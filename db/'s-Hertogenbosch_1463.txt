's-Hertogenbosch


   's-Hertogenbosch
   Den Boch
   Frans:Bois-le-Duc
   Duits: Herzogenbusch
   Spaans: Bolduque
   Italiaans: Boscoducale


        Official Vlag van 's-Hertogenbosch
                       Vlag               Wapen van 's-Hertogenbosch
                                                    Wapen

   Koördinate: 51° 41′ " N 5° 18′ " O
   Land Vlag van Nederland Nederland
   Provinsie Vlag van Noord-Brabant Noord-Brabant
   Oppervlak
    - Stad 39,98 km²  (15,4 sq mi)
    - Land 36,38 km² (14 sq mi)
    - Water 3,60 km² (1,4 sq mi)
   Bevolking (2006)
    - Stad 100 850
    - Digtheid 2 522/km² (6 532/myl^2)
   Webwerf: www.s-hertogenbosch.nl

   's-Hertogenbosch (sɛɾtoɣən'bɔs (help·info)) (letterlik "Die hertog se
   Bos"), plaaslik in die omgangstaal bekend as Den Bosch, is die hoofstad
   van Noord-Brabant, een van die drie suidelike provinsies van Nederland.
   Dit is in die suide van die land geleë, ongeveer 80 km suid van
   Amsterdam. Die Gemeente 's-Hertogenbosch omvat die stad
   's-Hertogenbosch en die omliggende dorpies Bokhoven, Empel, Engelen,
   Hintham, Kruisstraat, Meerwijk, Orthen, en Rosmalen. In Januarie 2007
   het die gemeente 135 596 inwonders gehad.

   's-Hertogenbosch is volgens oorlewering in 1185 gestig deur hertog
   Hendrik I van Brabant by die sameloop van die Aa en Dommel, wat tans
   saamkom by die burg in die stad. Dit is een van die vroeë Middeleeuse
   stede van Nederland.

   Inhoud

        * 1 Geskiedenis
             + 1.1 Stigting van die stad
             + 1.2 Bloeitydperk
             + 1.3 Verwowering deur die Republiek
             + 1.4 Revolusietydperk
             + 1.5 Na 1830
        * 2 Ligging
        * 3 Kuns en Kultuur
             + 3.1 Beeldende kuns en keramiek
             + 3.2 Gebeurtenisse en feeste
        * 4 Verwysings

[wysig] Geskiedenis

[wysig] Stigting van die stad

   Die naam 's-Hertogenbosch is 'n verkorting van die Nederlandse frase
   des Hertogen bosch - "die Hertog se Bos". Die Hertog waarna verwys word
   is Hendrik I, Hertog van Brabant, wie se huis reeds vir vier eeue 'n
   groot landgoed naby Orthen gehad het toe Den Bosch gestig is op 'n
   sandopeenhoping in die middel van 'n deltagebied wat deur die Aa en die
   Dommel gevorm is. Volgens oorlewering het hy in 1185, op 26-jarige
   ouderdom, stadsregte en handelsvooregte wat daarmee saam gegaan het
   verleen. Die stigtingsakte het verlore gegaan en die vroegste verwysing
   na die stad in eietydse bronne dateeer uit 1196. Hertog Hendrik I het
   die stad gestig om sy belange teen Gelre en Holland te verdedig en die
   stad is van meet af as vestingstad beplan. Dit is in 1203 deur 'n
   gesamentlike ekspedisie van Gelre en Holland vernietig, maar is kort
   daarna herbou. Oorblyfsels van die ou klip stadsmure kan steeds
   besigtig word. Die nuwe stad het vinnig gegroei en teen 1300 het dit
   reeds 10 000 inwoners gehad. Skippers uit Den Bosch het op die Ryn na
   Keulen gewaar om wyn te haal, na die Oossee vir haringvisvang en na
   Luik om kalk, natuursteen, wapens en geelkopervoorwerpe te bekom. Die
   stad se invloedsfeer het oor die hele oostelike deel van Noord-Brabant
   gestrek. In ongeveer 1475 is 'n baie groter stadsmuur opgerig om die
   stad se teen daardie tyd baie groter gevestigde gebied te beskerm.
   Kunsmatige waterweë waardeur die riviere Domme en Aa herlei is, is
   gegrawe om as stadsgrag te dien.^[1]
   Stadsaal.
   Stadsaal.

[wysig] Bloeitydperk

   Tussen 1475 en 1525 het 's-Hertogenbosch 'n bloeitydperk beleef. Dit
   het toe die tweede grootste bevolkingsseentrum in die gebied van die
   hedendaagse Nederland geword, na Utrecht. Die Sint-Janskathedraal is in
   hierdie tydperk gebou. Die stad is in nege wyke verdeel wat elke sy eie
   buurtkapel en wykorganisasie gehad het. 's-Hertogenbosch was in die
   tydperk die geboorte plek van een van die belangrikste skilders van die
   noordelike renaissance, Jeroen Bosch (c. 1450–1516). Die stad was ook
   'n sentrum van musiek met talle komponiste, soos Jheronimus Clibano wat
   hulle opleiding by die katedrale in die stad opgedoen het.^[1]

[wysig] Verwowering deur die Republiek

   Vanaf 1525 tot 1795 het die stad 'n tydperk van wisselende ekonomiese
   opbloei en verval beleef. Die Nederlandse Opstand wat in 1566 uitgebars
   het het die stad in krisis gedompel. 'n Poging is deur calviniste
   aangewend om die stadsbestuur met geweld oor te neem. Dit het egter
   misluk na 'n hewige geveg tussen protestante en katolieke op die
   markplein van 's-Hertogenbosch. In 1579, tydens die Tagtigjarige
   Oorlog, het die stadsbestuur die kant van die Spaanse Habsburgse koning
   gekies en daarmee saam hernude katolisisme. Nadat dit duidelik geword
   het dat die stadsbestuur nie sou oorgaan na die erkenning van die Unie
   van Utrecht nie en die Hertog van Parma om beskerming gevra het, het
   duisende inwoners weens godsdienstige, politieke en ekonomiese
   oorwegings uit die stad gevlug. Die platteland om die stad is geheel en
   al verwoes.^[1]

   In 1600 en 1603 is twee onsuksesvolle beleggings van die stad deur
   Prins Maurits van Oranje, die kommandeur van die Republiek van die Sewe
   Verenigde Nederlande, onderneem. Toe die verwoestende Dertigjarige
   Oorlog in Duitsland uitgebreek het, het die Habsburgers probeer om die
   opstandige Republiek te breek deur dit te isoleer van die hinterland.
   's-Hertogenbosch het in hierdie tydperk die spil van 'n ring van
   vestings geword en groot bedrae is spandeer op nuwe vestingwerke. Die
   middeleeuse klipmure is vervang met grondwalle, waarvan de hoofwalle
   grotendeels bewaar gebly het. Prins Maurits se broer, Prins Frederik
   Hendrik van Oranje loods egter in 1629 met sowat 30 000 man 'n reuse
   teenaanval, die Beleg van 's-Hertogenbosch. Hy slaag daarin om die
   stad, met die bynaam "Moerasdraak" wat as onneembaar met bestaande
   beleëringsmetdodes beskou is, na drie maande tot oorgawe te dwing deur
   die loop van die Aa en die Dommel te verlê en 'n nuwe veertig kilometer
   lange dubbele ringdyk op te rig en die polder wat ontstaan het met
   honderde perdemeule droog te lê. As gevolg van die onverwagte nederlaag
   is die Habsburgse strategie volledig in die wiele gery. Tot 1794 het
   die stad dus deel geword van die Staatse besettingssone van Brabant, as
   onderworpe "Generaliteitsland". As dwangburg teen die katolieke
   inwoners is 'n 'n enorme sitadel, fort "Papenbril", aan die noordekant
   van die stad opgerig.
   Die Uilenburg
   Die Uilenburg

   As deel van die Republiek (1629-1794) het die stedelike samenlewing 'n
   ryk geskakeerde karakter ontwikkel. Handelsverkeer het van gtoot belang
   gebly en die garnisoen het 'n spesifieke stempel op die samenlewing
   afgdruk en ekonomies gesproeke het die stad hom goed gehandhaaf. Hoewel
   die bevolking hoofsaaklik katoliek gebly het, het godsdienstige
   diversiteit toegeneem met 'n omvangryke Nederduits-gereformeerde
   gemeente, 'n Waals-gereformeerde gemeente, 'n lutherse kerk en vanaf
   die laat sewentiende eeu'n kleine joodse gemeenskap.^[1]

[wysig] Revolusietydperk

   In 1794 is die stad sonder veel moeite deur die revolusionêre Franse
   leërs verower. Die Bataafse Republiek wat met Franse steun tot stand
   gekom het is die Brabanders en katolieke vir die eerste keer in 165
   jaar as volwaardige medeburgers opgeneem. In 1810 het Napoleon
   Bonaparte alle gebiede suide van die Waal by die Franse Keiserryk as
   begin van die totale anneksasie van die Koninkryk van Holland.
   's-Hertogenbosch het die hoofdstad van die departement Bouches-du-Rhin
   geword. In 1813 het die Pruise die Fransen weer verjaag en het
   's-Hertogenbosch binne die Verenigde Koninkryk van die Nederlande die
   hoofstad van die provinsie Noord-Brabant geword. Die stad het nie
   aangesluit by die Belgiese Opstand van 1830 nie.

[wysig] Na 1830

   's-Hertogenbosch in 1866
   's-Hertogenbosch in 1866

   Die stad het vir lank 'n behoudende karakter gehad. As uitvalsbasis vir
   Die Suidelike Veldleër was dit tot 1877 verbode om buite die walle uit
   tebrei. Selfs toe daar uiteindelik met stadsuitbreiding begin is, het
   dit aanvanklik aarselend gebeur. Die stadskern is sodoende oorbevolk en
   verarm. In 1900 het die stad die hoogste kindersterftesyfer in
   Nederland gehad. Na 1950 is 'n poging aangewend om aan te sluit by die
   grootste agglomerasies van die land en is enorme bou- en sloopprogramme
   van stapel gestuur. Behoudende en progressiewe kragte het egter op 'n
   nippertjie na verhoed dat die historiese stadskern nie verlore gegaan
   het nie. So het De Moriaan, die oudste baksteenhuis van Nederland wat
   in die 13e eeu gebou is byvoorbeeld behoue gebly.

   Die voormalige gemeentes Bokhoven, Empel, Meerwijk, en Engelen is in
   1971 met die gemeente 's-Hertogenbosch saamgevoeg. Deur die
   samesmelting met die gemeente Rosmalen is die honderdduisend
   inwonermerk in 1996 oorskry. Ondanks die stad se groei het die
   historiese karakter van die stadskern redelik goed behoue gebly en
   vandag word restourasiewerk aan die historiese vestingwerke onderneem.

[wysig] Ligging

   As die noordelikste stad in Suidelike Nederland het die goeie
   verbindinge met Nijmegen en Arnhem in die ooste, Utrecht en Amsterdam
   in die noorde, Tilburg en Breda in die weste en Eindhoven, Veghel en
   Helmond in die suidooste. Die Randstad, die Duitse Ruhrgebied,
   Antwerpen en Luik is ook maklik bereikbaar. laasgenoemde twee
   verbindings stam uit die tyd van die Hertogdom van Brabant. Die
   stedelike gebied Waalboss is 'n kombinasie van die gemeente
   's-Hertogenbosch, Oss, Waalwijk, Loon op Zand, Heusden, Vught, Bernheze
   en Maasdonk. Hierdie gebied beleef tans 'n sterk ekonomiese opbloei.

[wysig] Kuns en Kultuur

   's-Hertogenbosch beskik oor 'n ryk kultuurhistoriese erfenis. Vernaam
   hieronder is die vestingwerke om die historiese stadskern wat in die
   middeleeue opgebou is ter verdediging teen vyande en die stygende
   water. Die stad beskik oor talle godsdienstige geboue soos die Ned.
   Hervormde (Grote) Kerk, San Salvatorkerk, Sint Cathrien of Kruiskerk,
   Parochie H. Antonius Abt, R.K. Kapucijnenkerk en die Sint
   Janskathedraal wat die hoogtepunt van die gotiek in Nederland
   verteenwoordig.

   Die Jheronimus Bosch Art Center is ook in 'n voormalige kerk en
   buitegeboue gehuisves. Die sentrum is toegewy aan die werk en lewe van
   die kunstenaar Jeroen Bosch wat in Den Bosch gebore is, daar groot
   geword en gewerk het.^[2]

[wysig] Beeldende kuns en keramiek

   Sowel historiese as eietydse beeldende kuns word in Den Bosch se
   museums en galerye uitgestal en die Centrum voor Beeldende Kunst (CBK)
   beywer hom vir die versterking en verbetering van die kunsklimaat in
   ’s-Hertogenbosch.^[3]

   Den Bosch is ook 'n bekende sentrum vir keramiekwerk met die Akademie
   voor Kunst en Vormgeving / St. Joost, Cor Unum Contemporary Ceramics,
   die Europees Keramisch Werkcentrum en die Stedelijk Museum
   's-Hertogenbosch wat in 2003 saam die stigting Den Bosch Keramiekstad
   (DBKS) gestig het om die stad Den Bosch te posisioneer as die stad
   'waar het gebeurt' op die gebied van die moderne keramiek.^[4]

[wysig] Gebeurtenisse en feeste

   'n Uiteenlopende versameling kulturele gebeurtenisse en feeste vind
   jaarliks in die stad plaas. Bourgondisch 's-Hertogenbosch is 'n
   kulinêre gebeurtenis wat in September aan die voet van die Sint
   Janskaterdral gehou word. Die Erasmusfestival wat in November plaasvind
   bestaan uit dans, film, mode, opvoeding en diverse tentoonstellings
   binne 'n tema wat jaarliks wissel. Die Noord-Zuid bevrijdingsfestival
   is 'n multikulturele bevrydingsfees met wêreldmusiek, kulturele mark,
   kinderprogramme en tema-aktiwiteite.^[5]

   Sedert 1962 word die Jazz in Duketown fees in die pinkstertyd in
   's-Hertogenbosch gehou. Die opelug fees waar sowat 250 000 besoekers
   gratis in die ou stadskern na jazzmusiek kom luister is uniek veral in
   terme van die organisasie daarvan wat deur vrywilligers gedoen word.
   Die fees sluit in toeganklike blues, funk & dans, latin jazz,
   improvisasie en tradisionele jazz.^[5]

   Koninginnedag in 's-Hertogenbosch word jaarliks deur die Stichting
   Koninginnemarkt georganiseer in die middestad van 's-Hertogenbosch en
   sluit in dans, musiek, salsa, beeldende kuns, opteredes en 'n
   rommelmark.^[5]

   Tydens karnavalstyd word die stad herdoop tot die Bourgondiese
   Oeteldonk. Anders as die karnavals in Limburg, waar die karnaval
   volgens de Rynlandse tradisie gehou word, hou 's-Hertogenbosch en
   Bergen op Zoom die karnaval volgens die Bourgondiese Karnaval
   tradiesie. Dit blyk byvoorbeeld daaruit mense in 's-Hertogenbosch in 'n
   boerenkiel aantrek om dit duidelik te maak dat in hierdie tydperk
   gewone range en stande binne die samelewing verval. Dit word ook
   weerspieël in die tydelike oordrag van die stadsleutel deur die
   burgemeester aan die "karnavalsburgemeester" (Peer vaan den
   Muggenheuvel tot den Bobberd).

   In Augustus word die tien dae lange Theaterfestival Boulevard gehou
   waar teatermakers, musici, dansers en beeldend kunstenaars hulle
   programme opvoer vir die sowat 100 000 besoekers.^[5]

[wysig] Verwysings

    1. ^ ^1,0 ^1,1 ^1,2 ^1,3 Stadsarchief 's-Hertogenbosch, Tijdbalk -
       Historie, besoek op 19 April 2008
    2. ^ Regio-VVV Meierij & Noordoost-Brabant, Religieuze gebouwen,
       Besoek op 19 April 2008
    3. ^ Centrum voor Beeldende Kunst (CBK), over ons, Besoek op 19 April
       2008
    4. ^ Den Bosch Keramiekstad, Wie en Wat, Besoek op 19 April 2008
    5. ^ ^5,0 ^5,1 ^5,2 ^5,3 Regio-VVV Meierij & Noordoost-Brabant,
       Evenementenkalender 2008, Besoek op 20 April 2008

   Kategorieë: Noord-Brabant • Stede in Nederland

