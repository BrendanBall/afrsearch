2007 Mianmarese anti-regeringsbetogings


   Hierdie artikel verwys na 'n onlangse gebeurtenis.
   Die inligting wat hier verstrek word kan binnekort verander.
   Betogers in Jangon. Die boodskap op die banier lees Nie-geweld :
   Nasionale Beweging in Birmaans
   Betogers in Jangon. Die boodskap op die banier lees Nie-geweld :
   Nasionale Beweging in Birmaans
   Betogers op pad na die Sjinese konsulaat in Chicago
   Betogers op pad na die Sjinese konsulaat in Chicago

   Die 2007 Mianmarese anti-regeringsbetogings is 'n golf betogings wat op
   15 Augustus 2007 in Mianmar (wat ook as Birma bekendstaan) begin het en
   steeds voortduur. Die betogings het begin nadat die regerende militêre
   junta brandstofsubsisdies opgehef het wat gelei het tot 'n styging in
   die prys van brandstof van sowat 500%.^[1] Die aanvanklike betogings
   wat deur opposisie politieke aktiviste en studente gelei is vinnig en
   fel onderdruk en tientalle betogers is gearresteer en aangehou.

   Op 18 September is nuwe betogings deur duisende Boeddhiste monnike
   begin. Nadat die betogings aanvanklik vreedsaam verloop het, het die
   regering op 26 September in weerwil van internasionale oproepe tot
   beheersing op brutale wyse ingegryp om die protesaksie te
   onderdruk.^[1]^[2] As deel van die regeringsoptrede is aandklokreëls in
   Jangon en Mandalay ingestel, openbare Internet toegang is afgesny,
   traangas is gebruik om betogings op te breek, honderde betogers is in
   hegtenis geneem en monnike is geslaan. Daar is ook met
   masjiengewere^[3]^[4] op betogers gevuur en 'n aantal betogers en 'n
   Japannese fotograaf is doodgeskiet. Teen 28 September het die
   regeringsmagte daarin geslaag om meeste van die massabetogings te
   onderdruk en moes slegs klein groepies aktiviste verjaag word. Die
   monnike is daarvan verhoed om verder aan die optogte deel te neem deur
   deur geslote hekke, doringdraadversperrings en wagte om kloosters.^[5]

   Aangesien die regering buitelandse joernaliste verhinder om die land in
   te gaan, kom die meeste verslae oor en beelde van die gebeurtenisse van
   skrywers van webjoernale en ander ongeïdentifiseerde bronne. ^[6]
   Meeste van die land se internetskakels na die buitewêreld is egter tans
   geknip, selfoonseine word geblokkeer en daar is byna geen telefoniese
   verbindings nie. Alhoewel die regering die buitelandse media vir die
   betogings blameer, beweer hulle dat hierdie skielike breuk in
   kommunikasieverbinding die gevolg is van 'n beskadiging aan die land se
   onderwaterse, hoof-internetkabel.^[7]

   Die Mianmarse regeringsoptrede is wêreldwyd verdoem en sanksies is deur
   die VSA ingestel terwyl die Europese Unie besig is om bestaande
   sanksies teen die land uit te brei. Beswaar is ook in verskeie lande op
   diplomatieke vlak en by die Verenigde nasies aangeteken insluitend deur
   buurlande soos Indië^[8] en Thailand^[9]. Die VSA en die Europese Unie
   het ook 'n oproep gemaak vir strafmaatreëls, samesprekinge met die
   opposisie leier en Nobelpryswenner Aung San Suu Kyi en etniese
   minderheidsgroepe deur die Verenigde Nasies Veiligheidsraad, maar
   Sjina, wat as permanente lid van die Veiligheidsraad vetoreg het, het
   egter aangedui dat die land nie ten gunste van sulke stappe is
   nie.^[10] Rusland en Sjina, wat vriendskaplike bande met die Mianmarse
   regime het, het in Januarie 2007 hulle vetoreg gebruik teen 'n
   ontwerpsresolusie, wat deur die VSA opgestel is, waarin die junta
   versoek is om die vervolging van minderhede en die opposisie te
   staak.^[10]

   Suid-Afrika se Nobelprys vir Vrede-wenner Desmond Tutu het 'n beroep
   gedoen op Sjina om in te gryp om "hierdie brutale mans aan te sê om
   hulle brutaliteit te staak". Hy het bygevoeg dat as Sjina nie sy
   invloed oor die regering sou gebruik nie hy hom sou skaar by 'n veldtog
   om die Beijing Olimpiese spele in 2008 te boikot.^[11]

   Inhoud

        * 1 Agtergrond
             + 1.1 Militêre Diktatorskap
             + 1.2 Menseregteskendings
             + 1.3 Ekonomiese Toestand
             + 1.4 Internasionale Druk
        * 2 Hoofgebeure
             + 2.1 Aanloop tot betogings
             + 2.2 Inkort van Brandstof subsidies en aanvanklike betogings
             + 2.3 Monnike sluit by die betogings aan
             + 2.4 Junta Optrede
        * 3 Buitelandse Reaksie
        * 4 Verwysings

[wysig] Agtergrond

[wysig] Militêre Diktatorskap

   Mianmar word reeds sedert 1962 deur 'n militêre diktatorskap regeer
   nadat Generaal Ne Win 'n militêre staatsgreep uitgevoer het en die land
   vir 26 jaar regeer het. In 1974 is antiregeringsbetogings by die
   begrafnis van U Thant geweldadig onderdruk.

   In 1988 het onrus wat deur ekonomiese wanbestuur en politieke
   onderdrukking aangewakker is gelei tot grootskaalse prodemokrasie
   betoging in wat as die 8888 Opstand bekend staan. Honderde betogers is
   deur die veiligheidsmagte doodgemaak. Generaal Saw Maung het 'n
   staatsgreep uitgevoer en die State Law and Order Restoration Council
   (SLORC) gevorm om die land te regeer. In 1989 het die SLORC krygswet
   afgekondig nadat betogings opnuut opgevlam het. Die militêre regering
   het planne vir 'n algemene verkiesing teen 31 Mei 1989 voltooi.^[12] In
   Mei 1990 is 'n vrye verkiesing vir die eerste keer in byna dertig jaar
   gehou. Die Nasionale Bond vir Demokrasie (Afkorting: NLD van die
   Engels: National League for Democracy) party van Aung San Suu Kyi het
   die verkiesing oorweldigend gewen met 392 van die 489 setels. Die
   verkiesing is egter deur die SLORC, wat geweier het om te bedank,
   nietig verklaar.^[13]

   Aung San Suu Kyi is onder huisarres geplaas. Tydens haar huisarres is
   sy in 1990 die Sakharovprys vir vryheid van denke toegeken in in 1991
   die Nobelprys vir Vrede. Ondanks internasionale oproepe vir haar
   vrylating is sy is sedert 1990 voortdurend onder huisarres of in
   aanhouding geplaas en kan tot vandag toe nie vrylik beweeg nie.

[wysig] Menseregteskendings

   Die generaals wat Mianmar regeer onderdruk die bevolking van die land
   reeds vir vyftien jaar lank stelselmatig en ten spyte van talle
   vergrype en internasionale druk bly hulle steeds aan bewind.

   Onder die generaal se bewind het Mianmar verval tot een van die wêreld
   se voorste vervaardigers van heroïen.^[14] MIV-lyne wat hulle oorsprong
   in Mianmar het word langs heroïenroetes na naburige lande versprei en
   die regering voer stelselmatig grusame menseregte misdrywe teen sy
   onderdane uit wat die vernietiging van 2 700 dorpies sedert 1996
   insluit, reuse gedwonge verskuiwings, verkragting van etniese
   minderhede deur regerings soldate, wydverspreide dwangarbeid en die
   gebruik van meer as 70 000 kindersoldate deur die regime.^[15]
   Marteling is 'n alledaagse gebeurtenis in Mianmar en artbitrêre
   tergestellinsg vind gereeld plaas.

   As gevolg van die vergrype het meer as 700 000 vlugtelinge uit Mianmar
   na buurlande, veral Thailand gevlug.^[15]

   Die meer brutale menseregteskendings vorm deel van 'n breër
   onderdrukking van basiese vryhede. Daar is geen sprake van vryheid van
   uitdrukking in die land nie en selfs kunsuitstallings moet deur die
   militêre owerhede goedgekeur word. Weinig onafhanklike media bly oor en
   die is onderhewig aan swaar sensuur. Die staatsbeheerde uitsaaiwese is
   onverskuilde propagandamasjien van die regerende regime en Mainamar se
   burgers se enigste bron van akkurate nuus is internasionale radio
   stasies. Openbare opposisie teen die junta se beleide is strafbaar met
   tot twintig jaar gevangenis straf en die besit van ongelisensieerde
   faksmasjiene en of modems met vyftien jaar.^[14]

   Verder word vryheid van assosiasie en vergadering ontneem en all
   politieke vergaderings is verbode. Politieke partye soos die NLD word
   gemonitor en lede word lastig geval of gearresteer. Teen 2000 is daar
   geskat dat ten minste 1 700 politieke gevangenes in aanhouding
   was.^[14]

   Die militêre regering onderdruk en manipuleer ook godsdienstige
   uitdrukking in die land. In die grootliks Boeddhistiese land dring die
   regering op geestelikes se ondersteuning aan en word kloosters gestroop
   om leiers wat hulle teë gaan te verwyder. Moslems in die suidweste van
   die land is blootgestel aan weermag aanvalle wat in 1997 gelei het tot
   25 000 vlugtelineg na Bangladesj.^[16] Christen kerke word ook fyn
   dopgehou en en kerk aktiewiteit word ingeperk.^[14]

[wysig] Ekonomiese Toestand

   Mianmar het geweldige ekonomiese potensiaal. Die land is ryk aan
   minerale en lanbougeleenthede en ten spyte van regeringsverwaarlosing
   is daar steeds 'n sterk onderwystradisie. Goeie infrastruktuur is ook
   tydens die Britse Koloniale bewind opgerig. bestendige groei het na
   onafhanklikheid gevolg, maar die militêre regime wat van 1962 af regeer
   het se isolasionistiese "Birmaanse Weg na Sosialisme" beleid groot
   skade berokken en het dit die land verarm van 'n land wat in die 1950's
   deur die Wêreldbank gesien is as een van die in Asië met die beste
   vooruitsigte tot een van die armste lande ter wêreld.^[17]

   Desperate ekonomiese toestande het bygedra tot die pro-demokrasie
   betogings van 1988. Oor die afgelope aantal jare het ekonomiese
   liberalisering veranderinge ingelui. Ekonomiese ontwikkeling raak egter
   slegs 'n klein minderheid van die bevolking en die meeste Birmane baat
   nie daarby nie. Hoë inflasie verminder hulle koopkrag wat sake verder
   bemoeilik. Die regering spandeer 40% van sy begroting op militêre
   besteding ten spyte van die algehele gebrek aan buitelandse
   bedreiginge.

   Die Miniamarse junta se ekonomiese beleid berus op die uitvoer van die
   land se hulpbronne met min of geen waardetoevoeging. Koper, hout en en
   energie uitvoere ondersteun 'n ekonomie wat byna geheel en al afhanklik
   is van invoere en blootgestel is aan wispelturigheid van hulpbronpryse.
   Buitelandse inkomste en beleggings is swak bestuur en beplande
   hidroëlektriese skemas sal waarskynlik noodgedwonge elektrisiteit moet
   uitvoer om die ekonomie te ondersteun eerder as om ekonomiese en
   maatskaplike groei te ondersteun.^[18]

   Die junta begeef hom ook in ondeurdagte projekte soos die
   inligtingstegnologie projek by Jadanabon in 'n land met argaïese
   kommunikasieinfrastruktuur wat nie so 'n projek sal kan ondersteun nie.
   'n Ander voorbeeld is die landswye jatropha (medisinale neut)
   plantasies wat nie na noemenswaardige ekonomiese ontwikkeling sal lei
   nie.^[18]

   'n Belangrike aspek van die junta se inmenging in die ekonomie is
   brandstofsubsisdies – die inkorting van die subsisdies in August 2007
   sou 'n belangrike role speel in die ontlont van die betogings van
   Augustus en September 2007. In 2006 het die Internasionale Monetêre
   Fonds (IMF) en die Wêreldbank as deel van 'n hervormingspakket
   aanbeveel dat brandstofsubsidies gesny word. In die verslag het hulle
   verwys na die hoë begrotingstekorte wat deur die regering opgehoop word
   as gevolg van die maatreëls. Die junta se bou van 'n nuwe hoofstad by
   Naypyidaw en die beplande inligtingstegnologie hoofstad, Jadanabon en
   beduidende salarisverhogings vir staatsamptenare en weermagpersoneel
   het ernstige druk op regeringsreserwes geplaas. Die regering het in die
   verlede die soos tekorte aangespreek deur meer geld te druk wat weer
   tot inflasie lei. Planne om brandstofsubsidies in Mianmar te beëindig
   is waarskynlik deel van 'n stel hervormings wat die junta beplan het om
   onder andere die druk van wêreldbrandstof pryse te verlig.
   Privaatseketor belange in Mianmar was moontlik ook 'n faktor. Een van
   Mianmar se sakeleiers, Tay Za en die maatskappy Htoo Trading Company
   sal na verwagting baie baat by die privatisering van die
   branstofverspredingstelsel wat afhanklik is van die uitroei van die
   brandstof swartmark – wat behaal kan word deur die ophef van subsidies.
   Hoewel dit nioe gesien word as die hoof rede vir die junta se besluit
   om subsidies op te hef nie strook dit met hulle neiging om beleide deur
   te voer wat die regering se sakevennote bevoordeel.^[18]

[wysig] Internasionale Druk

   Mianmar verkeer reeds vir geruime tyd onder internasionale druk om
   stappe te neem om demokrasie in die land te herstel.In Maart 1997 is 'n
   resolusie eenparig deur die Verenigde Nasies Menseregtekommissie waarin
   'n string menseregteskendings gelys word insluitend moord, marteling,
   verkragting, politiekeaanhoudingen dwangarbeid. Talle ander
   internasionale organisasies soos die Internasionale Arbeid
   sorganisasie, Amnestie Internasionaal, Article 19, Human Rights Watch,
   en ander onafhanklike groepe veroordeel die regime se behandeling van
   die Birmaanse bevolking.

   Die VSA het reeds in 1988 sanksies teen Mianmar ingestel. Die sanksies
   is in 1997 en 2003 verskerp. Die Europese Unie In Oktober is die
   sogenaamde Gemene Posisie (Engels: Common Position) deur die Europese
   Unie aangeneem. Die dokument het bestaande Europse sanksies teen
   Mianmar bevestig. Sedertdien is die Gemene Posisie verskeie kere
   versterk en uitgebrei as gevolg van die regime se weiering om
   betekenisvolle vordering tot demokrasie te maak. Tot 2004 is Europese
   Kommisie hulp tot Birma/Mianmar beperk tot humanitêre hulpverlening.
   Die huidige weergawe van die dkument maak egter voorsiening vir 'n meer
   stelselmatige benadering tot hulpverlening.^[19]

   Mianmar is 'n lid van die Assosiasie van Suidoos-Asiese Nasies
   (Afkorting ASEAN van die Engelse naam Association of Southeast Asian
   Nations). Die ASEAN neig om nie in wat as lidlande se interne
   aangeleenthede in te meng nie. Westerse sanksies word ondermyn deur die
   volgehou ekonomiese bande tussen Minamr en veral Sjina. Op 12 Januarie
   het Rusland en Sjina, wat beide vetoreg het, asook Suid-Afrika in die
   Verenigde Nasies teen 'n voorstel gestem wat deur die VSA en die
   Verenigde Koninkryk gemaak is wat Mianmar sou versoek het om sekere
   pro-demokrasie stappe te neem. Nege lande het ten gunste van die
   resolusie gestem en Kongo, Indonesië en Katar het buite stemming gebly.
   Rusland en Sjina het ekonomiese belange in Mianmar terwyl Suid-Afrika
   se stem blykbaar op tegniese redes gegrond is.^[20] Suid-Afrika se
   besluit is plaaslik deur die Nobelprys vir Vrede wenner Desmond Tutu,
   die vakbond alliansie Cosatu en die amptelike opposisie, die
   Demokratiese Alliansie veroordeel en die Departement van Buitelandse
   Sake se redes word deur die groepe verwerp. Internasionale kommentators
   het hulle teleurstelling met Suid-Afrika se posisie uitgespreek en
   gewys op ooreenkomste met die situasie in Mianmar en die in Suid-Afrika
   tydens die Apartheidera en die belangrike rol wat die Verenigde Nasies
   gespeel het in terme van internasionale druk op die Apartheidsregering
   – ten spyte van die regering se besware dat Apartheid 'n interne
   aangeleentheid was.^[21]^[22]

[wysig] Hoofgebeure

[wysig] Aanloop tot betogings

   Die eerste tekens van onrus in 2007 in Mianmar het reeds in Februarie
   voorgekom toe 'n groep wat hulleself die Mianmar Ontwikkelings Kommitee
   noem 'n beroep gemaak het op die militêre regering om verbruikerspryse,
   gebrek aan gesondheidsorg, onderwys en swak elektristeitsvoorsiening
   aan te spreek. Betogings in Mianmar is byna ongehoord en die protes
   aksie is ook vinnig stop gesit. Waarskynlik in reaksie op die onrus is
   Brigadier-Generaal Than Han van die Mianmarse polisie verantwoordelik
   gemaak vir die hantering van burgerlike onrus in Rangoen.^[18]

[wysig] Inkort van Brandstof subsidies en aanvanklike betogings

   Op 15 Augustus 2007 het die regering van Mianmar aangekondig dat
   branstofsubsisdies gensy sou word. Dit het gelei tot onmiddelike
   stygings in die prys van alle soorte brandstof. Die prys van Diesel het
   met 100 persent gestyg, aardgas met 500% en petrol met 67%.^[23] Die
   prys verhogings het verdere inflasionêredruk versoosaak op 'n koers wat
   reeds 21,4% bedra het in 2006.

   In reaksie op die prys verhogings het burgerlikeonrus onder leiding van
   'n groep wat bekend staan as die 88 Generasie Studente Groep, wat byna
   20 jaar te vore as studenteleiers die pro-demokrasie betogings van 1988
   gelei het, 'n aanvang geneem.^[24]

   Op 18 Augustus het die groep 'n verklaring uitgereik aangaande die
   stygende brandstofpryse waarin hulle die regeing versoek het om die
   styging in verbruikerspryse wat daarop gevolg het aan te spreek en die
   maatskaplike leiding van die bevolking te verlig. Die groep het op 19
   Augustus van Koke-kaing tot by Kyauk-myong mark in Rangoen masjeer.
   Onderweg het verbygangers hulle met applous ondersteun en ongeveer 500
   mense by hulle aangesluit. Die owerhede het videoopnames van die optog
   gemaak maart nie teen die betogers opgetree nie.^[25]

   Op 22 Augustus is sewe sleutel lede van 88 Generasie Studente Groep
   gearresteer weens hulle rol in die organisering van betogings.^[26] Die
   owerhede het vinnig teen die betogings opgetree en tientalle aktiviste
   is in hegtenis geneem. Betogings het egter voortgeduur en na ander dele
   van die land versprei insluitend in Sittwe en ander dorpe.^[27]

[wysig] Monnike sluit by die betogings aan

   Monnike wat in Jangon betoog met die Boeddhiste vlag
   Monnike wat in Jangon betoog met die Boeddhiste vlag

   Op 5 September 2007 het Mianmarse regeringsmagte 'n vreedsame optog in
   Pakokku uitmekaar gedwing en in die proses drie Boeddhiste moiikke
   beseer. Die volgende dag het ander monnike in weerwraak 'n aantal
   regeringsamptenaare as gyselaars aangehou.^[28] Die monnike het
   aangedring dat daar teen 17 September om verskoning gevra moes word,
   maar die militêre owerheid het geweier om dit te doen. Dit het gelei
   tot betoging waarby al hoe meer monnike aangesluit het. Religieuse
   dienste is ook aan die weermag geweier. Die monnike se rol is noem
   nsewaardig as gevolg van die agting wat hulle by beide die burgerlike
   en militêre bevolking geniet. Betogings het oor Mianmar begin versprie
   na Sittwe, Pakokku en Mandalay.^[29]

   Op 22 September het ongeveer tweeduisend monnike deur Jangon masjeer en
   tienduisend deur Mandalay, met ander betogings in fyf ander
   dorpsgebiede oor Mianmar. Die betogers wat deur Jangon majeer het is
   teogelaat om verby die huis van Nobelprys vir Vrede wenner Aung San Suu
   Kyi te masjeer.^[30] Alhoewel sy steeds onder huisarress verkeer het
   het sy vlugtig by die hek van haar woning verskyn deur die monnike
   gesën te word.^[31]

   Op 23 September het 150 nonne by die betogings in Jangon aangesluit. Op
   die dag het 15 000 Boeddhiste monnike en ander burgers deur die starte
   van Jangon masjeeren stygende vreedsame betogings teen die militêre
   regime.^[32] Die Alliansie van Alle Birmaanse Boeddhiste Monnike het
   gesweer om met hulle betogings voort te gaan totdat die militêre junta
   omver gewerp is.^[33]

   Op 24 September het tuseen 30 000 en 100 000 in Jangon betoog, die
   grootste antiregeringsprotesaksie in Mianmar in twintig jaar.^[29]^[34]
   Marse het gelyktydig in ten minste 25 stede orak in Mianmar plaasgevind
   met kolomme monnike wat tot 'n kilometer lank getrek het.^[35] By die
   mars se eindpunt wou ongeveer 1000 monnike Aung San Suu Kyi by haar
   huis groet, maar is deur die polisie belet. Die monnike het gebede
   gedreunsing voor hulle ontbind het. Later daardie dag het die junta se
   Minister vir Godsdiens, Brigadier-Generaal Thura Myint Maung, die
   Boeddhiste monnike wat die betogings gelei het gewaarsku om nie verder
   as hulle "reëls en regulasies" te gaan nie.^[36]

   Intussen het die VSA begin voorberei om saksies teen die land te
   verskerp. ^[35] Die Dalai Lama van Tibet het ook sy seëning oor die
   monnike uitgespreek.^[37]
   Betogers by die Shwedagon Pagoda in Jangon.
   Betogers by die Shwedagon Pagoda in Jangon.

   Op 25 September het die junta betogers met militêre mag gedreig en
   weermag vragmotors by die Shwedagon Pagoda, die vergaderplek vir
   monnike wat die betogings gelei het, geparkeer. 5000 monnike en ander
   betogers het nogtans in die Shwedagon in gemarsjeer. Voertuie met
   luidsprekers het vroeër die dag in die sentrale deel van Jangon
   bookskappe wat van militêre aksie gewaarsku het uitgesaai. Die
   boodskappe het gelui: "mens mag nie die marse volg, aanmoedig of
   daaraan deelneem nie. Aksie sal geneem word teen dié wat die bevel
   oortree". Die aankondigings was gegrond op 'n wet wat die opbreek van
   "onwettige" betogings met militêre mag moontlik maak. ^[38] 2000
   Boeddhiste monnike en ondersteuners het ondanks die dreigemente van
   Mianmar se junta tussen weermaglorries na Jangon se starte
   gemasrsjeer."^[39] Die demokrasie leier Aung San Suu Kyi is op Sondag
   23 Septemebr na die Inseingevangenis geskuif, 'n dag nadat sy voor haar
   huis verskeyn het om die monnike te groet.^[40]

   Van 26 September af het die junta 'n aandklokreël in die land se twee
   grootste stede, Jangon en Mandalay in plek gestel en vergaderings van
   meer as vyf mense verbied. Weermagvragmotors het talle gewapende
   soldate na Jangon begin vervoer.^[41]

[wysig] Junta Optrede

   Mianmarse regeringsbanier wat lees "vergruis almal wat die unie skade
   doen"
   Mianmarse regeringsbanier wat lees "vergruis almal wat die unie skade
   doen"

   Op 26 September is die pro-demokrasie figuur Win Naing by sy huis in
   Jangon gearresteer omtrent 2:30 vm nadat hy gesien is terwyl hy voedsel
   en water aan betogende monnike verskaf het. Die sewentigjarige aktivis
   is weer na een nag vrygelaat. Hy is te vore op 8 Maart gearresteer vir
   die hou van 'n perskonferensie met Birmaanse betogers teen ekonomiese
   tëspeod.^[42] Prominente Birmaanse komediant Zargana is ook oornag in
   aanhouding gehou.^[43] Troepe het versperrings om die Shwedagon Pagoda
   opgerig en 'n groep van 700 betogers met knuppelks en traangas
   aangeval. Die polisie het van die monnike en sowat 200 ondersteuners
   verjaag terwyl ander probeer het om naby die oostelike hek van die
   pagoda kompleks te bly. Troepe het die gebied om die pagoda afgeseël om
   te probeer verhoed dat die monnike verdere betoging onderneem.
   ^[44]^[45] Dit het egter nie die opmarse verhoed nie en tot 5000
   monikke het deur Jangon marsjeer. Van hulle het maskers gedra in
   verwagting dat traangas gebruik sou word.

   Later die dag het 'n tragedie hom afgespeel toe ten minste drie
   Boeddhiste monnike en 'n vrou in Jangon deur veiligheidsmagte
   doodgeskiet is toe duisende mense onder leiding van Boeddhiste monnike
   verdere betogings teen die Mianmarse regering onderneem het.^[46] 'n
   Dokter in Jangon se algemene hospitaal het ook bevestig dat drie
   beseerde monnike in die hospitaal opgeneem is nadat hulle by die
   Shwedagon pagoda deur onlustepolisie aangerand is.^[47] Meer as
   driehonderd mense, wat talle monnike ingesluit het, is in aanhouding
   geneem. ^[48] Volgens die Burma Campaign UK het die junta ook groot
   getalle maroen gewade bestel en van hulle soldate beveel om hulle koppe
   te skeer, moontlik om die monnike se geledere te infiltreer.^[49]
   Die Japannese verslaggewer Kenji Nagai wat deur Mianmarse militêre
   magte dood geskiet is.
   Die Japannese verslaggewer Kenji Nagai wat deur Mianmarse militêre
   magte dood geskiet is.

   Op 27 September het die regerende junta begin om klopjagte op kloosters
   in die vroeë oggendure oral in Mianmar uit te voer in 'n poging om die
   betogings te onderdruk. Honderde monnike is in Jangon en in die
   noordooste van die land gearresteer. By die Ngwe Kya Yan klooster het
   veiligheidsmagte in 'n klopjag teen 00:15 in die nag 'n muur gebreek en
   verskeie monnike is beseer in skermutselings tussen monnike en
   veiligheidsmagte. Die leër het die ses-verdieping Religieuse Wetenskap
   Klooster in die Chaukhtatgyi Pagoda, Moe Kaung Kin Klooster in Yan Kin,
   Mingin in Thingankyun, en Thein Phyu monastery in Thein Phyu gestroop
   en verskeie monnike gearresteer.^[50]^[51]^[52]^[53]

   Later in die dag het van die grootste betogings tot nog toe in Jangon
   plaasgevind. Tienneduisende mense het teen die middel van die dag
   oënkynlik spontaan in die strate ingestroom en nasionalistiese liedere
   gesing en soldate wat in vragmotors verby gery het uitgeskel. Troepe
   het waarskuwingsskote begin skiet toe beteogers gepoog het om hulle
   wapens by hulle af te neem. 'n Japannese verslaggewer Kenji Nagai en
   agt ander is volgens amptelike verklarings
   doodgeskiet.^[54]^[55]^[56]^[57]^[58] 'n Amateurvideo van die
   Nagai-voorval wat op Japannese televisie vertoon is dui daarop dat die
   joernalis oënskynlik doelbewus geskiet is.^[59] Die Britse en
   Autraliese amasadeurs meen ook dat die dodetal moontlik baie hoër is as
   die amptelike syfer wat die regering gebruik.^[60]

   Soldate het ook op of oor studente wat na 'n hoërskool in Tam We in
   Jangon geskiet. Onbevestigde ooggetuie verslae dui daarop dat 'n
   honderd mense geskiet is.^[61] Tot 300 studente is gearresteer.^[62]

   In die aandnuus het die staatstelevisiekanaal verslag gedoen dat nege
   mense omgekom het in die aksie teen betogers in Jangon. Die verslag het
   ook gesê dat elf betogers en 31 soldate beseer is.^[63]

   Ook op 27 September het die Mianmar junta ingestem dat die Verenigde
   Nasies spesiale gesant, Ibrahim Gambari, in die land teoeglaat sal
   word. Gambari is na die land gestuur nadat die veiligheidsraad in New
   York vergader het en om beheersing gepleit het.^[64]^[65]

   Na die brutale aanslag op betogers die vorige dag was die strate van
   Jangon abnormaal stil op 28 September. Die regering in Mianmar het
   Internet toegang en kommunikasiekanale geknip in 'n poging om openbare
   bewustheid en inligting oor die opstand in die buiteland te
   bedwing.^[66] Troepe het mense met kameras gevang en aangerand.^[67]

   Vyf kloosters is teen Vrydag 28 September omsingel om te verhoed dat
   monnike aan betogings deelneem. Ooggetuies het berig dat die regering
   busvragte vol vigilantes in die stad in gestuur het om betogers aan te
   val en dat 'n tydelike tronk by 'n ou resiesbaan opgerig is om
   honderde, moontlik duisende, mense wat aangehou word te huisves.
   Internet toegang is Saterdag 29 September herstel wat volgens die BBC
   se verslaggewer in Bangkok daarop dui dat die junta voel dat hulle die
   betogings nou onder beheer het. Soldate en polisiemanne is op byna elke
   straathoeke gestasioneer en winkelsentrums en parke is gesluit.^[68]

   Teen Saterdag 29 September was die veterane van 1988 agter tralies, die
   monnike is in hulle kloosters vasgekeer of na klein dorpies verwyder en
   die stede is swaar beleer met soldate en polisie van die militêre
   diktatorskap op elke hoek, talle padblokkades en weermagvragmotors wat
   die strate patrolleer as deel van die junat se magsvertoning. Betogers
   wat nou sonder hulle leiers moes optree kon slegs sporadies hulle
   verskyning maak om die militêre magte uit te tart voor hulle weer
   weghardloop.^[69]^[70]

   Teen Sondag 30 September was daar geen teken van betogings nie met
   15 000 troepe wat in Jangon ontplooi is.^[71]

[wysig] Buitelandse Reaksie

   Bevry Birma betogings in Portland Oregon in die VSA op 24 September
   2007
   Bevry Birma betogings in Portland Oregon in die VSA op 24 September
   2007

   Talle regerings het hulle ondersteuning vir die betogings in die
   openbaar verklaar en die militêre junta gemaan om nie met geweld teen
   betogers op te tree nie. Die VSA en die Europese Unie het bestaande
   sanksies teen Minamar se leiers verskerp. Verder het die wêreld sy
   woede teenoor die Mianmarse regering te kenne gegee met betogings in
   Japan, Suid-Korea, Thailand, Switserland, Kanada en die VSA. Mianmar se
   buurlande, veral die Volksrepubliek van Sjina volg tradisioneel 'n
   beleid van nie-inmenging. In Korea het studente hulle koppe kaal
   geskeer in simpatie met die Monnike wat tradisioneel hulle koppe kaal
   skeer.

   Op Saterdag 29 September 2007 het die Verenigde Nasies gesant Ibrahim
   Gambari in Mianmar aangekom. Gambari se sending is daarop gemik om as
   bemiddelaar tussen die militêre regering en opposisie groepe op te
   tree. Na wat berig word het Gambari met die generaals sowel as met Aung
   San Suu Kyi vergader.^[70] Die twee het vir negentig minute vergader by
   'n staatsgastehuis in Jangon nadat Gambari teruggekeer het van
   samesprekinge met die junta in die afgeleë hoofstad Nay Pyi Taw. ^[72]
   Gambari het met die waarnemende Eerste Minister Thein Sein, Kultuur
   Minister Khin Aung Myint en Inligtingsminister Kyaw Hsan ontmoet, maar
   is nie 'n oudiënsie met die huidige senior generaal Than Shwe gegun
   nie.^[73]

   Na telefoniese samesprekinge met die Eerste Minister van die Verenigde
   Koninkryk, Gordon Brown, het die Eerste Minster van Sjina, Wen Jiabao,
   Sjina se sterkste oproep tot dusver gemaak vir 'n einde aan die
   geweldadige optrede teen betogers; "Sjina hoop alle partye betrokke [in
   Burma] sal beheersing aan die dag lê, dat stabiliteit sou gou moontlik
   op vreedsame wyse bereik sal word, ondersteun binnelandse versoening en
   die bereik demokrasie en ontwikkeling". Javier Solana, die Europese
   Unie se buitelandse beleidshoof het Sjina aangespoor om groter druk op
   Birma uit te oefen. ^[74]

   Na wat berig word is Kolonel Hla Win, 'n sentrale lid van die militêre
   junta, geïnteresseerd in politieke asiel in Noorweë. Blykbaar het die
   kolonel onlangs oorgeloop en skuil hy tans in die woud saam met rebelle
   van die Karenvolk. ^[75] Die kolonel het oorgeloop nadat hy beveel is
   om klopjagte op twee kloosters uit te voer en hondrede monnike in
   aanhouding te neem. Volgens die kolonel is die monnike vermoor en hulle
   liggame in die woud gegooi.^[76]

[wysig] Verwysings

    1. ^ ^1,0 ^1,1 Monks pressure Myanmar junta.
    2. ^ UN envoy warns of Myanmar crisis
    3. ^ BurmaNet News, Irrawaddy: International Pressure Building on
       Burma - Lalit K. Jha, Besoek op 29 September 2007
    4. ^ abs NEWS, Myanmar Soldiers Fire Weapons Into Crowd, Besoek op 29
       September 2007
    5. ^ abs NEWS, Troops Take Back Control in Myanmar, Besoek op 29
       Septemeber 2007
    6. ^ Japanese journalist shot to death covering protests in Burma, by
       die USA Today. Laaste besoek op 29 September 2007.
    7. ^ Junta tightens media screw by die BBC-nuuswerf. Laaste besoek op
       29 September 2007.
    8. ^ "Political reform in Myanmar should be broad-based, says India",
       Times of India, September 26, 2007
    9. ^ "In quotes: Burma reaction." BBC News Online: 2007-09-27. URL
       besoek op 2007-09-27.
   10. ^ ^10,0 ^10,1 The Star, Malaysia, West seeks U.N. sanctions on
       Myanmar, China says "No", Besoek op 29 September 2007
   11. ^ Desmond Tutu vädjar till Burmas ledare Dagens Nyheter, September
       28, 2007.
   12. ^ "PYITHU HLUTTAW ELECTION LAW." State Law and Order Restoration
       Council. iBiblio.org: 1989-05-31. URL besoek op 2006-07-11.
   13. ^ Khin Kyaw Han (2003-02-01). "1990 MULTI-PARTY DEMOCRACY GENERAL
       ELECTIONS." National League for Democracy. iBiblio.org. URL besoek
       op 2006-07-11.
   14. ^ ^14,0 ^14,1 ^14,2 ^14,3 The Burma Project/Southeast Asia
       Initiative , Burma, Country in Crisis, Besoek op 29 September 2007
   15. ^ ^15,0 ^15,1 International harold Tribune, Myanmar: A job for the
       Security Council, Besoek op 29 September 2007
   16. ^ BBC Nuus, Burmese exiles in desperate conditions, Besoek op 30
       September 2007
   17. ^ Reuters, Myanmar fuel rises suggest junta budget crunch, Besoek
       op 29 September 2007
   18. ^ ^18,0 ^18,1 ^18,2 ^18,3 The Power and Interest News Report,
       Economic Brief: The Economic Factors Behind the Myanmar Protests',
       Besoek op 29 September 2007
   19. ^ Europese Kommissie, The EU's relations with Burma / Myanmar
       Country Strategy Paper 2007-2013 Executive Summary, Besoek op 30
       September 2007
   20. ^ Departement van Buitelandse Sake, South Africa's Vote in the
       United Nations Security Council, Besoek op 30 September 2007
   21. ^ Week, US/UK draft resolution on Myanmar vetoed in Security
       Council. - January 15, 2007 United Nations Week, Besoek op 30
       September 2007
   22. ^ New York Times, South Africa Lowers Voice on Human Rights, Besoek
       op 30 September 2007
   23. ^ The Myanmar Times, Higher global oil prices drive up the cost of
       fuel, besoek op 29 September 2007
   24. ^ Asia Times, Fuel price policy explodes in Myanmar , Besoek op 29
       September
   25. ^ The Independent on Sunday, Veterans of 1988 at the forefront of
       latest action, Besoek op 30 September 2007
   26. ^ BBC News, Profile: 88 Generation Students, Besoek op 29 September
       2007
   27. ^ BBC News, Q&A: Protests in Burma, Besoek op 29 September 2007
   28. ^ Q&A: Protests in Burma BBC, September 24, 2007
   29. ^ ^29,0 ^29,1 Monks lead largest Burma protest BBC, September 24,
       2007.
   30. ^ 20,000 march in Myanmar protest.
   31. ^ AFP:Democracy icon Aung San Suu Kyi greets Myanmar monks
   32. ^ Monks' protest swells The Bangkok Post, September 23, 2007.
   33. ^ Nuns in Burma anti-junta rallies
   34. ^ 100,000 protest Myanmar junta CNN, September 24, 2007.
   35. ^ ^35,0 ^35,1 US to impose new Burma sanctions BBC, September 24,
       2007.
   36. ^ Burmese military threatens monks
   37. ^ Dalai Lama offers support to Myanmar monks
   38. ^ Myanmar junta threatens military force Reuters, September 25,
       2007.
   39. ^ Burmese protesters defy junta's threat of crackdown
   40. ^ Myanmar junta sets curfew Reuters, September 25, 2007.
   41. ^ Myanmar imposes curfews after mass protests AFP, September 25,
       2007.
   42. ^ Pro-democracy politician arrested in Myanmar
   43. ^ Burma monks march as police act BBC, September 26, 2007.
   44. ^ Burma troops charge monks with batons
   45. ^ Burma riot police beat back monksBBC, September 26, 2007.
   46. ^ Over 100,000 people in Rangoon and parts of Burma protest Mizzima
       News, September 26, 2007.
   47. ^ Protesters in Rangoon have dispersed for the day. Mizzima News,
       September 26, 2007.
   48. ^ Minst tre munkar dödade i Burma Sveriges Radio, September 26,
       2007.
   49. ^ Monks defy warnings to protest in Myanmar International Herald
       Tribune, September 26, 2007
   50. ^ Burmese junta raids monasteries, arrests over 200 monks Mizzima
       News, September 27, 2007.
   51. ^ "Myanmar junta raids monasteries, arrests hundreds of monks", The
       Globe and Mail, 2007-09-26. URL besoek op 2007-09-27.
   52. ^ Reuters, , "Myanmar junta raids monasteries", Reuters,
       2007-09-27. URL besoek op 2007-09-26.
   53. ^ "Monks arrested in monastery raids", SKY News, 2007-09-27. URL
       besoek op 2007-09-26.
   54. ^ "70,000 protesters defy Burma troops", guardian.co.uk,
       2007-09-27. URL besoek op 2007-09-27.
   55. ^ "Burma troops issue 'extreme action' ultimatum", telegraph.co.uk,
       2007-09-27.
   56. ^ "Soldater dræber ni i Myanmar", Politiken, 2007-09-27. URL besoek
       op 2007-09-27.
   57. ^ "Japansk fotograf dræbt i Myanmar", TV2 (Denmark), 2007-09-27.
       URL besoek op 2007-09-27.
   58. ^ "ミャンマーで邦人カメラマン死亡…デモ取材中の長井健司さん", Sankei Sports, 2007-09-28. URL
       besoek op 2007-09-28.
   59. ^ "Video shows Japanese journalist 'being shot deliberately'",
       timesonline.co.uk, 2007-09-28. URL besoek op 2007-09-28.
   60. ^ BBC Nuus, Soldiers break up Burma protests, Besoek op 30
       September
   61. ^ Fears of mounting death toll in Burma Financial Times, September
       28, 2007.
   62. ^ Security forces fire on school pupils Democratic Voice of Burma,
       September 28, 2007.
   63. ^ At least nine dead, 10 injured Mizzima News, September 27, 2007.
   64. ^ Bush hits out at 'brutal' BurmaBBC News, September 27, 2007.
   65. ^ UN confirms its envoy to be allowed in Myanmar Inquirer.net,
       September 27, 2007.
   66. ^ SMH.com.au - Burma cuts web access
   67. ^ Two Shot in Clash with Troops; People with Cameras Singled Out
       The Irrawaddy Sept 28 2007
   68. ^ BBC Nuus, UN envoy heading for Burma talks, Besoek op 30
       September
   69. ^ The Independent on Sunday, Burma's fight for freedom: Troops
       reclaim the streets as monks pray for a miracle, Besoek op 30
       September 2007
   70. ^ ^70,0 ^70,1 BBC Nuus, UN envoy 'meets Burmese leaders', Besoek op
       30 September 2007
   71. ^ BBC Nuus, UN envoy sees top Burma dissident, Besoek op 30
       September 2007
   72. ^ Breaking News - Gambari meets Daw Aung San Suu Kyi Mizzima News
       September 30, 2007.
   73. ^ UN envoy meet detained Burma Opposition leader: diplomats
       Australian Broadcasting Corporation, September 30, 2007.
   74. ^ China appeals for calm in Burma BBC News, September 30, 2007.
   75. ^ Burma: - Colonel to seek asylum in Norway The Norway Post,
       September 30, 2007.
   76. ^ Avhoppare vägrade döda munkar NTB (via Dagens Nyheter), September
       30, 2007.

   Kategorie: Onlangse gebeurtenis

