32-Bataljon


   32-Bataljon (wat ook bekend gestaan het onder die byname die Buffalo
   Battalion en Os Terriveis, Portugees vir Die Skrikwekkendes) was 'n
   infanterie-bataljon van die Suid-Afrikaanse Weermag. Die eenheid het
   uit swart soldate en blanke leiergroepe bestaan. Die eenheid is in 1993
   kort voor die verkiesing van 1994 ontbind op versoek van die ANC.

   Die eenheid is deur Luitenant-Kolonel Jan Breytenbach gestig en daarna
   tot 'n gedugte gevegsmag gesmee deur Kolonel Eddie Viljoen en daarna
   deur Kolonel Deon Ferreira. Eddie Viljoen het as Big Daddy by sy troepe
   bekend gestaan. Die eenheid is as een van die elite eenhede van die
   toenmalige Suid-Afrikaanse Weermag beskou. Die eenheid is ook een van
   die eenhede wat die meeste vereer is tydens die Angolese Grensoorlog,
   met 'n totaal van 14 Honoris Crux medaljes wat aan sy lede toegeken is.
   Die enigste eenheid wat meer medaljes verwerf het was die
   Suid-Afrikaanse Spesiale Magte wié se lede 'n totaal van 46 medaljes
   tydens die Angolese Grensoorlog verwerf het.

[wysig] Geskiedenis

   Na die MPLA se oorwinning in die Angolese Burgeroorlog in 1975 het baie
   van hul FNLA-teenstanders na die destydse Suid-Afrikaans beheerde
   Suidwes-Afrika gevlug. Uit hierdie groep vlugtelingsoldate en lede van
   Kolonel Sybie van der Spuy se 2 Verkennigsregiment tesame met
   Luitenant-Kolonel Jan Breytenbach as die bevelvoerder is die Bravo
   groep gestig wat later herdoop is tot 32-Bataljon. Bravo-groep het
   aanvanklik bestaan uit twee infanterievendels, 'n mortierpeleton, 'n
   tenkafweergroep asook 'n masjiengeweerpeleton. 32 Bataljon is egter
   later uitgebrei om ses infanterievendels, 'n verkenningsvleuel en 'n
   ondersteuningsgroep in te sluit. Die ondersteuningsgroep het bestaan
   uit 81mm mortier-, tenkafweer- en masjiengeweerafdelings.
   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Saadjies • Geskiedenis van Suid-Afrika

