A.G. Visser


   A.G. Visser (1878 - 1929) was 'n bekende, vroeë Afrikaanse digter.

   Inhoud

        * 1 Lewensgeskiedenis
        * 2 Letterkunde, en letterkundige invloed
        * 3 Bibliografie
        * 4 Bibliografie oor hom
        * 5 Bron

[wysig] Lewensgeskiedenis

   Andries Gerhardus Visser is op 1 Maart 1878 op die plaas Zaaifontein,
   in die distrik van Fraserburg, Republiek van Suid-Afrika, gebore. 'n
   Groot droogte het sy ouers van hulle plaas in Carnavon afgedryf, en hy
   is in n tentjie op die werf van die plaashuis, onder die skaduwee van
   'n peerboom gebore. Hy gaan skool in Daljosafat, (twee ander bekende
   skrywers, Totius en D.F. Malherbe is in dié tyd ook saam met hom op
   skool), ontvang opleiding in onderwys aan die Normaalkollege te
   Kaapstad, en studeer as geneesheer in Edinburg, Skotland, vanaf 1901
   tot 1906. Hy werk as dokter te Carnarvon (1907-1909), Steytlerville
   (1909-1916) en Heidelberg (1916 – 1929). Hy word groot vriende met die
   digter Eugene Marais in die Heidelberg-jare. Hy trou twee maal, in 1913
   met Lettie Conradie, oorlede in 1920; en in 1927 met Marie de Villiers.
   Hy sterf op 10 Junie 1929.

[wysig] Letterkunde, en letterkundige invloed

   Visser publiseer vroeg reeds; op agtien, in Ons Kleintji. Sy werk word
   egter gesien nie as deel van die Eerste Taalbeweging nie, maar as die
   einde van die poësie vir die periode tot 1930. Hy wen twee maal die
   Hertzogprys vir letterkunde: vir beide sy eerste en tweede digbundels.
   Sy verse is kenmerkend eenvoudig en sangerig. Hy dryf die spot met die
   Afrikaner en sy gewoontes, maar met 'n goeie hart. Hy maak gebruik van
   tradisionele versvorms soos die rondeel; van intertekstuele verwysings;
   en tegnieke soos die omdop van idiome, puntdigte, epigramme en
   woordspelings.

[wysig] Bibliografie

     * Gedigte. (Uitgewer J.L. Van Schaik, 1925).
     * Rose van herinnering en ander gedigte. (Uitgewer J.L. van Schaik,
       1927).
     * Die purper iris, en ander nagelate gedigte. (Uitgewer Nasionale
       Pers, 1930).
     * Uit ons prille jeug. (Uitgewer Nasionale Pers, 1948).
     * Bloemlesing uit die gedigte. (Uitgekies en ingelei deur G. Dekker.
       Uitgewer Van Schaik, 1955).
     * Kinderkeur. (Uitgekies deur D.J. Opperman. Uitgewer Van Schaik,
       1967).
     * Roos en lanset: ’n keuse uit A.G. Visser. (Uitgekies deur F.I.J.
       van Rensburg. Uitgewer Van Schaik, 1978).
     * Versamelde gedigte. (Uitgewer Tafelberg, 1981).

[wysig] Bibliografie oor hom

     * A.G Visser, digter en sanger. (Nienaber, P.J. Uitgewer Afrikaanse
       persboekhandel, 1950).
     * Sanger van die suikerbosrand; die lewensverhaal van A.G. Visser.
       (Langenhoven, P.H. Uitgewer Voortrekkerpers,1950).
     * A.G. Visser in woord en beeld. (Venter, E.A. 1978. Selfgepubliseer,
       1978).
     * Geskiedenis van die Afrikaanse literatuur. I. (Kannemeyer, J.C.
       Uitgewer Academica,1978).
     * A.G. Visser – 'n vertolkingsdimensie. (Schutte, Paul. Uitgewer P.U.
       vir C.H.O., 1979).
     * Perspektief en profiel, II. (Venter, Leona. A.G. Visser. In: Van
       Coller, H.P. (red.). 1999. Uitgewer J.L. van Schaik, 1999).

[wysig] Bron

     * Grootliks vanaf 'NEDWEB – Literatuur in Context', by A.G. Visser

   Kategorie: Afrikaanse digters

