AK-47


   Die AK-47 (verkorting vanaf die Russiese Awtomat Kalasjnikowa 1947) is
   'n gasgedrewe aanvalsgeweer wat deur baie Oosblok-lande gebruik is
   tydens die Koue Oorlog. Die wapen is in 1947 gestandardiseer en in
   gebruik geneem en is deur Michail Kalasjnikof ontwerp en is vervaardig
   deur die Russiese vervaardiger, Izjewsk.^[1]

   Vergeleke met die outomatiese gewere wat tydens die Tweede Wêreldoorlog
   gebruik is (buiten die StG-44) was die AK-47 meer kompak met 'n korter
   reikafstand, 'n kleiner 7.62 x 39 mm-patroon wat selektief gevuur kon
   word. Dit was een van die eerste ware aanvalsgewere en is steeds die
   mees gebruikte en bekendste aanvalsgeweer. Meer AK-47-gewere is
   vervaardig as enige ander aanvalsgeweer en die wapen word vandag nog
   vervaardig.

   Inhoud

        * 1 Geskiedenis
             + 1.1 Agtergrond rondom ontwerp
             + 1.2 Ontwerpkonsep
             + 1.3 Ontwikkeling van die raam
        * 2 Kenmerke
             + 2.1 Vuursiklus
             + 2.2 Uitmekaarhaal
             + 2.3 Ballistiek
        * 3 Invloed op ander ontwerpe
        * 4 Voetnotas
        * 5 Verwysings
        * 6 Eksterne skakels
             + 6.1 Handleidings

[wysig] Geskiedenis

[wysig] Agtergrond rondom ontwerp

   Tydens die Tweede Wêreldoorlog het Duitsland die konsep van 'n
   aanvalsgeweer ontwikkel. Hierdie konsep is gebaseer op die kennis dat
   die meeste militêre skermutselinge op 'n kort afstand plaasgevind het,
   met die oorgrootte meerderheid binne 'n radius van 100 meter. Die krag
   en reikafstand van die patrone was eenvoudig net te kragtig vir die
   meeste skermutselings waarin kleingeweervuur betrokke was. As gevolg
   hiervan is 'n patroon en vuurwapen gesoek wat die eienskappe van 'n
   submasjiengeweer (hoëkapasiteit-magasyn en ten volle outomatiese
   vuurvermoë) te kombineer met 'n gemiddeldekrag-patroon, wat
   doeltreffend sou wees oor 'n afstand van 300 meter.

   Die resultaat was die Sturmgewehr 44 (StG44) en al was die geweer nie
   die eerste van sy soort nie, was dit die eerste wat in voldoende
   hoeveelhede vervaardig is om die waarde daarvan op die slagveld te
   evalueer. Hulle het groot hoeveelhede van die wapens teen die Russe
   ingespan nader aan die einde van die oorlog en die ervaring het 'n
   groot indruk op die Russe gelaat in die jare kort na die oorlog.

   Michail Kalasjnikof het die wapen al in sy verbeelding begin bou terwyl
   hy in die hospitaal was nadat hy gewond is tydens die Slag van Brjansk.
   Hy is op daardie stadium in kennis gestel dat 'n nuwe wapen benodig is
   vir die 7.62 X 41 mm-patroon wat in 1943 deur Elisarof en Semin
   ontwikkel is. Op daardie tydstip was Soedajef se PPS43 submasjiengeweer
   bo Kalasjnikof se ontwerp verkies.

[wysig] Ontwerpkonsep

   Ten spyte van ooglopende bewyse daarvoor het Kalasjnikof ontken dat sy
   geweer op die Duitse aanvalsgeweer gebaseer is. Die wapen kan ten beste
   beskryf word as 'n hibriede van verskeie voorafgaande uitvindsels. Om
   sy beweringe te staaf het Kalasjnikof daarop gewys dat sy wapen meer
   ontleen het van die M1 Garand geweer as die Duitse ontwerp. Die dubbele
   sluitpenne, ontsluitingsmeganisme en snellermeganisme is duidelik
   ontleen van die vroeëre Amerikaanse ontwerp.^[2] Die
   veiligheidsmeganisme toon baie ooreenkomste met die Browning-ontwerpte
   Remington Model 8-geweer.

   Die vindingrykheid in die ontwerp van die Kalasjnikof-geweer is die
   vereenvoudiging van die bydraende ontwerpe en die aanpassing daarvan
   vir massaproduksie. Die AK-47 kan gesien word as 'n samesmelting van
   die beste eienskappe van die M1 Garand en die StG44.

[wysig] Ontwikkeling van die raam

   AKS-47 op 'n Tipe 4B raam (bo), saam met 'n Tipe 2A raam.
   AKS-47 op 'n Tipe 4B raam (bo), saam met 'n Tipe 2A raam.

   Met die aanvanklike vervaardiging was daar baie probleme. Die eerste
   modelle het rame gehad wat vervaardig is uit geperste plaatmetaal.
   Probleme is ondervind met die sweis van die gids- en uitwerpspore, wat
   'n hoë getal verwerpte produkte tot gevolg gehad het. In plaas daarvan
   om produksie te staak is die geperste plaatmetaal met 'n swaarder
   gemasjineerde raam vervang. Dit was 'n duurder proses, maar die gebruik
   van die gemasjineerde rame het vervaardiging versnel aangesien
   toerusting en gereedskap vir die vervaardiging van die vroeëre
   Mosin-Nagant-geweer maklik aangepas kon word vir hierdie doeleinde.
   Deels as gevolg van die probleme wat ondervind is, kon die Sowjet-Unie
   nie groot getalle van hierdie wapen versprei na hulle soldate tot en
   met 1956 nie. Vervaardiging van die SKS-geweer het dus in hierdie
   tydperk voortgegaan.

   Na die struikelblokke met die vervaardiging oorkom is, is 'n
   herontwerpte weergawe getiteld die AKM in 1959 bekendgestel. Hierdie
   nuwe model het 'n geperste plaatmetaalraam gebruik met 'n skuins
   tromprem aan die einde van die loop om voorsiening te maak vir die
   neiging van die tromp om op te stoot as die geweer terugskop.

   Verder is 'n slagpenvertrager bygevoeg om te verhoed dat die wapen vuur
   voordat die geweerslot toegemaak het, tydens vinnige of outomatiese
   vuur. Die model was ook ligter as die vorige model, ongeveer twee
   derdes van die oorspronklike gewig. Beide gelisensieerde en
   ongelisensieerde vervaardiging van die Kalasjnikof-wapens in die
   buiteland was bykans hoofsaaklik van die AKM-tipe, veral vanweë die
   makliker vervaardiging van die persmetaalraam. Die foto hierlangsaan
   toon die verskille tussen die Tipe 2- gemasjineerde raam en die Tipe 4-
   geperste raam, let op die gebruik van klinknaels eerder as sweiswerk op
   die geperste raam en die plasing van die klein duikies bo die
   magasynholte om die stabiliteit van die magasyn te verbeter.

   In 1978 het die Sowjet-Unie begin om die AK-47- en AKM-gewere met 'n
   nuwer ontwerp, die AK-74 te vervang. Daar is eers begin met die uitvoer
   van die nuwe wapen en sy patrone met die val van die Sowjet-Unie, wat
   die vervaardiging van die nuwe geweer in die wiele dramaties vertraag
   het.

[wysig] Kenmerke

   Die AK-47 is eenvoudig, goedkoop, maklik om te vervaardig en skoon te
   hou en te onderhou. Die gehardheid en betroubaarheid van die wapen is
   welbekend.^[3] Die groot gassuier, groot vryruimte rondom die bewegende
   dele en die tapse rondte maak dit vir die geweer moontlik om 'n groot
   hoeveelheid bevuiling te kan hanteer sonder dat die geweer tydens vuur
   staak. Hierdie betroubaarheid het die nadeel dat akkuraatheid ingeboet
   word aangesien die losser toleransies nie die presisie en
   konsekwentheid toelaat wat van meer akkurate vuurwapens vereis word
   nie. Die geweer is 'n weerspieëling van die Sowjet-Unie se
   infanterie-doktrine op daardie tydstip, die geweer was bedoel om
   gebruik te word as deel van massale infanterievuur eerder as vir
   langafstand-skermutselings.

   Die agterste gekeepte visier is verstelbaar, met verstellings aangedui
   in honderde meters. Die voorste visier is ook verstelbaar om
   voorsiening te maak vir elevasie bo die teiken in die veld. Die loop en
   geweerkamer asook die gassuier en binnekant van die gassilinder word
   met chroom geplateer. Hierdie platering verhoog die lewensduur van
   hierdie komponente dramaties deur weerstand teen korrosie en verwering
   te bied. Dit was veral belangrik aangesien die meeste twintigste-eeuse
   ammunisie korrosiewe soute in hulle dryfmiddels gehad, wat gereelde
   skoonmaak vereis het om skade te vermy. Platering met chroom van
   kritieke onderdele is deesdae algemeen in moderne militêre wapens.

[wysig] Vuursiklus

   Om die wapen af te vuur moet die skut 'n magasyn laai, die
   selektorhefboom op sy laagste posisie skuif, die slot terugtrek en dan
   kan hy mik en die sneller trek. Op hierdie verstelling sal die geweer
   slegs een keer afvuur (semi-outomaties). Om 'n verdere skoot af te vuur
   moet die sneller weer getrek word. Met die selektorhefboom in die
   middelste posisie (vol-outomaties), hou die geweer aan vuur en laai
   elke keer 'n nuwe patroon in die kamer totdat die magasyn leeg is of
   die druk op die sneller verwyder word. Soos die koeëls in die loop
   afbeweeg, word 'n gedeelte van die gasse wat daaragter uitsit na 'n
   gasbuis bo die loop gelei waar dit die gassuier terugstoot. Die suier
   stoot die geweerslot terug wat veroorsaak dat die gebruikte koeëldop
   uitgeskiet word en word 'n nuwe patroon gelaai wanneer die
   terugslagveer die slot weer in sy plek terugstoot.

[wysig] Uitmekaarhaal

   Om die komponente van die geweer uitmekaar te haal word die magasynknip
   eers gedruk sodat dié verwyder kan word. Die geweerslot word na agter
   getrek sodat die skut kan seker maak dat die wapen leeg is. Die skut
   druk dan op 'n knop aan die agterkant van die raamhulsel terwyl hy die
   hulsel na bo stoot, waarna hy dit kan verwyder. Die skut stoot dan die
   veersamestelling na vore en lig dit uit sy spore. Darna kan die
   geweerslot verwyder word deur dit agtertoe te stoot na die slotstop;
   dan word die slot gedraai sodat die hingsel verby die onderkant van die
   spoor loop waarna dit vorentoe gestoot kan word om dit los te maak.
   Wanneer die wapen skoongemaak moet word, moet aandag geskenk word aan
   die loop, die geweerslot se looparea en die gassuier wat daarna liggies
   geolie moet word en weer aanmekaargesit kan word.

[wysig] Ballistiek

   Die standaard-AK-47 of -AKM gebruik 'n 7.62 x 39 mm-patroon met 'n
   trompsnelheid van 710 meter per sekonde. Trompenergie is 1 990  joule.
   Die lengte van die koeëldop is 38.6 millimeter en die gewig daarvan is
   18.21 gram. Die gewig van die projektiel is normaalweg 8 gram. Die
   AK-47 en AKM met die 7.62 × 39 mm-patrone het 'n maksimum effektiewe
   reikafstand van ongeveer 300 meter.

[wysig] Invloed op ander ontwerpe

   Die basiese AK-47-ontwerp is gebruik as basis vir baie ander
   geweerontwerpe, onder andere die Finse Valmet 62/76 en Sako Rk 95 TP,
   die Israeliese Galil, die Indiese INSAS en die Joego-Slawiese Zastava
   M76 en M77/82. Verskeie bullpup-ontwerpe het ook hulle verskyning
   gemaak, alhoewel nie een van dié op groot skaal vervaardig is nie.
   Bullpup-omskakelings word ook kommersieël gedoen. Die Suid-Afrikaanse
   R4-aanvalsgeweer is ook deur die AK-47-ontwerp beïnvloed.

[wysig] Voetnotas

    1. ^ Poyer, Joe. The AK-47 and AK-74 Kalashnikov Rifles and Their
       Variations (Sagteband). North Cape Publications. 2004. pp1.
    2. ^ http://www.ak-47.net/ak47/galil.html
    3. ^ http://www.strategypage.com/dls/articles/20030423.asp

[wysig] Verwysings

     * Cutshaw, Charlie; Shilin, Valery. Legends and Reality of the AK: A
       Behind-the-Scenes Look at the History, Design, and Impact of the
       Kalashnikov Family of Weapons. Boulder, CO: Paladin Press, 2000
       (paperback, ISBN 1-58160-069-0).
     * Ezell, Edward Clinton, 1986, The AK-47 Story: Evolution of the
       Kalashnikov Weapons, Mechanicsburg, PA, Stackpole Books, ISBN
       0-8117-0916-7
     * Guinness World Records 2005, ISBN 1-892051-22-2
     * Kahaner, Larry. AK-47: The Weapon that Changed the Face of War.
       Hoboken, NJ: Wiley, 2006 (hardcover, ISBN 0-471-72641-9).
     * Kalashnikov, Mikhail. The Gun that Changed the World. Cambridge:
       Polity Press, 2006 (hardcover, ISBN 0-7456-3691-8; paperback, ISBN
       0-7456-3692-6).
     * Long, Duncan. AK47: The Complete Kalashnikov Family Of Assault
       Rifles. Boulder, CO: Paladin Press, 1888 (paperback, ISBN
       0-87364-477-8).
     * Joe Poyer, 2004, The AK-47 and AK-74 Kalashnikov Rifles and Their
       Variations (Paperback), Tustin, CA, North Cape Publications, ISBN
       1-882391-33-0
     * Small Arms of the World, ISBN 0-88029-601-1
     * Walter, John. Kalashnikov (Greenhill Military Manuals). London:
       Greenhill Books, 1999 (Hardcover, ISBN 1-85367-364-1).

[wysig] Eksterne skakels

     * Vervaardiger se amptelike webwerf
     * AK Werf — Kalashnikov Tuisblad
     * Tuiste van die AK-47 op die Internet.
     * AK-47 Aanvalsgeweer
     * Animasie van 'n AK-47 se werking

[wysig] Handleidings

     * Nazarian's Gun's Recognition Guide (MANUAL) AK 47 Manual (.pdf)
     * US Army Operator's Manual for the AK-47 Assault Rifle

   Commons
   Multimedia oor hierdie onderwerp is te vinde op Wikimedia Commons onder
   die titel:
   AK-47
   Kategorie: Vuurwapens

