ANC Jeugliga


   Die ANC-Jeugliga (Engels: African National Congress Youth League,
   ANCYL) is die jeugvleuel van Suid-Afrika se grootste politieke party,
   die African National Congress, wat sedert die algemene verkiesing van
   1994 ook die regeringsparty is.

[wysig] Geskiedenis

   In die veertigerjare het die ANC se nasionalistiese Swart denkpatrone
   gedeeltelik laat vaar en geleidelik in die rigting van 'n organisasie
   beweeg, wat die belange van alle Suid-Afrikaners sou behartig. 'n
   Aantal jonger lede was hieroor ontevrede en het vir 'n orgaan binne die
   ANC gepleit, wat net die belange van Swartes sou nastreef.

   Dit het gelei tot die skepping van die ANC-Jeugliga in Maart 1944 deur
   Nelson Mandela, Walter Sisulu, Oliver Tambo, Anton Lebede en Robert
   Sobukwe, wat almal tot 'n nuwe generasie van jong leiers in die Swart
   gemeenskap van Suid-Afrika behoort het. Die Jeugliga het in dieselfde
   jaar sy manifes en in 1948 ook sy politieke program bekend gestel.

   Teen die einde van die veertigerjare het die Jeugliga die ANC begin
   oorheers. Hulle het die Swart bevolking uit protes teen die
   honderdtalle van wette, wat destyds met die beleid van rasseskeiding in
   verband gebring word, tot burgerlike ongehoorsaamheid en stakings
   opgeroep. Die proteste is deur die Suid-Afrikaanse regering dikwels met
   geweld onderdruk.

   Die huidige President van Suid-Afrika, Thabo Mbeki, het in 1956 'n
   aktiewe lid van die ANC-Jeugliga geword. Vir sy deelname aan 'n staking
   is hy in 1959 van sy hoërskool verban. In 1960 is die ANC en alle
   organisasies, wat met hom verbonde was, deur die regering verban. Mbeki
   het 'n wegblyaksie georganiseer uit protes teen die Suid-Afrikaanse
   regering se besluit om uit die Britse Statebond uit te tree en is
   daarna deur die ANC aangeraai om die land te verlaat.

   Die Jeugliga het sy aktiwiteite tot by die einde van die
   apartheidstelsel as 'n ondergrondse beweging voortgesit. In 1990 het
   die destydse Suid-Afrikaanse President Frederik Willem de Klerk die ANC
   en sy verbonde organisasies, waaronder ook die ANC Jeugliga, weer
   toegelaat. Peter Mokaba het die Jeugliga se nuwe leier geword.

   Tans beklee Fikile Mbalula, wat reeds in die tagtigerjare 'n aktiwis
   geword het, die amp van President van die Jeugliga. Danksy sy
   voortgesette steun vir Jacob Zuma en 'n aantal lede se betrekkinge met
   die vermoorde sakeman Brett Kebble het die Liga baie van sy aansien en
   geloofwaardigheid verloor. Lidmaatskap in die Liga word vandag veral as
   'n voorvereiste beskou vir 'n suksesvolle loopbaan in die party en
   moontlik ook 'n pos in die regering.

[wysig] Bronne

   W.J. Booyse: Die Pan Africanist Congress - 'n historiese oorsig. In:
   Oënskou 4 (10) November 1986. Tydskrif van die Instituut vir Politieke
   en Afrikastudie, Potchefstroomse Universiteit vir CHO
   Kategorieë: Suid-Afrika • Politiek van Suid-Afrika • Politieke
   organisasies in Suid-Afrika

