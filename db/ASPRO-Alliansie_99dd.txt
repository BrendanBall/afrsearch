ASPRO-Alliansie


   Die ASPRO-Alliansie was 'n informele militêre ooreenkoms, wat in die
   tydperk tussen 1969 en 1974 tussen die Republiek van Suid-Afrika (onder
   sy Eerste Ministers Hendrik Frensch Verwoerd en Johannes Balthazaar
   Vorster), Rhodesië (onder sy Eerste Minister Ian Smith) en Portugal
   (onder sy leiers António de Oliveira Salazar en Marcello Caetano)
   gesluit is. Aspro is 'n akroniem vir die Portugese África do Sul,
   Portugal en Rodésia.

   Die ASPRO-Alliansie het uit die nouer politieke bande tussen die
   nuutgestigte, maar internasionaal geïsoleerde Republiek van Suid-Afrika
   met die blanke regering van Rhodesië en Portugal as die koloniale
   moondheid, wat Angola en Mosambiek oorheers het, voortgespruit.

   Die lede van die ASPRO-Alliansie het ooreengekom om gemeenskaplik die
   militêre basisse in die Suidwes-Arikaanse Caprivistrook te benut,
   polisie-eenhede op te lei en strategieë teen terroriste-insypelings en
   -aanvalle te ontwikkel en deur te voer. Die samewerking van die drie
   lande was egter nie beperk tot militêre aangeleenthede nie. Daar is ook
   projekte op die gebied van gesondheidsorg, waterwese, kragopwekking en
   die lewering van ander infrastruktuur aangepak. Teen die einde van die
   sestigerjare het ook Lesotho en Malawi daarin belanggestel om met die
   ASPRO-Alliansie saam te werk.

   In 1974, een jaar voor die onafhanklikheidsverklaring van Angola en
   Mosambiek, is die ASPRO-Alliansie ontbind.

[wysig] Bronne

     * Stephen L. Weigert: Alliances and Regional Integration: The Case of
       Southern Africa, 1964-1974, twee boekdele, Ann Arbor 1979:
       University Microfilms International

   Kategorieë: Suid-Afrika • Rhodesië • Portugal

