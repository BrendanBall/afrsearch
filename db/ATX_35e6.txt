ATX


   ATX vorm moederborde het gewild geword vanweē die voordele wat hulle
   gebied het bo die ouer AT moederbord.
   ATX vorm moederborde het gewild geword vanweē die voordele wat hulle
   gebied het bo die ouer AT moederbord.

   Die ATX (Advanced Technology Extended) moederbord vormfaktor is deur
   Intel in 1995 geskep. Dit was die eerste groot verandering in
   rekenaarkas en moederbord ontwerp vir baie jare. ATX het die AT
   vormfaktor verbygesteek as die standaardstelsel in nuwe stelsels. ATX
   het baie van die AT se probleme en frustrasies oorbrug. Ander
   standaarde vir kleiner borde (insluitende microATX, flex-ATX en
   mini-ITX) gebruik gewoonlik die basiese agterste uitleg van die ATX
   moederbord maar maak die bord kleiner asook die aantal aansluiter
   hegstukke. In 2003, het Intel die BTX standaard bekendgestel met die
   oogmerk om ATX daarmee te vervang maar met ingang Februarie 2006 was
   die ATX vormfaktor nog steeds die nywerheidstandaard vir selfbouers en
   selfs vir rekenaarvervaardigers soos Dell, Gateway en HP.

   AT-tipe rekenaarkaste het 'n kragskakelaar gehad wat direk aan die
   stelsel se kragtoevoer eenheid gekoppel was. Die algemene konfigurasie
   was 'n dubbelpool skakelaar op die hooftoevoer met die vier penne
   gekonnekteer aan drade vanaf 'n vierkern kabel. Die drade was of aan
   die kragskakelaar vasgesoldeer (wat dit moeilik gemaak het om 'n
   kragtoevoer eenheid te vervang as dit gefaal het) of is met 'n hegstuk
   daaraan gekoppel. 'n ATX se kragtoevoer word nie direk aan die stelsel
   se kragskakelaar verbind nie wat dit moontlik maak om die rekenaar deur
   middel van programmatuur af te skakel. Baie ATX kragtoevoere het 'n
   skakelaar aan die agterkant om te verseker dat geen krag na die
   moederbord vloei nie.

   Die kragtoever se hegstuk aan die moederbord is ook verander. Die ouer
   AT kragtoevoere het twee eenderse hegstukke gebruik wat soms per abuis
   verkeerd om ingeprop kon word en kortsluitings tot gevolg kon hê wat
   die moederbord kon beskadig. ATX gebruik een groter hegstuk wat
   installasie makliker en veiliger maak. Die een hegstuk verskaf ook 'n
   3.3 Volt hegstuk wat dit onnodig maak om 'n addisionele draad vir die
   betrokke spanning te verskaf. Sommige moederborde, veral die latere AT
   modelle het voorsiening gemaak vir beide AT en ATX kragtoevoere. Met
   die bekendstelling van die Pentium 4 is hierdie hegstuk as onvoldoende
   beskou en is 'n ekstra 4-pen hegstuk bygevoeg wat ook later by die
   Athlon 64 stelsels ingebou is. Sommige hoë-vlak stelsels het ook ander
   hegstukke gebruik om meer krag te verskaf. Sommige hoë-werkverrigting
   grafiese kaarte benodig ook ekstra krag maar dié word gewoonlik deur 'n
   4-pen molex hegstuk verskaf, soortgelyk aan dié wat vir hardeskyf en
   CD-ROM kragtoevoere gebruik word.

   Aan die agterkant van die stelsel is groot veranderinge aangebring. Die
   AT-standaard het slegs 'n sleutelbord-hegstuk verskaf waar die
   inpropkaarte gekom het. Alle ander aanboord koppelvlakke (soos
   serie-poort en parallelle poorte) moes verbind word deur middel van
   verlengingsdrade na hegstukke wat aan die agterkant van die rekenaarkas
   verskaf is of koppelstukke wat in die plek van ongebruikte
   aansluitergleuwe geplaas is. ATX maak dit vir elke moederbord
   vervaardiger moontlik om hierdie poorte in 'n reghoekige area aan die
   agterkant van die stelsel te plaas volgens 'n selfbepaalde rangskikking
   (al volg die meeste vervaardigers dieselfde patroon in die verband).
   Die agterkant van die rekenaarkas word gewoonlik voorien met
   verwyderbare toevoer/afvoer panele. Sommige rekenaarkaste het ook
   panele verskaf wat dit moontlik gemaak het om 'n AT-moederbord in 'n
   ATX kas te installeer.

   Die ATX ontwerp het ook gestandardiseer op die gebruik van PS/2
   hegstukke vir sleuterborde en muise. Die AT stelsel het die 5 pen DIN
   verbinding vir die sleutelbord gebruik en is gewoonlik saam met
   serie-poort muise gebruik (al was 'n PS/2 muispoort dikwels ook
   beskikbaar).

   Die amptelike spesifikasie is in 1995 deur Intel vrygestel en is
   sedertien verskeie kere aangepas, met die mees onlangse wysiging,
   weergawe 2.2[1], wat in 2004 vrygestel is.

   Die ATX vormfaktor het tot op hede vyf hoof kragtoevoerontwerpe gehad:
     * ATX - 20-pen hegstuk (Gebruik tot en met die Pentium III en vroeë
       Athlon XP SVE's)
     * WTX - 24-pen hegstuk (Pentium II en III Xeon en Athlon MP)
     * AMD GES - 24-pen hoof hegstuk, 8 pen sekondêre hegstuk (gebruik
       deur sommige dubbelkernverwerker Athlon's)
     * ATX12V - 20-pen hoof hegstuk, 4-pen sekondêre hegstuk, 8-pen
       tersiêre hegstuk (Pentium 4 en middel/laat Athlon XP en Athlon 64
       modelle)
     * EPS12V - 24-pen hoof hegstuk, 8-pen sekondêre hegstuk, 8-pen
       tersiêre hegstuk (Xeon en Opteron soos gedefinieer in die SSI
       spesifikasie.
     * ATX12V 2.0 - 24-pen hoof hegstuk, 4-pen sekondêre hegstuk (Pentium
       4 en Athlon 64 met PCI Express)

   'n Volgrootte ATX-bord is 305 mm breed en 244 mm diep. Dit maak dit
   moontlik vir baie ATX onderstelle om microATX borde ook te aanvaar.

[wysig] Eksterne skakels

     * ATX Moederbord Spesifikasie, weergawe 2.2
     * ATX12V Kragtoevoer Ontwerpersgids, weergawe 2.2
     * EPS12V Kragtoevoer Ontwerpersgids, weergawe 2.91
     * ATX kragtoevoer hegtukke met pengids

   Kategorie: Rekenaar

