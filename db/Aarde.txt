Aarde


   'n Foto van die aarde vanaf die EUMETSAT
   'n Foto van die aarde vanaf die EUMETSAT

   Die aarde is die planeet waarop ons lewe. Dit is die derde planeet van
   die son af en wentel binne 'n jaar daarom. Die aarde draai een keer per
   dag om sy eie as. Twee derdes van die oppervlak is met water bedek en
   die res met land. Die aarde se enigste natuurlike satelliet is die
   maan, wat elke 27.32 dae om die aarde wentel. Die meeste wetenskaplikes
   skat die aarde se ouderdom so by die vier miljard jaar.

   Die afstand vanaf die ewenaar tot by die pool is omtrent tienduisend
   kilometer. Die algemeenste element in die aarde se kors is silikon. Die
   kern van die aarde is waarskynlik van gesmelte yster. Die aarde het 'n
   magneetveld, wat die energieke partikels van die sonwind afweer.

   Daar is 'n osoonlaag hoog bo die aarde wat skadelike sonstrale afskerm.
   Die osoonlaag bestaan uit gasse soos osoon, suurstof, stikstof,
   koolstofdioksied en edelgasse.

   Die oppervlakte van die aarde is verdeel in oseane, vastelande en
   eilande. Dit is ook verdeel in lande, waarvan Rusland die grootste is.
   Die hoogste berg is die Berg Everest, die diepste deel is die
   Mariana-skeurvallei. Die droogste plek is die Atacamawoestyn in
   Suid-Amerika, en die natste is Cherrapoenji in Indië, die koudste is
   Antarktika.

   Inhoud

        * 1 Opsomming
        * 2 Dimensies, afstande, voorkoms en beweging
        * 3 Ouderdom
        * 4 Oppervlak en fisiese samestelling
        * 5 Magneetveld (magnetosfeer)
        * 6 Atmosfeer
        * 7 Water en lewe op die aarde
        * 8 Sien ook

[wysig] Opsomming

   Vanuit die ruimte gesien, is die planeet Aarde 'n pragtige blou en wit
   bal. Dit is die derde planeet van die son af en die enigste een in ons
   sonnestelsel wat oor 'n gunstige atmosfeer en lopende water beskik
   sodat lewe onderhou kan word.

[wysig] Dimensies, afstande, voorkoms en beweging

   Die planeet Aarde (of, soos ons gewoonlik daarna verwys, die aarde) is
   die derde planeet van die son af en die vyfde grootste in ons
   sonnestelsel. Die aarde het 'n deursnee van 12 756,3 km en is die
   digste liggaam in die sonnestelsel. 'n Duitse wetenskaplike het dié
   voorstelling van die aarde se grootte gegee: Stel jou voor dat die
   aarde in stukke gebreek en op 'n goederetrein gelaai word. As een van
   die trein se spoorwaens elke sekonde by ons verbygaan, sal die hele
   trein eers ná tien miljoen jaar verby wees. Die trein sal so lank wees
   dat 'n radiosein 500 000 jaar sal neem om van voor na agter te trek.
   Ons planeet beweeg in 'n elliptiese wentelbaan waarin hy nooit nader as
   sowat 146 miljoen km aan die son, en nooit verder as sowat 152 miljoen
   km weg van die son af kom nie. Die aarde beweeg binne 365 dae en vyf
   uur teen teen 'n snelheid van 29 km/sek om die son.

   Sy beweging en baan hang af van swaartekrag (gravitasie) en
   middelpuntvliedende (sentrifugale) krag. Die aarde kan vergelyk word
   met 'n klip wat aan die punt van 'n tou in die rondte geswaai word.
   Soos die aarde draai, word die middelpuntvliedende krag gebalanseer
   deur die aantrekkingskrag tussen die aarde en die son. Sou die aarde
   ophou draai, sou dit in die son verdwyn, maar aangesien daar geen gas
   in die ruimte is om die aarde se se snelheid deur wrywing te verminder
   nie, krimp sy wentelbaan gelukkig slegs uiters stadig. Die beweging van
   die aarde deur die ruimte is eintlik ingewikkelder as dit, omdat die
   son self, saam met die hele sonnestelsel, teen 'n snelheid van sowat 21
   km/sek deur die ruimte in die rigting van die ster Vega beweeg. Dit
   beteken dat die aarde se beweging deur die ruimte eintlik spiraalvormig
   is. Daarby draai dit natuurlik elke 24 uur een keer van wes na oos om
   sy eie as.

   Wetenskaplikes het met behulp van uiters sensitiewe meetinstrumente,
   wat tot triljoenstes van sekondes kan meet, bewys dat die aarde besig
   is om al hoe stadiger om sy eie as te draai. Dus is opeenvolgende dae
   besig om baie, baie stadig langer te word. Hierdie verlangsaming word
   veroorsaak weens swaartekrag-interaksie tussen die maan en die aarde -
   met ander woorde, die kinetiese energie van die aarde se omwenteling
   word deur die getye opgebruik. Wetenskaplikes weet nou dat 'n jaar 300
   miljoen jaar gelede 440 dae lank was.

   Die aarde kantel altyd in dieselfde rigting op sy as soos hy op sy
   wentelbaan van 950 miljoen km om die son beweeg. Dus leun elke halfrond
   om die beurt ná en weg van die son om somer en winter te veroorsaak.
   Omdat die aarde dikker by die ewenaar is as by sy pole, sal 'n man wat
   op die ewenaar staan, vinniger draai as een wat op een van die pole
   staan. Onlangse metinge dui daarop dat die aarde nie net afgeplat is by
   sy pole nie, maar ook effens peervormig. Aarde ("Terra") is die enigste
   planeet in ons sonnestelsel wat nie na Griekse of Romeinse mitologiese
   figure vernoem is nie.

[wysig] Ouderdom

   Die planeet Aarde, die grootste en digste rotsplaneet in ons
   sonnestelsel, is sowat 4,5-4,6 miljard jaar gelede gevorm, wat beteken
   dat dit in vergelyking met die ouderdom van die heelal nog betreklik
   jonk is.

   Tektoniese prosesse en erosie op die aarde se oppervlak vernietig binne
   'n relatief kort tydperk (volgens astronomiese standaarde) van ongeveer
   500 miljoen jaar amper elke sweempie van die aarde se oergeskiedenis.
   Dus is die meeste van die aarde se oudste verskynsels reeds platgevee
   en het nuwe verskynsels dalk reeds hul plek ingeneem.

   Die oudste gesteentes op die aarde is ongeveer vier miljard jaar oud en
   gesteentes ouer as drie miljard jaar is maar skaars. Die oudste
   fossiele van lewende organismes is minder as 3,9 miljard jaar oud en
   dus is daar geen rekord van daardie kritieke tydperk toe lewe net begin
   het nie.

[wysig] Oppervlak en fisiese samestelling

   Die grootste deel van die aarde se oppervlak (70 persent) is met water
   bedek, wat hoofsaaklik in die wêreld se oseane voorkom. Die oorblywende
   30 persent word beslaan deur sewe kontinente. Berge, aardbewings,
   riviere, vulkane en woestyne is voorbeelde van verskynsels wat op die
   aarde se oppervlak verwag kan word.

   Die aarde se buitenste laag het 'n harde kors gevorm toe sy oppervlak
   nagenoeg 4,5 miljard jaar gelede afgekoel het. Dié kors bestaan uit
   verskeie plate, wat stadig in verhouding tot mekaar beweeg. Die teorie
   wat hierdie bewegings beskryf, word die teorie van plaattektoniek
   genoem.

   Plaattektoniek word deur twee hoofprosesse beheer, naamlik spreiding en
   subduksie. Oppervlakverskynsels soos eilande, atolle, berge en
   verskuiwingsones is die gevolg van dié drywende plate. Omdat die plate
   gemiddeld nagenoeg 7,5 cm per jaar skuif, was die kontinente miljoene
   jare gelede op heel ander plekke. Sowat 250 miljoen jaar gelede was die
   meeste van die landdele aan mekaar vas. Die stukke het met tyd in sewe
   los kontinente versprei.

   Die aarde bestaan hoofsaaklik uit yster en suurstof wat met ander
   elemente verbind het om minerale te vorm. Die aarde het 'n deursnee van
   12 756,3 km en bestaan uit vier hooflae:
     * Die binneste kern, 'n soliede metaalkern wat bestaan uit nikkel en
       yster, met 'n deursnee van sowat 1 200 km.
     * Die buitenste kern, wat uit gesmelte nikkel en yster bestaan.
     * Die mantel: digte, meestal soliede silikaatgesteentes.
     * Die kors, wat uit dun silikaatgesteentes bestaan.

   Die dikte van die kors wissel aansienlik. Dit is dunner onder die
   oseane en dikker onder die kontinente. Die binnekern en kors is solied,
   terwyl die buitekern en mantel vloeibaar is. Die verskeie lae word deur
   diskontinuïteite geskei, waarvan die Mohorovicic-diskontinuïteit,
   tussen die kors en die mantel, die bekendste is.

   Die temperatuur styg vinnig namate daar nader aan die kern beweeg word.
   Die kern is warmer as die son se oppervlak - ongeveer 5 000ºC. Die
   intense hitte wat deur die binnekern gegenereer word, veroorsaak dat
   materiaal in die buitenste kern en mantel rondbeweeg. Die gevolg is dat
   die groot plate op die aarde se oppervlak stadig ronddryf. Dié
   strominge binne die aarde veroorsaak waarskynlik ook sy magneetveld.

[wysig] Magneetveld (magnetosfeer)

   Hoewel die kompas reeds lank voor dit as 'n navigasiehulpmiddel gebruik
   is, het sir William Gilbert eers in 1600 agtergekom dat die aarde sélf
   'n reuse-magneet is, met pole naby die geografiese pole.

   Die aarde se magneetveld, met noord- en suidpool, word veroorsaak deur
   strominge in sy kern weens die rotasie (draaiing) van die aarde. Dié
   magneetveld strek ongeveer 58 000 km die ruimte in en vorm die
   sogenaamde magnetosfeer. Die magnetosfeer verhoed dat moontlik
   skadelike deeltjies, wat deur sonwinde na die aarde vervoer word, die
   aarde tref. Deeltjies wat wel die magnetosfeer binnedring, veroorsaak
   die noorderligte.

   Die son en sommige ander planete het ook magnetosfere, maar die aarde
   s'n is verreweg die sterkste van die rotsplanete. Die aarde se
   magnetiese noord- en suidpole beweeg met betrekking tot die aarde se
   oppervlak en ruil elke honderd duisend jaar of so om.

[wysig] Atmosfeer

          Hoofartikel: atmosfeer.

   Die aarde se atmosfeer is uniek onder al die planete, want dit bestaan
   hoofsaaklik uit stikstof (78 persent) en suurstof (21 persent). Die
   oorblywende een persent is meestal saamgestel uit argon,
   koolstofdioksied (koolsuurgas) en waterdamp. Die aarde se atmosfeer
   strek vanaf sy oppervlak omtrent 96 km die ruimte in. Dit is op sy
   digste naby die oppervlak en dun geleidelik uit. Die atmosfeer beskerm
   lewe op Aarde deur die son se gevaarlike strale af te keer.

   Die atmosfeer word in vyf lae verdeel:
     * Die troposfeer is die eerste laag bo die oppervlak en maak sowat
       die helfte van die aarde se atmosfeer uit. Klimaatverskynsels kom
       in die hierdie laag voor.
     * Die tweede laag word die stratosfeer genoem. Dis waar die meeste
       straalvliegtuie vlieg, aangesien dit baie stabiel is. Die osoonlaag
       absorbeer hier die son se skadelike strale.
     * Meteore en rotsstukkies word in die mesosfeer verbrand.
     * Auroras kom in die termosfeer voor. Dit is ook waar satelliete om
       die aarde wentel.
     * Die aarde se atmosfeer sluit by die uiters dun eksosfeer by die
       ruimte aan. Dit is die heel boonste grens van ons atmosfeer.

   Daar was waarskynlik heelwat meer koolstofdioksied in die aarde se
   atmosfeer toe dit ontstaan het, maar baie daarvan is sedertdien
   opgeneem in karbonaatgesteentes en in 'n mindere mate deur die oseane
   opgelos en deur plante ingeneem. Plaattektoniek en biologiese prosesse
   handhaaf 'n voortdurende koolstofdioksied-siklus tussen die
   aardoppervlak en die atmosfeer. Die klein hoeveelheid koolstofdioksied
   in die atmosfeer is baie belangrik omdat dit die aarde warm hou met
   behulp van die kweekhuiseffek. Die kweekhuiseffek verhoog die aarde se
   oppervlaktemperatuur met ongeveer 35ºC sodat die aarde 'n gemiddelde
   temperatuur van 14ºC het pleks van -21ºC. Sonder die kweekhuiseffek sou
   die oseane vries, en lewe soos ons dit ken, sou nie moontlik gewees het
   nie. Die hoeveelheid koolstofdioksied in die atmosfeer is besig om toe
   te neem weens faktore soos die verbranding van fossielbrandstowwe.

   Die teenwoordigheid van vrye suurstof in die atmosfeer is taamlik uniek
   vanuit 'n chemiese oogpunt, aangesien dit in normale toestande gou met
   ander elemente verbind. Die suurstof in die aarde se atmosfeer word
   deur biologiese prosesse vervaardig en in stand gehou. Daar sou dus
   sonder lewe geen vrye suurstof beskikbaar gewees het nie.

   Van die suurstof in die atmosfeer het met tyd verander om osoon te
   vorm. Dié osoonlaag beskerm die aarde teen die son se skadelike
   ultraviolet-uitstraling. Onlangse studies probeer om vas te stel hoe
   die verhoogde kweekhuiseffek weens die verbranding van
   fossielbrandstowwe die aarde se osoonlaag beïnvloed. Die aarde se
   atmosfeer is gedurig besig om te verander, soos mens duidelik van
   veranderende globale weerpatrone kan aflei.

[wysig] Water en lewe op die aarde

   Nagenoeg 70 persent van die aarde se oppervlak is met water bedek,
   waarvan 97 persent oseane is. Net 'n klein deeltjie van die aarde se
   water is vars, met ander woorde in riviere, mere en grondwater en ook
   in die ys in die poolkappe. Die aarde is die enigste planeet waar water
   in vloeistofvorm voorkom. Sonder water sou lewe soos ons dit ken
   onmoontlik wees.

   Die son veroorsaak dat water uit die oseane na die atmosfeer verdamp.
   Die waterdamp word deur winde na die vastelande vervoer, waar dit
   presipiteer om riviere en grondwater aan te vul. Die afloop van
   oortollige water is verantwoordelik vir die meeste van die verwering en
   erosie wat op die aarde se oppervlak plaasvind. Uiteindelik keer die
   meeste van die water wat op die aarde se oppervlak val, weer terug na
   die oseane. Hierdie aanhoudende kringloop word die hidrologiese siklus
   genoem.

   Het jy geweet?
     * Die aarde draai elke 24 uur om sy eie as; met ander woorde, vyftien
       grade elke uur.

     * Lande op dieselfde lengtelyn deel gewoonlik dieselfde tyd. Tyd op
       die 0º-lengtelyn, wat deur Greenwich, Londen loop, word as
       standaardtyd beskou en word Greenwich-tyd (GT) genoem. Lande oos
       van die Greenwich-meridiaan is voor GT, terwyl lande wes daarvan
       agter GT is.

     * Die ouderdom van die aarde is bepaal met behulp van die
       radioaktiewe verval van elemente soos uraan. Radioaktiewe minerale
       ontbind en verander teen 'n vaste koers in ander minerale. Deur die
       hoeveelheid oorspronklike radioaktiewe element en dié waarin dit
       verval het, te meet, kan die ouderdom van gesteentes bepaal word.

[wysig] Sien ook

     * Aardbewing

                                  Die sonnestelsel
   [USEMAP:Solar_System_XXVII.png] Beeldinligting
   Die son · Mercurius · Venus · Aarde · Mars · Ceres · Jupiter · Saturnus
   · Uranus · Neptunus · Pluto · Eris
   Planete · Dwergplanete · Mane: Aarde · Mars · Asteroïdies · Jupiter ·
   Saturnus · Uranus · Neptunus · Pluto · Eris
   Klein hemelliggame:   Meteoroïdes · Asteroïdes (die astroïdegordel) ·
   Centaurs · TNV's (Kuipergordel/Verstrooide skyf) · Komete (Oortwolk)
   Kategorie: Geologie

