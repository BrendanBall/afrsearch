Aardgas


   Aardgas omskryf die verskillende mengsels brandgasse wat in
   ondergrondse gesteentes vasgekeer word. Die geskiedenis van aardgas is
   lank en kleurryk. Dis bekend dat dis Sjinese in 300 n.C. as deel van
   hul soutindustrie bamboespale gebruik het om aardgas uit ondergrondse
   reservoirs te lei. Vandag werk diamantpuntbore op groot
   produksieplatforms dag en nag om die aardgasvoorrade te bereik wat 3
   000 meter onder die aarde se oppervlak vasgevang is.

   Aardgas is hoofsaaklik saamgestel uit skoonbrandende metaan wat nie
   giftig is nie. Lande soos Algerië, wat groot hoeveelhede aardgas
   uitvoer, het installasies opgerig waarin gas vloeibaar gemaak word
   voordat dit vervoer word. Vloeibare aardgas word in verkoelde tenkskepe
   oor die wêreld versprei.

   Iran, Rusland, en Noord-Amerika blyk die grootste reserwes van aardgas
   te hê. Die ontdekking van groot hoeveelhede aardgas by Slochteren in
   Noordoos-Holland in 1959 het uitgebreide proefboorwerk in die Noordsee
   tot gevolg gehad. Die meeste verbruikes in Brittanje ontvang nou
   aardgas deur 'n verspreidingsnetwerk wat direk deur 'n ondersese
   pypleiding verbind is met produksieplatforms in die Noordsee.

   Maar selfs vandag nog word hierdie kosbare brandstof deur
   oliemaatskappye weggebrand, omdat dit kommersieel nie so winsgewend
   blyk te wees as ru-olie nie.

[wysig] Vervaardigde gasse

   Steenkoolgas, wat vroeër 'n groot persentasie van die huishoudelike
   gasvoorraad uitgemaak het, is deur die distillasie van steenkool
   vervaardig. Daar is vandag meer effektiewe metodes om steenkool en olie
   in die skoner en doeltreffender vervangingsaardgas om te skakel.

   Butaan en propaan word vervaardig deur die distillasie van olie en kan
   gerieflik as vloeistowwe teen normale temperature in drukvaste houers
   geberg word.

[wysig] Die waterstofekonomie

   Die reeds beperkte voorraad olie en aardgas raak al hoe skaarser. Selgs
   al is die energie wat uit steenkool-, kern-, en ander bronne verkry
   word voldoende om die groot kragsentrales aan te dryf, kan dit in só
   vorm voorkom dat dit nie geskik is vir gebruik in voertuie nie.

   'n Moontlike oplossing is om waterstof te vervaardig. Hoewel waterstof
   nie as natuurlike brandstof voorkom nie, kan vervaardigde waterstof die
   energie van kragsentrales in 'n geskikte vorm vir praktiese gebruik
   opberg.

   In hierdie proses word elektrisiteit deur gewone water gelei om
   sodoende die waterstof van die suurstof te skei. Met die nodige
   tenologie kan die waterstof wat só vervaardig word uitstekende
   brandstof vir motors en vliegtuie uitmaak en selfs huishoudelike en
   industriële verwarming verskaf.

[wysig] Sien ook

     * Energie
     * Fossielbrandstof

   Kategorie: Energie

