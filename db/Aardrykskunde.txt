Aardrykskunde


   Fisiese kaart van die Aarde (Medium) (Groot - 2 MG)
   Fisiese kaart van die Aarde (Medium) (Groot - 2 MG)

   Aardrykskunde is die wetenskaplike studie van die liggings- en
   ruimtelike variasies in beide die fisiese en menslike verskynsels op
   Aarde. Antieke boeke verwys alreeds na hierdie vak, onder andere die
   boek Geographia deur Klaudios Ptolemaios (2de eeu).

   Aardrykskunde as 'n vak bestaan uit meer as kartografie, die studie van
   kaarte. Dit behels ook die ondersoek na wat en waar dinge op aarde is
   en ook hoekom dit daar voorkom en nie elders nie. Daar word ook gepoog
   om vas te stel of die verskynsels mensgemaak of natuurlik is. Die
   gevolge van die verskille word dan ook bestudeer.

   Inhoud

        * 1 Geskiedenis van Aardrykskunde
        * 2 Metodiek
        * 3 Vertakkinge
             + 3.1 Fisiese geografie
             + 3.2 Menslike aardrykskunde
             + 3.3 Aardrykskunde van die menslike omgewing
                  o 3.3.1 Kultureel en politiese aardrykskunde
                  o 3.3.2 Risiko-gevaar navorsing
             + 3.4 Historiese geografie
        * 4 Aardrykskundige tegnieke
        * 5 Verwante Studievelde
             + 5.1 Stedelike en streeksbeplanning
             + 5.2 Streekswetenskap
        * 6 Eksterne skakels
        * 7 Sien ook

[wysig] Geskiedenis van Aardrykskunde

   Vanaf die antieke tyd het die Egiptenare en Babiloniërs hul omgewing
   verken: Koning Pepi II het 'n dwerg uit die land Punt (Somalië?) laat
   kom en later het koningin Hatshepesut ook 'n gesantskap gestuur om met
   díé Afrika-land handelsbetrekkinge aan te gaan. Nog later het farao
   Nekau II ses skepe om die Kaap gestuur wat in 594 v. C. weer na Egipte
   teruggekeer het. Ook die Fenisiërs het tot ver buite die Straat van
   Gibraltar ontdekkingsreise aangepak.

   In die biblioteek van Ashurbanipal is beskrywings gevind van die
   omringende lande tesame met hul fauna en flora. Talle beskrywings van
   stede en dorpe se afstand is in 'dubbelure' (dus ongeveer 10 km)
   aangedui. Daar is ook 'n primitiewe kaart van die bekende wêreld, asook
   van die stad Nippur, wat argeoloë baie gehelp het.

   Die Grieke is egter bekend as die eerste beskawing wat aardrykskunde
   aktief as 'n wetenskap en 'n filosofie verken het met belangrike
   bydraers wat Tales van Miletus, Herodotus, Eratostenes, Hipparkus,
   Aristoteles, Dikarkus van Messana, Strabo en Ptolemeus. Die Romeine het
   nuwe tegnieke tot die vakgebied toegevoeg met die optrek van kaarte
   soos hulle nuwe lande verken het. Een van hierdie tegnieke was die
   periplus, 'n beskrywing van die hawens en landingstroke wat 'n
   seevaarder langs die kuslyn sou teëkom; twee vroeë voorbeelde wat
   behoue gebly het is die periplus van Hanno die Navigator van Carthago
   en 'n Periplus van die Eritrese see, wat die kuslyn van die Rooisee en
   die Persiese golf beskryf.

   Tydens die Middeleeue het Arabiere soos Idrisi, Ibn Battuta en Ibn
   Khaldun die Romeinse tegnieke voortgesit en nuwe tegnieke ontwikkel.

   Na die reise van Marco Polo het belangstelling in aardrykskunde deur
   die hele Europa versprei. Die groot ontdekkingsreise van die 16de en
   17de eeue het die begeerte vir akkurate aardrykskundige besonderhede en
   meer vaste teoretiese fondamente, laat herleef. Die Geographia
   Generalis deur Bernhardus Varenius en Gerardus Mercator se wêreldkaart
   is puik voorbeelde van die wetenskaplike aardrykskunde wat in die tyd
   ontstaan het.

   Teen die 18de eeu is aardrykskunde as 'n onderskeibare dissipline in
   eie reg erken en het deel geword van tipiese kurrikulums van
   universiteite. Tydens die afgelope twee eeue het die hoeveelheid kennis
   en die beskikbare gereedskap 'n ontploffing beleef. Daar bestaan 'n
   sterk verband tussen aardrykskunde en die geologiese en plantkundige
   wetenskappe.

   Aardrykskunde het tydens die 20ste eeu in die westerse wêreld deur vier
   hoofontwikkelingstadia gegaan: omgewingsdeterminisme, streeksgebonde
   aardrykskunde, die kwantitatiewe omwenteling en kritiese aardrykskunde.

   Omgewingsdeterminisme is die teorie dat mense se fisiese, geestelike en
   morele gewoontes direk deur hulle natuurlike omgewing beïnvloed word.
   Prominente omgewingsdeterministe het Carl Ritter, Ellen Churchill
   Semple en Ellsworth Huntington ingesluit. Gewilde veronderstellings het
   onder andere ingesluit: "die hitte maak die bewoners van die tropiese
   gebiede lui" en gereelde veranderinge in barometriese druk maak die
   bewoners van die gematigde breedteliggings meer vlug van verstand"

   Omgewingsdeterministiese aardrykskundiges het gepoog om die studie van
   sulke invloede wetenskaplik te maak. Rondom 1930 is hierdie gedagtegang
   oor die algemeen verwerp vanweë die gebrek aan basis daarvoor asook vir
   die (dikwels bevooroordeelde) veralgemenings. Die deterministe bly
   vandag nog vir aardrykskundiges 'n verleentheid en lei tot skeptisisme
   jeens enige stellings of teorieë wat die invloed van die omgewing op
   kulture probeer verduidelik (soos byvoorbeeld die teorieë van Jared
   Diamond.

   Streeksgebonde aardrykskunde het die herbevestiging verteenwoordig dat
   die geskikte onderwerp van studie vir die vak gaan oor ruimte en plek.
   Streeksgebonde aardrykskundiges het gefokus op die versameling van
   beskrywende inligting oor plekke, sowel as die korrekte metodes vir die
   opdeel van die aarde in streke. Die filosofiese grondslag vir hierdie
   veld is gelê deur Richard Hartshorne.

   Die kwantitatiewe omwenteling was aardrykskundiges se poging om hul
   wetenskap te herdefinieer in die nadraai van lansering van Sputnik.
   Daardie geslag aardrykskundiges het verklaar dat die werklike doel van
   aardrykskunde was om die algemene wette oor ruimtelike rangskikking en
   verskynsels gaan. Hulle het die positievisme as filosofie uit die
   natuurwetenskappe aangeneem en wiskunde, veral statistiek— gebruik as
   'n manier om vermoedes te toets. Die kwantitatiewe omwenteling het die
   grondslag gelê vir die ontwikkeling van geografiese inligtingstelsels.

[wysig] Metodiek

   Ruimtelike verwantskappe is belangrik vir hierdie sinoptiese wetenskap
   en kaarte as gereedskap speel 'n sleutelrol. Klassieke kartografie is
   onlangs aangevul deur die moderne benadering tot geografiese analise,
   naamlik die rekenaargebaseerde geografiese inligtingstelsels (GIS).

   Aardrykskundiges gebruik vier verwante benaderings:
     * Sistematies – Groepeer aardrykskundige kennis in kategorieë wat
       wêreldwyd verken kan word.
     * Streeksgewys – Ondersoek die sistematiese verwantskappe tussen
       kategorieë vir 'n spesifieke streek of ligging op die planeet.
     * Beskrywend – Spesifiseer eenvoudig die liggings en kenmerke van
       bevolkings.
     * Analities – Bevraagteken waarom sekere kenmerke en bevolkings in
       spesifieke geografiese gebiede teëkom.

[wysig] Vertakkinge

[wysig] Fisiese geografie

   Hierdie vertakking fokus op Aardrykskunde as 'n Aardswetenskap en maak
   gebruik van biologie om die wêreld se flora en fauna
   verspreidingspatrone te verstaan en wiskunde en fisika om die beweging
   van die aarde en verwantskappe met ander hemelligame in die
   sonnestelsel te verstaan. Landskap ekologie en omgewingsgeografie is
   ook hierby ingesluit.

   Verwante onderwerpe: atmosfeer -- archipelago -- kontinent -- woestyn
   -- eiland -- landform -- oseaan -- see -- rivier -- meer -- ekologie --
   klimaat -- grond -- geomorfologie -- biogeografie – Chronologie van
   geografie, paleontologie -- paleogeografie -- hidrologie

[wysig] Menslike aardrykskunde

   Die menslike of kultureel-politiese vertakking van aardrykskunde – ook
   genoem antropogeografie fokus op die sosiale wetenskappe, nie-fisiese
   aspekte van die manier waarop die wêreld georden is. Dit ontleed die
   manier waarop mense hulself aanpas tot die land en ander mense asook
   die makroskopiese veranderinge wat hulle in die wêreld teweeg bring.
   Die vak kan verder in die volgende breë kategorieë verdeel word:
   ekonomiese geografie, politiese geografie (insluitende geopolitiek),
   sosiale geografie (insluitende stedelike geografie, feministiese
   geografie en militêre geografie.

   Verwante onderwerpe: Lande van die wêreld -- land -- nasie -- staat --
   provinsie -- graafskap -- stad -- munisipaliteit

[wysig] Aardrykskunde van die menslike omgewing

   Gedurende die tydperk van omgewingsdeterminisme is aardrykskunde nie
   gedefinieer as die studie van ruimtelike verwantskappe nie, mar as die
   studie van die wisselwerking tussen die mens en sy natuurlike omgewing.
   Al het omgewingsdeterminisme uitgesterf bestaan daar steeds 'n sterk
   tradisie onder aardrykskundiges om die verwantskappe tussen die mens en
   natuur te ondersoek. Daar is twee ondervertakkinge van die
   mens-omgewingsgeografie: kulturele en politieke ekologie en
   risiko-gevaar navorsing.

[wysig] Kultureel en politiese aardrykskunde

   Kulturele ekologie het gegroei vanuit die werk van Carl Sauer in
   Aardrykskunde en vanaf 'n soortgelyke leerskool in antropologie. Dit
   het die ontleding van die menslike samelewings se aanpassings tot die
   natuurlike omgewing behels. Volhoubaarheidskunde is een belangrike
   gevolg van hierdie tradisie. Politiese ekologie het ontstaan toe
   sommige aardrykskundiges aspekte van kritiese aardrykskunde gebruik het
   om die verwantskappe tussen mag en hoe mense hulle omgewing benut te
   ondersoek. 'n Gesaghebbende studie deur Michael Watts het byvoorbeeld
   aangevoer dat hongersnode in die Sahel veroorsaak word deur
   veranderinge in die streek se politiese- en ekonomiese stelsel as
   gevolg van kolonialisme en die verspreiding van kapitalisme.

[wysig] Risiko-gevaar navorsing

   Navorsing oor risikos het begin met die werk van die aardrykskundige
   Gilbert F. White, wat gepoog het om te verstaan waarom mense in
   rampgeteisterde vloedvlaktes woon. Sedertien het die gevaarstudieveld
   uitgebrei tot 'n multi-dissiplinêre veld waar beide natuurlike gevare
   (soos aardbewings) en tegnologiese gevare (soos kernreaktor
   versmeltings) ondersoek word. Aardrykskundiges wat risikos bestudeer
   stel belang in die dinamika van die gebeurlikhede en hoe mense en
   gemeenskappe dit hanteer.

[wysig] Historiese geografie

   Die vertakking poog om te bepaal hoe die kulture kenmerke van die vele
   gemeenskappe regoor die planeet ontwikkel en ontstaan het. Stedies van
   die landskappe is een van die sleutel fokuspunte van hierdie veld –
   baie inligting kan oor vroeë gemeenskappe afgelei word vanuit die impak
   wat hulle op hulle plaaslike omgewing gehad het.

[wysig] Aardrykskundige tegnieke

   Kartografie behels die voorstelling van die Aarde se oppervlakte met
   abstrakte simbole. Dit kan gesê word dat kartografie die bron was
   waaruit Aardrykskunde gegroei het. Kartograwe moet aardmeetkunde en
   redelik gevorderde wiskunde leer ken om te verstaan hoe die
   voorstelling van die Aarde op 'n simboliese kaart verdraai moet word om
   'n akkurate voorstelling op 'n plat oppervlak te projekteer.

   Geografiese Inligtingstelsels is gemoeid met die stoor van inligting
   oor die Aarde vir latere outomatiese herwinning deur 'n rekenaar, op 'n
   akkurate manier geskik vir die doelwit van die inligting. GIS
   spesialiste moet rekenaarwetenskap en databasisstelsels verstaan. GIS
   so 'n omwenteling in die veld van kartografie veroorsaak dat byna al
   die kaarte deesdae met die hulp van een of ander vorm van GIS-sagteware
   geskep word.

   Geografiese kwantitatiewe metodes is gemoeid met die numeriese metodes
   wat uniek is tot (of ten minste meer algemeen gevind word in) die
   studie van aardrykskunde.

[wysig] Verwante Studievelde

[wysig] Stedelike en streeksbeplanning

   Stedelike beplanning en streeksbeplanning gebruik aardrykskunde om te
   help met die bepaling van hoe om die land te ontwikkel (of nie te
   ontwikkel) om aan besondere kriteria te voldoen, soos veiligheid,
   estetiese eienskappe, ekonomiese geleenthede, die bewaring van die
   bestaande natuurlike erfenis ensovoorts. Die beplanning van dorpe,
   stede en plattelandse gebiede mag gesien word as toegepaste
   aardrykskunde alhoewel dit ook sterk steun op die kunste, ander
   wetenskappe asook uit geskiedkundige lesse. Kwessies wat oorweeg moet
   word tydens beplanning sluit onder andere onderwerpe soos ontvolking
   van die platteland, stedelike agteruitgang in.

[wysig] Streekswetenskap

   In die 1950s het die streekswetenskap beweging ontstaan onder leiding
   van Walter Isard en het gepoog om 'n meer kwantitatiewe en analitiese
   basis vir aardrykskundige vraagstukke daar te stel. Streekswetenskap
   behels die versameling kennis waarin ruimtelike dimensie 'n belangrike
   rol speel, soos streeksekonomie, hulpbronbestuur, liggingsteorie,
   stedelike- en streeksbeplanning, vervoer en kommunikasie, menslike
   geografie, bevolkingsverspreiding, landskapekologie en
   omgewingskwaliteit.

[wysig] Eksterne skakels

     * Population.net:Werf met Bevolkingsdata
     * Artikels oor die gebruik van literatuur om aardrykskunde op
       hoërskool te onderrig. ERIC Digest.
     * Onderrig van aardrykskunde by die huis en skool. ERIC Digest.
     * The National Geography Content Standards. ERIC Digest.

[wysig] Sien ook

     * Lys van aardrykskundige onderwerpe
     * Lys van lande

   Kategorie: Aardrykskunde

