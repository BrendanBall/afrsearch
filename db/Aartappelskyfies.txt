Aartappelskyfies


   Aartappelskyfies is dun snye aartappels, wat in diepolie, in 'n oond of
   in 'n mikrogolfoond gebak word. Hulle dien as bylae of versnapering en
   word in 'n groot aantal variante aangebied.

[wysig] Geskiedenis

   Aartappelskyfies
   Aartappelskyfies

   Die eerste aartappelskyfies is vermoedelik op 24 Augustus 1853 deur
   George Crum, 'n kok van die Moon Lake Lodge-hotel in Saratoga Springs
   (New York, Verenigde State) gebak, nadat 'n gas - na bewering die
   bekende nyweraar Cornelius Vanderbilt - verskeie kere gekla het dat sy
   gebraaide aartappels te dik gesny was. Crum het die aartappels
   uiteindelik so dun gesny dat hulle nie meer met die vurk geëet kon word
   nie. Nogtans was Vanderbilt mal oor die aartappelskyfies, en hulle is
   voortaan onder die naam Saratoga Chips op die hotel se spyskaart gelys
   en het vinnig orals in Nieu-Engeland bekend geraak.
   Saratoga Chips
   Saratoga Chips

   Die industriële vervaardiging van aartappelskyfies begin sedert die
   twintigerjare van die 20ste eeu ontwikkel, nadat Herman Lay, 'n
   middelman uit die suide van die VSA, 'n aartappelskiller uitgevind het.
   Die aartappelskyfies is aanvanklik nie gekruie nie, wat hulle
   gewildheid nadelig beïnvloed het.

   Die eienaar van 'n klein familiebedryf in Dublin (Republiek van
   Ierland), Tayto, het in die veertigerjare 'n metode ontwikkel waarmee
   speserye en geurstowwe toegevoeg kon word. Ná 'n aantal eksperimente
   het Tayto die eerste gekruide aartappelskyfies vervaardig, wat as
   Cheese and Onion (Kaas en Uie) en Salt 'n' Vinegar (Sout en Asyn)
   aangebied is. Vir die laasgenoemde soort is 'n pakkie sout saam met die
   aartappelskyfies verkoop, sodat die verbruiker die sout volgens smaak
   kon byvoeg.

   Tayto se idee het vir baie opwinding in die voedselbedryf gesorg, en
   die bestuurders van leidende aartappelskyfie-vervaardigers uit die VSA
   het na Dublin gekom om die nuwe produk te proe en 'n lisensie vir die
   vervaardiging in Noord-Amerika te kry. Danksy die verkoop van die regte
   het Tayto 'n welvarende man geword, en sy onderneming is nog steeds die
   grootste vervaardiger van aartappelskyfies in Ierland.

[wysig] Metode

   Die basiese resep vir die bereiding van aartappelskyfies het steeds
   dieselfde gebly. Rou aartappels word geskil, in dun snye van sowat een
   millimeter gesny, in soutwater geplaas, gedroog en in diepolie gebak.
   Nadat die oortollige olie verwyder is, word die aartappelskyfies gesout
   en met speserye gegeur. Hulle kan warm of koud bedien word. Aangesien
   die water byna volledig verwyder is, hou die skyfies baie lank as hulle
   lugdig verpak word.

   Rou aartappelskyfies kan ook met sout en ander speserye in die
   mikrogolfoond gegaar word. Ná dertien minute gaartyd teen 800 Watt is
   die skyfies bros. Hulle is ook geskik vir mense wat 'n vetvrye dieet
   behoort te volg.
   Kategorie: Kookkuns

