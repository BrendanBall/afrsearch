Abraham Faure


   Dr. Abraham Faure was 45 jaar lank predikant van die Groote Kerk,
   Kaapstad en stigter van die NG Kerk se amptelike blad, die Kerkbode.

   Abraham Faure is op 29 Augustus 1795 op Stellenbosch gebore en vertrek
   in 1814 na Engeland vir verdere studie. Twee jaar later gaan hy na
   Nederland om aan die Uiversiteit van Utrecht in teologie te studeer. Hy
   keer in 1818 terug en word predikant op Graaff-Reinet, waar die
   gemeente, die sesde in die land, toe 26 jaar oud was. In 1822 vetrek hy
   na die Groote Kerk waar hy predikant sou bly tot 1867.

   Dr. Faure het hom besonder vir onderwyssake beywer en was een van die
   stigters van die Zuid-Afrikansche Athenaeum, wat later as die
   Suid-Afrikaanse Kollege sou bekend staan. Hy het ook 'n aandeel in die
   stigting van die opvoedingsinstituut Tot Nut van het Algemeen gehad en
   kan feitlik as die vader van die Teologiese Kweekskool (in 1859
   opgerig) op Stellenbosch beskou word.

   Verder het 'n leidende rol in die totstandkoming van blaaie soos die
   Het Zuid-Afrikaansche Tijdschrift (1824), De Honigbij (1843) en De
   Kerkbode (1849) gehad, terwyl hy vir die daarstelling van die eerste
   Sondagskool in 1844 verantwoordelik was en baie jare as voorsitter van
   die Suid-Aftikaanse Bybelgenootskap gedien het.

   In 1862 ontvang Faure 'n eredoktorsgraad van die Rutgers College in New
   Brunswick, V.S.A.. Hy sterf op 29 Maart 1875 in Kaapstad.

[wysig] Bronne

     * Albertyn, C.F. (hoofred.), Afrikaanse Kinderensiklopedie (derde
       uitgawe), Kaapstad, (jaartal onbekend).
     * Olivier, ds. P.J., Ons gemeentelike feesalbum, N.G. Kerk-uitgewers,
       Kaapstad en Pretoria, 1952.

   Kategorie: Suid-Afrikaanse predikante

