Acts of Union 1707


   Unievlag van Groot Brittnje
   Unievlag van Groot Brittnje
   Vlag van Engeland
   Vlag van Engeland
   Vlag van Skotland
   Vlag van Skotland

   Die Acts of Union (Uniewette) was twee Parlementêre Wette wat in 1706
   en 1707 deur onderskeidelik die Parlement van Engeland en die Parlement
   van Skotland aanvaar is. Die wette het die Treaty of Union (Verdrag van
   Vereniging) wat tussen die twee state onderhandel is, geïmplementeer.
   Die wette het op 1 Mei 1707 van krag geword.

   Die wette het 'n nuwe staat geskep, die Koninkryk van Groot-Brittanje,
   deur die Koninkryk van Engeland en die Koninkryk van Skotland saam te
   smelt. Die lande het reeds sedert die Union of the Crowns (Unie van die
   Krone) in 1603 'n monarg gedeel, maar het tot met die vankragwording
   van die Uniewette soewereine parlemente gehandhaaf. Wallis was reeds
   sedert die aanvaarding van die Laws in Wales Acts 1535–1542 deel van
   die Engelse staat. Die Crown of Ireland Act 1542, was 'n wet van die
   Ierse parlement wat bepaal het dat koning Hendrik VIII van Engeland en
   sy opvolgers ook die Konings van Ierland sou wees. Eers in 1800 sou die
   Act of Union 1800 die Koninkryk van Ierland en die Koninkryk van
   Groot-Brittanje verenig om die Verenigde Koninkryk van Groot-Brittanje
   en Ierland te vorm.

   Die Acts of Union 1707 het die parlemente in Skotland en Engeland
   ontbind en dit vervang met 'n nuwe Parlement van Groot-Brittanje,
   gesetel te Westminster, die voormalige tuiste van die Engelse
   Parlement. Daar word na die samesmelting as die Union of the
   Parliaments verwys.

   Inhoud

        * 1 Agtergrond
        * 2 'n Nuwe Skotse Parlement
        * 3 Verwysings
        * 4 Eksterne skakels

[wysig] Agtergrond

   Pogings is vroeër in 1606, 1667 en 1689 aangewend om die lande met
   parlementêre wette polities te verenig, maar hierdie stel wette was die
   eerste met die nodige politieke ondersteuning, al was dit vir
   verskillende redes.

   Engeland wou Protestantse troonopvolging verseker op soortgelyke wyse
   as wat bepaal is deur die Act of Settlement 1701 eerder as die Skotse
   Act of Security 1704, aangesien die Engelse regering besorgd was dat 'n
   onafhanklike Skotland met 'n ander koning, selfs al was dit 'n
   Protestantse koning, die Ou Alliansie met Frankryk weer in die lewe kon
   roep en hulle teen Engeland kon draai. Met die Unie is moontlikheid van
   'n tweede front in die Spaanse Opvolgingsoorlog ook verhoed.

   In Skotland is die Unie gemotiveer deur die moontlikheid om te herstel
   van die finansiële ramp wat deur die Darién-skema veroorsaak is deur
   hulp uit Engeland en die lig van maatreëls wat onder die Alien Act
   ingevoer is.

   Die verdrag het uit 25 artikels bestaan waarvan 15 ekonomies van aard
   was. In Skotland is daar oor elke artikel gestem en is verskeie
   bepalings na subkomitees verwys. Om opposisie van die Kerk van Skotland
   te minimeer, is 'n wet aanvaar om die Presbiteriaanse kerkowerheidsvorm
   te verseker.^[1].

   £20 000 (240 000 Skotse Pond) is ook deur die Graaf van Glasgow na
   Skotland gestuur om uitgedeel te word. James Douglas, 2de hertog van
   Queensberry, die Koning se Kommissaris in die Parlement, het £12 325
   van die geld ontvang. Baie Skotte het dit as omkopery gesien. Robert
   Burns het hom as volg oor die saak uitgelaat:

          We were bought and sold for English Gold,
          Sic a Parcel of Rogues in a Nation.

   Die geld is ook gebruik om spioene te huur. Een van die spioene was
   Daniel Defoe wat in sy eerste verslag lewendige beskrywings van
   gewelddadige betogings teen die Unie geskets het. Die Uniewette was dan
   ook nie universeel gewild in Skotland nie. Talle petisies is na die
   Skotse parlement gestuur en daar was reusebetogings in Edinburgh en
   verskeie ander Skotse dorpe op die dag waarop die wet aanvaar is. Die
   bedreiging wat burgerlike opstand verteenwoordig het, het daartoe gelei
   dat krygswet afgekondig is.

   Die twee wette het bepalings ingesluit wat voorsiening gemaak het vir
   Skotland om verteenwoordigers van die Adel van Skotland in die Britse
   Hoërhuis, die House of Lords te hê. Dit het gewaarborg dat die Kerk van
   Skotland die nasionale kerk in Skotland sou bly, dat die Court of
   Session, die hoogste siviele hof in Skotland, altyd in Skotland sou
   bly, en dat Skotse reg soos tevore geldig sou bly. Ander bepalings het
   die herinstelling van die Act of Settlement 1701 en 'n verbod op
   Rooms-Katolieke heersers ingesluit. Dit het ook 'n doeane- en
   monetêre-unie gevestig.

   Die Wette het bepaal dat wette en statute wat strydig was met die
   bepalings van die wette ongeldig sou word.

[wysig] 'n Nuwe Skotse Parlement

   In 1999, na byna drie eeue, is 'n Skotse parlement geopen ná 'n
   referendum in Skotland ten gunste daarvan was. Die nuwe parlement het
   nie dieselfde magte as die ou Skotse parlement nie, aangesien Skotland
   'n lidland van die Verenigde Koninkryk bly.

[wysig] Verwysings

    1. ^ PJW Riley, The English Historical Review, Vol. 84, nº 332. (Jul.,
       1969), pp. 523–4.

     * Defoe, Daniel. A tour thro' the Whole Island of Great Britain,
       1724–27
     * Defoe, Daniel. The Letters of Daniel Defoe, GH Healey editor.
       Oxford: 1955.
     * Fletcher, Andrew (Saltoun). An Account of a Conversation
     * Herman, Arthur. How the Scots Invented the Modern World. Three
       Rivers Press, 2001. ISBN 0-609-80999-7

[wysig] Eksterne skakels

     * The Treaty of Union, die Skotse Parlement
     * Articles of Union 1707 by die Parlementêre Argiewe
     * Afbeelding van die Treaty of Union
     * Treaty of Union and the Darien Experiment, Universiteit van Guelph,
       McLaughlin Biblioteek, Kanada
     * Huidige teks van die UK Statute Law Database

   Kategorie: Verenigde Koninkryk

