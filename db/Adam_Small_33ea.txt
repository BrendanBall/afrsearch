Adam Small


   Adam Small (Wellington, 21 Desember 1936) is 'n Suid-Afrikaanse skrywer
   en een van die belangrikste Afrikaanse verteenwoordigers van die
   Swartbewussynsbeweging. Small het veral bekend geword deur sy gedigte
   en toneelstukke. In sy literêre werk stel hy die agterstelling van
   kleurlinge onder die apartheidsbewind sentraal, maar ook die kloof wat
   as gevolg van rasseskeiding tussen die verskillende Afrikaanstalige
   gemeenskappe ontstaan het. Ander belangrike onderwerpe is filosofiese
   vraagstukke soos materialisme en die holheid van kapitalistiese en
   rewolusionêre ideologieë.

   Adam Small is ook een van die belangrikste nie-Blanke skrywers, wat
   Afrikaans - en ook sy Kaapse variant - as bevrydingstaal gebruik.

[wysig] Loopbaan

   Ná sy matrikulasie in 1953 studeer Small aan die Universiteite van
   Kaapstad, Londen en Oxford en voltooi in 1963 sy magistersgraad in
   filosofie. Hy begin 'n akademiese loopbaan as dosent in filosofie aan
   die Universiteit van Fort Hare en word in 1960 die hoof van die
   Departement Filosofie van die Universiteit van Wes-Kaapland (UWK), wat
   destyds as 'n akademiese instelling vir die Kleurlinggemeenskap gestig
   is. As gevolg van sy betrokkenheid by die Swartbewussynsbeweging moet
   hy in 1973 bedank. Hy verhuis na Johannesburg, waar hy as hoof van die
   Universiteit van die Witwatersrand se studentegemeenskapsdienste
   aangestel is. Met sy terugkeer na die Kaap in 1977 word hy direkteur
   van die Wes-Kaapse Stigting vir Gemeenskapswerk en hervat in 1984 sy
   akademiese loopbaan by die UWK. Ná dertien jaar se diens as hoof van
   die Departement Maatskaplike Werk tree hy in 1997 af.

[wysig] Boeke

     * Verse van die liefde (gedigte, 1957 - debuut)
     * Kanna hy kô hystoe (toneel, 1965) Kaapstad: Tafelberg.
     * Kitaar my kruis (gedigte, 1961)
     * Sê sjibbolet (gedigte, 1963)
     * Oos wes tuis bes Distrik Ses (gedigte, 1973)
     * Krismis van Map Jacobs (toneel, 1983) Kaapstad: Tafelberg.

   Voorbeelde van sy gedigte is ook te vinde in die bloemlesing van Gerrit
   Komrij: De Afrikaanse poëzie in 1000 en enige gedichten (1999, Bert
   Bakker)

[wysig] Eksterne skakel

     * Literatuur in konteks Universität Wien NEDWEB
     * Die Groot Small - oor die lewe en werk van Adam Small - Huldeblyk
       gelewer deur Prof Steward van Wyk, UWK, tydens die Woordfees in
       Stellenbosch, 7 Maart 2006

   Kategorieë: Suid-Afrikaanse anti-apartheidsaktiviste • Afrikaanse
   skrywers

