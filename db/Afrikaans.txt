Afrikaans


   Afrikaans
   Gepraat in: Vlag van Suid-Afrika  Suid-Afrika
   Vlag van Namibië  Namibië
   Gebied: Suider-Afrika
   Total sprekers: 6,44 miljoen (huistaal, insluitende Namibië)
   6,75 miljoen (tweede of derde taal)
   12 tot 16 miljoen (basiese taalkennis vir eenvoudige kommunikasie)^[1]
   Taalfamilie: Indo-Europees
    Germaans
     Wes-Germaans
      Nederfrankies
       Afrikaans
   Amptelike status
   Amptelike taal in: Vlag van Suid-Afrika  Suid-Afrika
   Gereguleer deur: Die Taalkommissie van die Suid-Afrikaanse Akademie vir
   Wetenskap en Kuns (in Suid-Afrika)
   Taalkodes
   ISO 639-1: af
   ISO 639-2: afr
   ISO 639-3: afr
   Nota: Hierdie bladsy kan IFA fonetiese simbole in Unicode bevat.

   Die taal Afrikaans is 'n Nederfrankiese Germaanse taal. Dit is die
   jongste Germaanse taal en een van slegs vier tale wat in die 20ste eeu
   gestandaardiseer is.^[2] Afrikaans is een van die elf amptelike tale
   van Suid-Afrika en 'n nasionale taal van Namibië. Dit word deur
   ongeveer 6 miljoen mense as 'n eerste taal gebruik. Die taal het
   grootliks sy wortels in sewentiende-eeuse Nederlandse dialekte, soos
   onder meer uit die woordeskat blyk waarvan sowat 95 persent uit
   Nederlands oorgeërf is, en waarvan net 'n baie klein gedeelte uit ander
   tale, soos Maleis, Engels, ander Europese tale en ander Afrikatale,
   ontleen is^[3]^[4] Afrikaans het op sy beurt weer 'n groot invloed
   uitgeoefen op Suid-Afrikaanse Engels en plaaslike swart tale en 'n
   aantal Afrikaanse woorde is in baie ander tale opgeneem.^[5]

   Sowat een miljoen van Suid-Afrika se 6,2 miljoen Afrikaanstaliges is
   tweetalige moedertaalsprekers van Afrikaans en Engels.^[6] Daar is
   groot groepe Afrikaanstaliges in lande soos Namibië (146 000), die
   Verenigde Koninkryk (omtrent 100 000 - volgens amptelike Britse
   statistieke het in 2001 140 236 Suid-Afrikaanse burgers in die
   Verenigde Koninkryk gebly^[7]), Nieu-Seeland (21 000 in 2006)^[8],
   Botswana (20 000), Australië (13 000), en Kanada (2 400 volgens die
   sensus van 1974; die aantal Suid-Afrikaanse immigrante beloop tans
   egter meer as 60 000).^[6]

   Afrikaans het ontstaan uit 'n aantal variante en dialekte van
   Nederlands wat teen die middel van die 17de eeu as spreektaal na die
   Kaap die Goeie Hoop oorgeplant is. Vanweë die sosio-ekonomiese
   omstandighede aan die Kaap - waaronder die gebrek aan die normerende
   invloed van 'n standaardtaal op die omgangs- en dikwels ook skryftaal
   van setlaars - is taalkundige ontwikkelinge, wat in destydse
   Nederlandse dialekte aan die gang was, aan die Kaap voortgesit en
   uiteindelik gestandaardiseer.^[9]

   By die taalkundige prosesse, wat die wording van Afrikaans as 'n
   selfstandige taal bevorder het, het die regsstreekse invloed van
   vreemde tale net 'n klein rol gespeel (behalwe vir Nederduits wat
   moontlik as 'n nou verwante substraattaal Kaapse uitspraakgewoontes -
   soos die tipiese Nederduitse /iə/-klank wat in Afrikaans die
   Nederlandse lang /e:/-vokaal vervang het - en grammatikale verskynsels
   soos die dubbele ontkenning met Nederlandse dialekte gedeel het^[10]) -
   sowel slawe asook vryburgers was verplig om Nederlands te praat, en
   Duitse immigrante is net soos Franse Hugenote-vlugtelinge en ander
   Europeërs binne 'n relatief kort tydperk geassimileer.

   Dit was dus eerder vreemde sprekers (waaronder 15 000 Duitsers wat
   tydens die VOIC se bewind na die Kaap gekom het en waarvan 4 000 hulle
   hier gevestig het; meer as 150 Franse Hugenote; sprekers van Portugees,
   Engels, Khoisan- en Ngunitale, Maleis en ander) en die gebrekkige
   Nederlands wat hulle aangeleer het wat groot veranderinge - dit wil sê
   vereenvoudigings - in die grammatikale stelsel van Kaaps-Nederlands
   teweeggebring het.

   Net soos Engels, wat in die Middeleeue onder 'n vergelykbare proses van
   taalversteuring deurgeloop het, toon Afrikaans in
   struktureel-grammatikale opsig tans meer ooreenkomste met isolerende
   tale soos Sjinees as met sy sustertale in die Indo-Europese
   taalfamilie: Die grammatikale veranderinge het in albei tale daartoe
   gelei dat woorde in 'n sin grotendeels onveranderd bly en woordvolgorde
   'n baie belangrike rol begin speel het.

   Inhoud

        * 1 Klassifikasie
        * 2 Geskiedenis
             + 2.1 Die ontstaan van die Afrikaanse taal
             + 2.2 Die periode tussen 1652 en 1800
             + 2.3 Die standaardisering van Afrikaans
             + 2.4 Afrikaans na 1994
             + 2.5 Die toekoms van Afrikaans
             + 2.6 Afrikaans in die buiteland
             + 2.7 Invloed van verengelsing in die onderwys
        * 3 Die woordeskat van Afrikaans
             + 3.1 Ou Nederlandse woorde
             + 3.2 Dialektiese woorde
             + 3.3 Woorde met veranderde betekenis
             + 3.4 Anglisismes
        * 4 Spelling
        * 5 Woordeboek van die Afrikaanse Taal
        * 6 Streeksdialekte
        * 7 Sien ook
        * 8 Verwysings
        * 9 Eksterne skakels
             + 9.1 Algemene inligting
             + 9.2 Ontstaan en geskiedenis van Afrikaans
             + 9.3 Taalhulpmiddels
             + 9.4 Sagteware in Afrikaans
             + 9.5 Afrikaanse kultuur verwante skakels
             + 9.6 Afrikaans in die buiteland

[wysig] Klassifikasie

   Nederfrankiese taalgebied in Europa
   Nederfrankiese taalgebied in Europa

   Afrikaans is 'n Indo-Europese taal wat aan die Wes-Germaanse tak van
   die Germaanse tale behoort. Afrikaans behoort saam met Nederlands aan
   die Nederfrankiese taalgroep wat van Oudnederlands afstam.
   Nederfrankiese tale en dialekte word in Europa in Nederland, noordelike
   België, Frans-Vlaandere in Frankryk en die Duitse gebied langs die Ryn
   tussen Keulen en die grens tussen Duitsland en Nederland gepraat. Buite
   Europa word Nederfrankiese tale in Suid-Afrika, Namibië, Suriname en
   die Nederlandse eilande in die Karibiese See gepraat.

   Die Nederfrankiese tale en dialekte word saam met Nedersaksies in die
   Nederduitse tale gegroepeer. Die groepering is nie gegrond op gemene
   taalkundige veranderings nie maar eerder op die gebrek aan die
   Hoogduitse klankverskuiwing en Anglo-Friesiese eienskappe.^[11]

[wysig] Geskiedenis

   Suid-Afrikaanse provinsies met 'n meerderheid van Afrikaanstaliges.
   Daar is ook groot Afrikaanse gemeenskappe in die ander provinsies.
   Suid-Afrikaanse provinsies met 'n meerderheid van Afrikaanstaliges.
   Daar is ook groot Afrikaanse gemeenskappe in die ander provinsies.

   Tot en met die negentiende eeu het Afrikaans slegs as spreektaal
   bestaan, en Nederlands het as die formele en geskrewe taal gedien.
   Nederlands was veral die taal van die skool en die kerk, en lidmaatskap
   van die Nederduits Gereformeerde Kerk het kennis van Nederlands vereis,
   aangesien net Nederlandse Bybels beskikbaar was.

   Die opkoms van koerante het aan mense 'n kans gegee om die eerste
   bydraes in Afrikaans te publiseer, terwyl lesers vir die eerste keer
   blootgestel is aan tekste in hulle eie spreektaal. Hierdie vroeë vorm
   van die Afrikaanse skryftaal is egter nog sterk in die Nederlandse
   tradisie en is bowendien slegs deur blankes gebruik. Vir Kaapse Moslems
   het Afrikaans naas Arabies al in die 19de eeu as 'n volwaardige taal
   vir die godsdiens gedien, maar dit is meer om praktiese redes gebruik,
   veral om die Islamse geloof te bevorder. Die Moslemgemeenskap was ook
   nie by enige formele taalbeweging betrokke nie.

   In die 19de eeu het die blanke Kaapse bevolking steeds baie moeite
   gedoen om Nederlands aan te leer - Nederlands was immers steeds die
   medium waarin die meeste boeke en ander publikasies geskryf was, en die
   Nederlandse taal het 'n sterk invloed op die ontwikkelende Afrikaanse
   woordeskat en spelling uitgeoefen.

   Op 14 Augustus 1875 is die Genootskap van Regte Afrikaners in die Paarl
   gestig onder leiding van ds. S.J. du Toit. Hierdie organisasie het hom
   van meets aan beywer vir die bevordering van Afrikaans en die strewe
   daarna om die taal stelselmatig uit te bou, onder meer deur middel van
   'n Bybelvertaling - 'n taak wat destyds nog nie uitgevoer kon word nie,
   maar as uiters belangrik vir die ontwikkeling van Afrikaans beskou is.
   Daar moet egter op gelet word dat 14 Augustus 1875 nie die begin van
   Afrikaans merk nie: sedert die aankoms van die Nederlanders in
   Suid-Afrika in 1652 het hul taal op klein en subtiele maniere begin
   verander en vervorm tot die taal wat ons vandag as Afrikaans ken. ('n
   Klein, maar vroeë voorbeeld van hierdie verandering is die Afrikaanse
   woord "kombuis", wat in Nederland "skeepskombuis" beteken - die
   Nederlandse woord vir "kombuis" is "keuken").

   In ooreenstemming met Wet 8 van 1925, het Afrikaans 'n amptelike taal
   geword tesame met Engels, en Nederlands as amptelike taal vervang. Die
   eerste volledige vertaling van die Bybel in Afrikaans is voltooi teen
   1933.

   Met sy nuwe funksie as amptelike taal het die woordeskat van Afrikaans
   in die 20ste eeu grootskaals uitgebrei, en intussen het meer as 200
   Afrikaanse vakwoordeboeke verskyn. Om die taal, wat oorspronklik 'n
   eenvoudige kommunikasiemiddel en omgangstaal was, te kon uitbou as 'n
   medium vir die onderwys, administrasie, literatuur, kunste en
   wetenskappe, is dikwels na Nederlandse terme teruggegryp om nuwe woorde
   te vorm. Die verskillende Afrikaanse vaktale het intussen ook die
   internasionale woordeskat, wat op hulle gebiede gebruiklik is,
   oorgeneem.

   Ná 1948 is die besiging van die taal begin gelykstel aan
   Afrikanernasionalisme en het dit 'n belangrike rol gespeel in die wit
   minderheidsregering tydens die apartheidsjare. Toe 'n nuwe grondwet in
   1996 daargestel is, is Afrikaans behou as een van elf ander amptelike
   tale in Suid Afrika.

[wysig] Die ontstaan van die Afrikaanse taal

   Die Afrikaanse Taalmonument in Paarl (Wes-Kaap) versinnebeeld ook die
   invloed van ander tale by die ontstaan van Afrikaans
   Die Afrikaanse Taalmonument in Paarl (Wes-Kaap) versinnebeeld ook die
   invloed van ander tale by die ontstaan van Afrikaans

   Taalkundiges het reeds kort na die stigting van die Genootskap van
   Regte Afrikaners hulle aandag op die ontstaan van Afrikaans gevestig.
   Aanvanklik is daar dikwels na die invloed van vreemde tale verwys, en
   'n aantal geleerdes het die geleidelike verandering van die Nederlandse
   taal aan die Kaap aan die invloed van Khoi-Khoin, Maleiers, Franse en
   Duitsers toegeskryf.

   Vanaf die sestigerjare van die 20ste eeu is teorieë ontwikkel wat
   Afrikaans as die resultaat van 'n kreoliseringsproses beskou het.
   Volgens hierdie stellings was die Kaap oorspronklik tweetalig, met 'n
   groot aantal Portugeestalige Maleiers naas die Nederlandse setlaars.
   Die Maleiers het Portugees as 'n soort lingua franca gepraat, en
   volgens die kreoliseringsteorie moet hierdie gebruik van die Portugese
   taal naas Nederlands as die oorsaak van 'n sekondêre
   kreoliseringsproses beskou word, waarby Maleis-Portugees die Kaapse
   Nederlands gekreoliseer het en Afrikaans as 'n nuwe kommunikasiemiddel
   met 'n vereenvoudigde grammatikale stelsel geskep is. (Ook Suid-Afrika
   se ander ampstaal van Europese herkoms, Engels, het tydens die
   Middeleeue onder Franse en Skandinawiese invloed 'n soortgelyke
   ingrypende verandering ondergaan.)

   Die invloed van vreemde sprekers op Afrikaans is moeilik te bepaal;
   daar is wél leenwoorde uit Portugees, maar die feit dat Afrikaans
   ondanks die taalveranderings sy Germaanse struktuur ten opsigte van
   onder meer woordeskat, woordvorming en sinsbou bewaar het, beteken dat
   Afrikaans nie werklik in die kreooltale-kategorie val nie en steun
   eerder teorieë wat beweer dat naas die normale proses van
   taalverandering veral die taalkontak met sprekers van vreemde tale en
   taalversteuring as gevolg van tweetaligheid, dit wil sê die gebruik van
   Nederlands deur buitelanders, die ontstaan van Afrikaans as 'n eie taal
   bevorder het.

[wysig] Die periode tussen 1652 en 1800

   Die presiese ontwikkeling van die Kaapse spreektaal in die periode
   tussen 1652 en omstreeks 1800 is vanweë die gebrek aan skriftelike
   oorleweringe nie bekend nie.^[12] Die oorgang van Nederlands na
   Afrikaans was in 1800 egter grotendeels voltooi, en die destydse Kaapse
   spreektaal het al baie op huidige Afrikaans gelyk.

   Die oorgang na 'n eie taal is deur twee faktore bevorder: Die groot
   aantal skakerings en variëteite van 17de eeuse Nederlands wat sowel as
   standaard-skryftaal asook in die vorm van destydse Nederlandse dialekte
   na die Kaap toe gekom het, en veranderings wat die koloniste se taal in
   Suid-Afrika deurgemaak het.

   Taalvorme wat in 17de en 18de eeuse Nederlands nog gangbaar was en na
   die Kaap oorgeplant is, het nie deel geword van die moderne Nederlandse
   taal nie.^[13] Hulle het een kenmerk van Afrikaans geword. Tipiese
   verskynsels en tendensies wat in die 17de eeuse Hollandse volkstaal (en
   moontlik ook Nederduits) al aanwesig was het eweneens deel van
   Afrikaans geword. Jonger ontwikkelings wat eers aan die Kaap
   plaasgevind het en derhalwe nie in Nederlandse of Nederduitse dialekte
   aangewys kan word nie, vorm 'n derde belangrike kenmerk van Afrikaans.

[wysig] Die standaardisering van Afrikaans

   Reeds in 1875 het 'n groep van Kaapse Afrikanssprekendes in die Paarl
   byeengekom om 'n nuwe taalbeweging te stig. Die Genootskap van Regte
   Afrikaners (GRA), soos hulle hulself genoem het, het hulle vir 'n soort
   Afrikaans beywer wat duidelik van Nederlands verskil het en waarin
   kenmerke van sowel Kaapse Afrikaans asook Oosgrensafrikaans 'n groter
   rol sou speel.^[14]

   Die dryfkrag agter die GRA was manne soos Arnoldus Pannevis en S.J. du
   Toit. Pannevis het onder meer vir 'n Bybelvertaling gepleit wat in die
   taal van die "kleurlinge" - soos hy dit gestel het - geskryf sou wees
   aangesien hulle die Nederlandse taal waarin die Bybeltekste geskryf was
   moeilik kon verstaan.

   Du Toit het sy volksgenote aangemoedig om net soos homself in Afrikaans
   te skryf en sodoende die publikasie van 'n aantal boeke en klein
   toneelstukke bevorder. Die GRA se belangrikste medium was die koerant
   Di Patriot, 'n dagblad waarin hulle hul eie soort Afrikaans aan die
   publiek bekend gestel het, en later ook Ons Klyntji. In 1876 het du
   Toit se grammatikaboek, Eerste beginsels van die Nederlandse taal,
   verskyn, en in 1897 het hy die Fergelijkende Taalkunde fan Afrikaans en
   Engels gepubliseer.

   Net soos in die Ná-Rewolusionêre Amerika, toe mense soos Noah Webster
   vir 'n onafhanklike Amerikaanse taal in plaas van Britse Engels gepleit
   het, het politiek en nasionale selfbewussyn 'n groot rol by die GRA se
   aktiwiteite gespeel. Selfs ingeligte Nederlanders het vroeg in die
   20ste eeu besef dat Afrikaans eerder as Nederlands as die nasionale
   taal van Suid-Afrika beskou moes word en hierby veral leerders se
   moontlike prestasies in hul moedertaal in gedagte gehad.^[15] Bekende
   geleerdes en politici soos president Steyn het met hul steun vir die
   Afrikaanse taal te kenne gegee dat dit nie 'n skande was as mense net
   Afrikaans magtig was nie. Afrikaners is aangemoedig om trots op hul
   taal te wees.

   Maar net soos die GRA se Afrikaans radikaal wegbeweeg het van geskrewe
   Nederlands, was baie Suid-Afrikaners hewig ontsteld oor die organisasie
   se voorstelle, selfs al was hulle Nederlands nie regtig magtig
   nie.^[16] Vir hulle het die voorgestelde vorm en spelling van Afrikans
   dikwels té ongewoon en daarom té ongeleerd geklink en gelyk, terwyl
   ander nie wou erken dat Afrikaans as 'n taal deur 'n groot
   verskeidenheid mense gedeel is - en nog steeds word.

   Emosies het sterk na vore gekom, en logiese argumente het geen groot
   rol meer gespeel nie. Die koerant De Zuid-Afrikaan het die uitlatings
   van lesers in hul briewe aan die redakteurs gepubliseer. Na Afrikaans
   is neerhalend verwys as 'n "corruptie", "een mengelmoes van onzin en
   dwaasheid", wat niks anders sou wees as "een caricatuur van de gemeene
   wijze waarop die Mozambiekers op onze straten spreken en n.b. meestal
   geschreven wordt door uitlanders, die noch ons volk, noch ons land
   kennen".^[17] Di Afrikaanse Patriot is as 'n "vod", 'n "Prulblad", "'n
   Hottentot Courant" beskryf.

   Daar was ook positiewe opinies soos dié van die Afrikaanse digter C.J.
   Langenhoven. Maar terwyl die GRA die destyds opkomende nasionale gevoel
   kon aanwakker - veral met die oog op die verengelsing van die
   samelewing en die onderwys - was die radikale taalbeweging en
   spellinghervorming nie gewild by konserwatiewe geledere van die
   Afrikanervolk. Die Transvaalse Zuid-Afrikaansche Republiek het
   byvoorbeeld steeds Nederlands as ampstaal bo Afrikaans verkies.

   Die GRA se beweging was in geografiese opsig beperk tot die Boland, en
   in sosiale opsig tot die laer bevolkingsklasse wat steeds onopgevoed
   was. Die intellektuele Afrikaners het die GRA se voorstelle afgekeur.

   Terwyl daar in die Kaap die Gedenkschool der Hugenoten op Kleinbosch in
   Daljosafat (naby die Paarl) as eerste blanke skool gestig is wat
   Afrikaans as onderwystaal gebruik het, was dit nogtans die
   Kleurlinggemeenskap wat met die Kaapse Moesliemskole die voortou in
   hierdie verband geneem het.

   Die Afrikaanse spelling is uiteindelik sedert 1914 deur die
   Taalkommissies van die Suid-Afrikaanse Akademie vir Wetenskap en Kuns
   gestandardiseer. Die spelling is ná aan Nederlands gehou, en daar is
   sodoende nie tred gehou met die spellingvernuwings en -vereenvoudigings
   wat in Arabiese Afrikaans en die Patriot se Afrikaans al voorgekom het
   nie.^[18] Die nuwe bewussyn van Afrikaners en hul taalbeweging was
   gekoppel aan blanke Afrikaanssprekendes en hulle opvoeding, terwyl
   Kleurlinge as die ander helfte van die taalgemeenskap nie aktief by die
   uitbouproses van die taal betrek is nie.^[19]

   Die Suid-Afrikaanse Akademie vir Wetenskap en Kuns se Taalkommissie het
   in 1915 begin om die Afrikaanse skryftaal te standaardiseer, en sy
   Woordelys en Spelreëls het tot 'n beduidende faktor by die geleidelike
   normering van Afrikaans ontwikkel.^[20] Met sy spellingnorme het die
   Taalkommissie egter ook groot invloed op die uitspraaknorme en keuse
   van variante uitgeoefen. Hulle samestellings het die toenemende
   noordelike invloed weerspieël sodat Wes-Kaapse vorme deur Transvaalse
   variante vervang is.^[21]

   Vir die Afrikaanse woord baie was daar omstreeks 1920 nog veertig
   variante, waaronder ou Kaapse vorme soos baing, banja of banjak, wat
   almal verdwyn het.^[22] Eers in die laat 20ste eeu het die eerste bruin
   spreker op die Taalkommissie gedien, en vyftig persent van die
   Afrikaanse taalgemeenskap het sodoende dekades lank geen seggenskap by
   die uitbouing van Afrikaans gekry nie.^[23]

[wysig] Afrikaans na 1994

   Hierdie afdeling van die artikel moet skoongemaak of andersins verbeter
   word.

   Hierdie afdeling voldoen nie tans aan die hoë standaarde van kwaliteit
   waarna Wikipedia streef nie. Voel vry om self in te spring en
   verbeterings te maak, en verwyder hierdie kennisgewing ná die tyd. Vir
   meer hulp, sien die redigeringshulp. Daar is moontlik kommentaar in die
   artikel of op die besprekingsblad wat kan help met die verbeterings.

   Na 2007 se Community Survey, asook Mid-Year Estimation 2007 en verskeie
   onafhanklike peilings en demografiese narvorsings kan nou vir die
   eerste keer sedert 2001 'n meer presiese skatting oor die huidige
   taalsituasie gemaak word.

   1. Afrikaanssprekers, Huistaal

   Blankes: 2,76 miljoen (insluitende Namibië), Bruin: 3,44 Miljoen
   (insluitende Namibië), Swartes: 0,24 Miljoen (uitsluitende Namibië),
   Indiërs: onder 10 000 ALTESAME: 6,44 miljoen

   2. Afrikaanssprekers, tweedetaal of derdetaal met taalkennis soos
   moedertaalsprekers

   Blankes: 0,88 miljoen, Bruin: 0,43 miljoen, Swartes: 5,44 miljoen,
   Indiërs: geen statistieke gegewens beskikbaar nie ALTESAME: 6,75
   miljoen

   3. Afrikaanssprekers, tweede-of derdetaal met taalkennis vir eenvoudige
   kommunikasie

   Blankes: 0,52 miljoen, Bruin: 0,52 miljoen, Swartes: 12 tot 16 miljoen,
   Indiërs: geen statistieke gegewens beskikbaar nie Altesame: 12 tot 16
   miljoen

   OKTOBER 2007

   Die mees onlangse sensussyfers toon aan dat 5 811 547 mense Afrikaans
   as hul eerste taal gebruik in Suid-Afrika.Maar volgens 2007 se
   Community Survey word nou geskat dat daar omtrent 6,44 miljoen
   Suid-Afrikaners Afrikaans as huistaal gebruik. Afrikaans word feitlik
   deur al die ander etniese groepe in Suid-Afrika gepraat as 'n tweede
   (of selfs derde) taal en daar is 'n groot stuk werk gedoen om die
   streeksverskille van dié taal te ontwikkel, iets wat nie veel aandag
   geniet het in vroeëre jare nie. In Namibië is daar ongeveer 146 000
   sprekers. Afrikaans word erken as nasionale taal, maar die amptelike
   taal is Engels.

   Die westelike Suid-Afrika (met die provinsies Noord- en Wes-Kaap en die
   westelike gebiede van die Vrystaat) is tans 'n oorwegend
   Afrikaanstalige gebied; 'n groot persentasie van Afrikaanses in die
   gebied is Kleurlinge. In die oostelike Suid-Afrika is daar stedelike
   konsentrasies van veral blanke Afrikaanssprekers in Pretoria,
   Bloemfontein, Vereeniging, Welkom, Potchefstroom, Klerksdorp en
   Krugersdorp.

   Volgens skattings is daar tot by twintig miljoen mense wêreldwyd, wat
   Afrikaans as moeder-, tweede of derde taal kan praat.

[wysig] Die toekoms van Afrikaans

   Die afskaling van Afrikaans as 'n volwaardige tweede ampstaal in
   Suid-Afrika is een van die groot uitdagings wat Afrikaanssprekers tans
   ervaar. Regeringsinstellings en privaat maatskappye gee om verskillende
   redes dikwels die voorkeur aan Engels, eerder as om alle landstale te
   probeer akkommodeer. Tegelykertyd begin in sommige kringe die
   oortuiging posvat dat Engels as 'n sogenaamde wêreldtaal 'n meer
   geskikte taal vir onderwys en internasionale kommunikasie sou wees.

   Hierdie beskouing is in stryd met die teenswoordige ontwikkeling in
   baie lande, waar streektale - as 'n soort reaksie op die toenemende
   globaliseringstendense en die dreigende verlies van kulturele
   identiteit - begin herleef. Afrikaans toon in sy huidige situasie baie
   ooreenkomste met Europese streektale en beskik oor dieselfde potensiaal
   om in sy hoofsaaklike taalgebiede - die weste van Suid-Afrika en die
   suide van Namibië - 'n funksie as enigste amps- en wetenskapstaal te
   kan vervul. Daar is talle voorbeelde van ander lande, waar 'n
   konsekwente taalbeleid ten gunste van kleiner tale suksesvol ingestel
   is. Die Kanadese provinsie Québec het 'n eentalige Franse gebied in
   Noord-Amerika geword, ondanks die ekonomiese druk wat vanuit die
   Engelse omgewing uitgaan. In Katalonië, die historiese nywerheidsentrum
   van Spanje, het die plaaslike Katalaans Spaans volledig verdring uit
   die openbare lewe, en selfs die tersiêre onderwys het Katalaans as
   enigste voertaal aanvaar. In Luxemburg begin die plaaslike
   Moeselfrankiese Duitse dialek naas Frans en Duits tot 'n volwaardige
   amptelike taal ontwikkel.

   In die geval van Afrikaans bly die letterkunde en die kultuurlewe 'n
   waarborg vir die voortbestaan van Afrikaans. Afrikaanse koerante en
   tydskrifte is net so suksesvol soos privaat televisiekanale, wat op die
   Afrikaanse mark gemik is. In die suidelike helfte van Namibië is
   Afrikaans die belangrikste huis- en omgangstaal, en ook die grootste
   koerant van die land, Die Republikein, verskyn in Afrikaans.

[wysig] Afrikaans in die buiteland

   Met die einde van die amptelike beleid van rasseskeiding het die
   internasionale belangstelling in Suid-Afrika duidelik toegeneem, en
   kulturele bande met Nederland^[verwysing benodig] en
   Vlaandere^[verwysing benodig] is versterk. 'n Aantal universiteite in
   die buiteland, onder meer Keulen en Göttingen in Duitsland en Wene in
   Oostenryk, het Afrikaans as 'n taalvak binne die verband van die
   Neerlandistiek ingevoer.

   Suid-Afrikaanse emigrante het in baie oorsese lande Afrikaanse
   gemeentes, klubs en ander instellings gestig, en tans is daar enkele
   honderdduisend sprekers van Afrikaans in die buiteland.

[wysig] Invloed van verengelsing in die onderwys

   Hierdie afdeling van die artikel moet skoongemaak of andersins verbeter
   word.

   Hierdie afdeling voldoen nie tans aan die hoë standaarde van kwaliteit
   waarna Wikipedia streef nie. Voel vry om self in te spring en
   verbeterings te maak, en verwyder hierdie kennisgewing ná die tyd. Vir
   meer hulp, sien die redigeringshulp. Daar is moontlik kommentaar in die
   artikel of op die besprekingsblad wat kan help met die verbeterings.

   Volgens 2007 se skatting blyk dit nou duidelik dat Engels as
   onderrigtaal net min invloed op kinder se huistaalgebruik het. Dit blyk
   dat baie minder bruin Afrikaanssprekers as vorheen veronderstel is na
   Engels oorskakel - 'n fenomeen wat ook in Namibië tot voorskyn kom.
   Alhoewel Engels sedert 1990 die amptelike taal in die onderwys is,
   groei die getal van veral Afrikaanssprekende nie-blankes vinnig
   aan.^[verwysing benodig]

[wysig] Die woordeskat van Afrikaans

   Met insluiting van komposita het die woordeskat van Afrikaans tussen
   1900 en die laat 20ste eeu gegroei van slegs 50 000 tot 'n driekwart
   miljoen woorde.^[24] Saam met die uitbou van Afrikaans tot 'n
   volwaardige moderne amps- en wetenskapstaal is dus honderdduisende nuwe
   woorde by die oorspronklike kernwoordeskat, wat van Nederlands oorgeërf
   is, gevoeg. Alhoewel Afrikaans in leksikale opsig grotendeels sy
   Nederlandse wortels bewaar het, is daar nogtans net soos in ander
   gevalle waar 'n Europese taal na 'n nuwe oorsese omgewing oorgeplant is
   'n aantal belangrike afwykings van moderne Nederlands.

[wysig] Ou Nederlandse woorde

   Net soos Amerikaanse Engels baie woorde van 17de en 18de eeuse Engels
   bewaar het wat in moderne Britse Engels uitgesterf het (soos fall wat
   in Engeland deur die Latynse autumn vervang is), het sommige ou
   Nederlandse woorde, wat in die moderne Nederlandse standaardtaal nie
   meer gebruiklik is nie, in Kaaps-Nederlands bly voortleef:

   KAAPS-NEDERLANDS / AFRIKAANS  ALGEMEEN NEDERLANDS (AN)
   bloeisel                     bloesem
   fontein                      bron
   plaas                        boerderij, hofstede, hoeve
   navorsing                    onderzoek
   party                        enige, menige
   ystervark                    stekelvarken

[wysig] Dialektiese woorde

   Alhoewel die destydse, veral Suid-Nederlandse standaardtaal van
   VOC-amptenare aanvanklik die meeste hoë funksies aan die Kaap vervul
   het, het Afrikaans hoofsaaklik uit die volkstaal, dit wil sê 17de eeuse
   Nederlandse dialekte ontwikkel. Dialektiese woorde, wat in Nederland
   nie in die huidige woordeskat van die standaardtaal opgeneem is nie, is
   wél ingesluit by die Kaaps-Nederlandse en Afrikaanse leksikon:

   KAAPS-NEDERLANDS / AFRIKAANS      ALGEMEEN NEDERLANDS (AN)
   bees                         rund
   vark                         zwijn, varken
   vat                          nemen
   spog                         pochen
   kuier ('n besoek aflê)       kuieren (op jou gemak stap/wandel)

   Die Afrikaanse woorde boetie en boeta het hulle oorsprong heel
   waarskynlik in Nederlandse dialekvorme soos beut en boetje.^[25]

[wysig] Woorde met veranderde betekenis

   Net soos in ander oorsese gebiede het Europese setlaars ook aan die
   Kaap begin om met bekende woorde uit hul beskaafde en dialektiese
   Nederlands na nuwe diere, plante en ander dinge te verwys mits hulle
   ten minste 'n sekere ooreenkoms met Europese spesies en
   natuurverskynsels getoon het. Sodoende het 'n aantal Nederlandse woorde
   in 'n nuwe konteks en omgewing ook 'n ander betekenis gekry.

   'n Groter aantal voorbeelde kom uit die landboutaal. 'n Dam is in
   Nederland steeds 'n wal, terwyl dit in Afrikaans ook na die water kan
   verwys wat deur die damwal ingehou word. Afrikaanssprekendes kan
   byvoorbeeld sê dat hulle in die dam gaan swem, en bedoel dan die
   damwater. Die Suid-Afrikaanse taalkundige S.P.E. Boshoff het hierdie
   oorgang na 'n nuwe betekenis aan die verskil van bodem tussen die
   waterryke Nederland en die droë, dor klimaat van Suid-Afrika
   toegeskryf, alhoewel die Dagregister van Jan van Riebeeck, die eerste
   Nederlandse goewerneur aan die Kaap, volgens J. du P. Scholtz ook bewys
   lewer dat die betekenisverskuiwing al in die Nederlandse omgangstaal
   aan die gang was.^[26]

   Pad het in Afrikaans 'n ruimer betekenis gekry as in Nederlands waar
   dit slegs na 'n weg verwys wat deur die voetstappe van mense of diere
   gemaak is. In Suid-Afrika het dit ook 'n sinoniem vir 'n geasfalteerde
   verkeersweg geword, en reeds in die 18de eeu het afleidings soos
   padmaker in die Kaapse taal voorgekom wat na 'n opsigter verwys het wat
   vir die instandhouding van 'n pad verantwoordelik was.^[27]

   Vlei - wat uit vallei ontstaan het - het naas "dal tussen twee
   bergreekse" spesifiek Kaapse betekenisse gekry soos "moerassige laagte
   tussen berge" en "duinmeer". 18de en 19de eeuse reisigers het reeds na
   hierdie taalgebruik verwys.^[28]

   Dalk - wat uit dadelik saamgetrek is - het selfs 'n verandering ten
   opsigte van sy woordsoort ondergaan. Terwyl dadelik 'n bywoord van tyd
   is ("onmiddellik, gou"), word dalk in Afrikaans as 'n bywood met modale
   funksie gebruik en is 'n sinoniem vir "miskien, moontlik". Die oudste
   dokumente, waarin die Kaaps-Nederlandse dalk voorkom, dateer uit die
   jare 1787 en 1789.^[29]

[wysig] Anglisismes

   Ná die einde van die Tweede Vryheidsoorlog het groot getalle
   Afrikaanstalige plattelanders stede en veral die Witwatersrand toe
   getrek, waar meestal Engels as omgangstaal gebruik is. Tot by die
   twintigerjare het baie stedelike Afrikaners weens die gebrek aan 'n
   Afrikaanse infrastruktuur verengels. Sodoende het veral in die
   Witwatersrandkompleks 'n hele geslag Afrikaanssprekers verlore gegaan.
   Die Engelse atmosfeer het 'n soort psigologiese druk op
   Afrikaanssprekendes uitgeoefen en hulle dikwels minderwaardig teenoor
   Engelssprekendes laat voel.

   In die twintigerjare is die eerste Afrikaanse hoërskole aan die Rand
   gestig, en Afrikaners is aangemoedig om hulle eie taal met trots te
   gebruik. Tegelykertyd het 'n taaloorlog teen die Engelse invloede - die
   sogenaamde Anglisismes - in Grootstadafrikaans begin. Taalkontak met
   Engelssprekendes het tot die ontlening van 'n groot aantal woorde in
   Afrikaans gelei, wat duidelik as Engels herkenbaar was, soos brekfis
   (van Engels breakfast, "ontbyt") of rent (van Engels rent, "huur").
   Hierdie Anglisismes, wat nog in die veertigerjare gebruiklik was, het
   lankal verdwyn (alhoewel Anglisismes soos brêkvis tans weer gebruiklik
   is).

   Terwyl daar Afrikaanse ekwivalente vir die bogenoemde terme was, kan
   leenvertalings 'n waardevolle bydrae lewer om Afrikaans te verryk
   indien daar nog nie 'n Afrikaanse term bestaan nie. In die laaste
   dekades is die Afrikaanse woordeskat aangevul met woorde soos
   behuising, skootrekenaar, besigheid en blaaier, wat almal as sinvolle
   vertalings van Engelse woorde beskou moet word.

[wysig] Spelling

   Alhoewel die Arabiese Afrikaans van die Kaapse Moslemgemeenskap en die
   tipe Afrikaans wat deur die Genootskap van Regte Afrikaners (GRA) in
   die Paarl bevorder is, reeds gebruik maak van 'n vereenvoudigde en
   vernieude spelling (vgl. getoelies), hou die Taalkommissies van die
   Suid-Afrikaanse Akademie vir Wetenskap, wat sedert 1914 die enigste
   gesag in hierdie verband is, die spelling dekades lank ná aan die
   oorgeërfde Nederlandse model. Intussen word die feit gewaardeer, dat
   Afrikaans reeds meer as 350 jaar van Nederlands geskei is en oor sy eie
   fonologie beskik.

[wysig] Woordeboek van die Afrikaanse Taal

   Die Woordeboek van die Afrikaanse Taal, algemeen bekend as die WAT, is
   die grootste verklarende Afrikaanse woordeboek. As omvattende
   verklarende woordeboek probeer dit om Afrikaans in sy wydste omvang te
   weerpieël. Afrikaans in al sy verskyningsvorme, nl. standaardtaal,
   streektaal, geselstaal en die verskillende variëteite van Afrikaans
   soos Namakwalands en Kaaps word in die WAT opgeneem. Twaalf dele is
   reeds gepubliseer. Die twaalfde deel, wat die letters P en Q bevat, het
   in 2005 verskyn. Dit is ook op CD en op die internet beskikbaar.

[wysig] Streeksdialekte

     * Kaapse Afrikaans
     * Oosgrens-Afrikaans
     * Oranjerivier-Afrikaans
     * Oos-Kaapse Afrikaans
     * Oorlams

[wysig] Sien ook

     * Tale in Suid-Afrika
     * Afrikaanse woordelys en spelreëls
     * Afrikaanse taalgeskiedenis
     * Afrikaanse letterkunde
     * Die Afrikaanse Taalmonument

[wysig] Verwysings

    1. ^ skatting in Oktober 2007) WIE SE SKATTING?
    2. ^ Ria van den Berg, Standard Afrikaans and the different faces of
       'Pure Afrikaans' in the twentieth centuary in Linguistic Purism in
       the Germanic Languages, saamgestel deur Nils Langer, Winifred V.
       Davies, gepubliseer in 2005 deur Walter de Gruyter
    3. ^ Sien Language in South Africa deur Rajend Mesthrie, bladsye 200
       tot 206:
          + Maleis: "amper" van hampir, "baadjie" van badju, "baie" van
            badju en "piering" van piring;
          + Khoe: "gogga" van xoxon;
          + Portugees: "bredie" van bredo, "kombers" van cobertas en
            "kraal" van curral;
          + Zoeloe: "moetie" en afleidings daarvan soos "moetieman",
            "moetiemoord" en "moeitiewinkel" van die Zoeloe umuthi wat
            medisyne beteken.
    4. ^ Taalgeskiedenis, CJ Conradie:
          + Woordeskat uit swart-tale: donga, dagha ("klei" of "sement"),
            mopanie, maroela, moepel, kaboe(-mielies), tollie, mamba,
            tsetse(-vlieg), indaba, indoena, impie, loboloa, pasella,
            babalaas, haiköna, ietermagö, sakaboela, tamboekie(-gras) ,
            kaia, marog, skokiaan, poetoe(-pap).
          + Maleis: nartjie, blatjang, bobotie, borrie, sosatie, mebos,
            doepa, paljas, sieal, ramkie, nonnie, nonna, kierang,
            pamperlang, lieplapper;
          + Portugees: froetangs, makou, bredie, tamaai, maskie;
          + Duits: strawasie, laer, werda, jaarhonderd, sweis, verfoes,
            werskaf, hekel;
          + Frans: pawee(-perske), sermyn(-peer), bermotsersan(-peer). Let
            daarop dat meeste ander Afrikaanse woorde wat van Franse
            afkoms is eers in Nederlands opgeneem is en daardeur in
            Afrikaans beland het;
          + Khoekhoens: boegoe, karee, dagga, koekmakranka, kambro, kanna,
            ghaap, noem-noem, kwagga, oorbietjie, geitjie, gogga, karos,
            abba, kamma, kamalielies, kamtig, kastig, hoeka, ga(ng), soe,
            aitsa, arrie, eina, gonna, kierie, hn'n, ghnarra, gorra,
            karkoer, koedoe.
    5. ^ Rajend Mesthrie, Language in South Africa
    6. ^ ^6,0 ^6,1 Gerhard Louw: Afrikaans
    7. ^ Statistics South Afica - Comparative Assessment of Data on
       Self-Declared Emigration, 2002 Update
    8. ^ Statistics New Zealand - QuickStats about Culture and Identity
    9. ^ Raidt, Edith H.: Afrikaans en sy Europese Verlede. Kaapstad:
       Nasou Beperk 1991, bl. 230
   10. ^ Raidt (1991), bl. 222
   11. ^ Glück, H. (ed.): Metzler Lexikon Sprache, pages 472, 473.
       Stuttgart, Weimar: Metzler, 2000 (entries Niederdeutsch and
       Niederfränkisch)
   12. ^ Raidt, Edith H.: Afrikaans en sy Europese Verlede. Derde hersiene
       en uitgebreide uitgawe. Kaapstad: Nasou 1991, bl. 171
   13. ^ Raidt (1991), bl. 172
   14. ^ Van Rensburg, Christo (red.): Afrikaans in Afrika. Pretoria: J.L.
       van Schaik Akademies 1997, bl. 43
   15. ^ Van Rensburg (1997), bl. 44
   16. ^ Van Rensburg (1997), bl. 44
   17. ^ Van Rensburg (1997), bl. 44
   18. ^ Van Rensburg (1997), bl. 45
   19. ^ Raidt (1991), bl. 248
   20. ^ Raidt (1991), bl. 254
   21. ^ Raidt (1991), bl. 255
   22. ^ Raidt (1991), bl. 255
   23. ^ Raidt (1991), bl. 255
   24. ^ Raidt (1991), bl. 177
   25. ^ Scholtz, J. du P.: Afrikaans uit die vroeë tyd. Kaapstad: Nasou
       Beperk 1965, bl. 97
   26. ^ Raidt (1991), bl. 180
   27. ^ Raidt (1991), bl. 181
   28. ^ Raidt (1991), bl. 181
   29. ^ Raidt (1991), bl. 182

[wysig] Eksterne skakels

[wysig] Algemene inligting

     * Omniglot-arikel oor Afrikaans
     * Ethnologue-verslag oor Afrikaans
     * Afrikaans.be - Webblad vir die gebruik, bevordering en uitbreiding
       van Afrikaans in België en Nederland
     * Tydskrif vir Nederlands & Afrikaans

[wysig] Ontstaan en geskiedenis van Afrikaans

     * Afrikaans is Amsterdams! Nederlandse artikel in Taalschrift -
       Tydskrif oor taal en taalbeleid
     * Nederlands se Afrikaanse Kreool-kinders
     * Meertaligheid in 'n kosmopolitaanse gemeenskap - gevalle studie van
       Distrik Ses (Frans: Le multilinguisme dans une société
       cosmopolite : le cas de District Six)
     * S.J. du Toit se Afrikaans/Engelse woordeboek uit 1902

[wysig] Taalhulpmiddels

     * Gratis en vrye Afrikaanse speltoetser vir OpenOffice, Mozilla
       Firefox en Mozilla Thunderbird
     * Gratis Afrikaanse speltoetser vir MSOffice 2000/XP/2003
     * Kommersiële Afrikaanse speltoetser, tesourus en woordafbreker
     * Afrikaanse sleutelbord
     * Afrikaanse lesse op die net
     * Goudmyn vir Afrikaans-onderwysers - Webruimte vir
       Afrikaans-onderwysers by die Universiteit van Pretoria

[wysig] Sagteware in Afrikaans

     * Mozilla Firefox - webblaaier
     * Mozilla Thunderbird - e-posprogram
     * OpenOffice.org - kantoorsuite
     * Translate.org.za - 'n Projek om vrye en oopbronsagteware in
       Afrikaans en ander Suid-Afrikaanse tale te vertaal
     * Pootle - aanlyn vertaling van Afrikaanse oopbronsagteware

[wysig] Afrikaanse kultuur verwante skakels

     * FAK
     * Die Suid-Afrikaanse Akademie vir Wetenskap en Kuns
     * Huis der Nederlanden Nederlands-Vlaams-Afrikaanse kultuursentrum
     * Storiewerf oor kinder- en jeugboeke
     * www.voortrekkers.org.za Amptelike webblad van Die Voortrekkers

[wysig] Afrikaans in die buiteland

     * Afrikaans.be 'n Webblad vir die gebruik, bevordering en uitbreiding
       van Afrikaans in België en Nederland.
     * Euro-Afrikaans Afrikaans in Europa by die Departement
       Nederlandistik, Universiteit van Wene
     * Die Afrikaanse Klub van Nieu-Seeland
     * Die Roepstem 'n Nederlandse inisiatief om die Afrikaanse en die
       Nederlandse taalwêreld saam te bring
     * Afrikaans hoort by Nederlands met besprekingsforum

   Indo-Europese tale: Germaanse tale
         Noord-Germaanse tale:
      Deens | Faroëes | Nynorsk en Bokmål (Noors) | Yslands | Sweeds
          Wes-Germaanse tale:
   Afrikaans | Duits | Engels | Fries | Jiddisj | Luxemburgs | Nederlands
                          | Nedersaksies | Skots
          Oos-Germaanse tale:
                      Boergondies | Goties | Vandaals

   Kategorieë: Wikipedia skoonmaak • Artikels met stellings wat verwysings
   ontbreek • Afrikaans • Natuurlike taal • Nederfrankiese tale • Tale van
   Suid-Afrika • Tale van Namibië

