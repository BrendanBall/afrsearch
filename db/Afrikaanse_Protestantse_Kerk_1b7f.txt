Afrikaanse Protestantse Kerk


   Die Afrikaanse Protestantse Kerk^[1] is `n kerkverband wat gevorm word
   deur 238 gereformeerde kerke waarvan die meeste in Suid-Afrika geleë
   is, met sewe gemeentes in Namibië, een in Zambië en een in Londen,
   Engeland^[2] wat hulle ook by die kerkverband gevoeg het. Die totale
   lidmaattal was in Junie 2006 sowat 45 000.^[3].

   Inhoud

        * 1 Ontstaan
        * 2 Belydenis
        * 3 Teologiese opleiding
        * 4 Kerkregtelike agtergrond - Kerkorde
        * 5 Psalms en Gesange vir die AP Kerk
        * 6 Verbondsonderrig
        * 7 Eksterne skakels
        * 8 Verwysings

[wysig] Ontstaan

   Die Afrikaanse Protestantse Kerk (APK) het in 1987 tot stand gekom. Die
   meeste van die eerste lidmate was voormalige lidmate van die
   Nederduitse Gereformeerde Kerk (NGK), terwyl daar tog ook later lidmate
   vanuit die ander gereformeerde kerkverbande was wat hulle by die APK
   geskaar het. Die oorspronklike lidmate vanuit die NGK was vanweë hul
   Calvinistiese oortuigings besorgd oor die Skrifbeskouing wat al hoe
   meer in die NGK gehandhaaf is, waar die maatstaf in besluitneming, na
   hul mening, al hoe meer die denkrigtings van die humanisme en sosiale
   liberalisme gevolg het. Die besorgde lidmate het gereken dat hierdie
   tendens die gesag van die Bybel as onfeilbare Woord van God aantas.
   Hulle het die Algemene Sinodale Kommissie (ASK) van die NGK versoek om
   `n spesiale sinode te hou om die toenemende ongelukkigheid onder
   lidmate aan te spreek.

   Van die sake waaroor daar ongelukkigheid bestaan het na die NGK se
   Algemene Sinode van 1986, was die groter wordende invloed van die
   Metodisme in die NGK en die dinamies-ekwivalente metode van
   Bybelvertaling wat vir die 1983-vertaling van die Bybel in Afrikaans
   gebruik is, en wat vir amptelike gebruik in die NGK goedgekeur is. Die
   ander saak waaroor die grootste onrus bestaan het, was die NGK se
   standpunt oor die eenheid en verskeidenheid van die kerk wat verander
   het met die aanvaarding van die studiestuk "Kerk en Samelewing" deur
   die 1986-sinode, waarin eenheid ten koste van verskeidenheid beklemtoon
   is. Later het die klem op eenheid verander in klem op vereniging. Die
   politieke ontwikkelinge en menseregte het 'n al hoe groter rol begin
   speel in die verhouding tussen verskillende kulture en nie meer soseer
   die Woord van God nie, het die ontevrede NG lidmate gereken. Volgens
   die lidmate se interpretasie, het die NGK besluit dat dit `n sonde is
   vir mense van verskillende volke om elk die Here in sy eie taal en
   kultuur te aanbid en dat almal aan dieselfde kerk moet behoort.

   Die behoefte aan `n kerk(e) wat mense sou toelaat om die Here binne hul
   besondere kultuur en in hul eie moedertaal te aanbid, het al hoe groter
   geword.

   Na verskeie ontmoetings met en versoeke aan die ASK is die volgende
   drie opsies vir oorweging aan lidmate voorgehou tydens `n
   massa-vergadering in Pretoria, gehou op 27 Junie 1987:
   1. Bly in die NGK en aanvaar die veranderinge onvoorwaardelik;
   2. Bly in die NGK en wag vir Sinode 1990 om beswaarskrifte teen die
   veranderinge in te dien;
   3. Verlaat die NGK en vorm `n nuwe kerkverband.

   Die besorgde lidmate het oor die voorstelle gestem en 83% het ten
   gunste van die laaste voorstel gestem. In 2002 het vier van die NGK se
   historici die volgende in `n publikasie^[4] geskryf: "Die NG Kerk is
   waarlik bevry van diegene wat naakte rassisme voorgestaan het" en "dit
   is duidelik dat die kerk in 1987 'ontslae' geraak het van daardie
   lidmate wat hulle teen kerkeenheid verset het".

   Die APK staan bekend vir sy standpunt dat die Kerk van Christus onder
   elke volk en kultuur verinheems moet word. Om dieselfde taal te praat,
   beteken nie noodwendig dat mense aan dieselfde kultuur behoort nie.
   Hierdie standpunt van die verinheemsing van die kerk onder elke volk en
   kultuur het al baie kritiek en beskuldigings van rassisme ontlok, maar
   telkens is die verinheemsingsbeginsel gehandhaaf.^[5]

[wysig] Belydenis

   Die AP Kerkverband bestaan uit gereformeerde kerke wat almal die Drie
   Formuliere van Enigheid as belydenisskrifte onderskryf volgens die
   quia-standpunt. Die Drie Formuliere van Enigheid is die Nederlandse
   Geloofsbelydenis, die Heidelbergse Kategismus en die Dordtse Leerreëls.
   Die AP Kerkverband handhaaf die Calvinistiese lewensbeskouing en
   aanvaar die gesag van die Bybel oor alle dinge. Die AP Kerkverband is
   die mees konserwatiewe van al die gereformeerde kerkverbande in
   Suid-Afrika.

   Die AP Kerkverband handhaaf verder ook die belydenisse van die
   vroeg-Christelike kerk naamlik:
   Die Apostoliese Geloofsbelydenis;
   Die Geloofsbelydenis van Nicea;
   Die Geloofsbelydenis van Athanasius.

[wysig] Teologiese opleiding

   Die kerke wat in 1987 die AP Kerkverband gevorm het, het ook besluit om
   dadelik te begin met die eie opleiding van leraars. Die eerste student
   het reeds in 1988 ingeskryf. Dit was die nederige begin van `n
   instelling wat later 'n privaat, Gereformeerd-Christelike Afrikaanse
   Universiteit sou word.

   Dit het gebeur toe die voormalige Teologiese Skool by die
   Suid-Afrikaanse departement van onderwys geregistreer is as `n privaat
   tersiêre inrigting onder die naam Afrikaanse Protestantse Akademie met
   twee kampusse, een in Pretoria^[6] en die ander in Germiston (Institute
   of Christian Psychology)^[7].

   Die Afrikaanse Protestantse Akademie het die reg ontvang om die
   volgende grade toe te ken: Baccalaureus Artium en Baccalaureus
   Theologiae^[8].

   Teen Junie 2006 reeds het meer as 40% van die leraars in die AP
   Kerkverband hul opleiding aan die Afrikaanse Protestantse Akademie
   ontvang^[9]. Hiermee is die grondslag gelê vir `n groot groep jong,
   dinamiese leiers wat toegewy is aan die gereformeerde leer, verklarende
   prediking, herderlike sorg en Bybelse orde.

[wysig] Kerkregtelike agtergrond - Kerkorde

   Die kerke van die nuwe Afrikaanse Protestantse Kerkverband het besluit
   op die presbiteriale stelsel van kerkregering, gegrond op die Dordtse
   Kerkorde (1618-1619)^[10].

   `n Kerkorde, bestaande uit 66 artikels, is aanvaar as gemeenskaplike
   akkoord om sorg te dra dat alles in die kerkverband ordelik en gepas
   geskied volgens die eis van die Bybel in 1 Kor. 14:40. Net soos die
   Dordtse Kerkorde se laaste artikel (Artikel 86), stel die Kerkorde van
   die Afrikaanse Protestantse Kerke se laaste artikel (Artikel 66) die
   volgende: "Hierdie Kerkorde (Artikels en Bepalings) is bindend op alle
   lidmate, kerkrade en meerdere vergaderings totdat dit deur `n sinode
   verander word en wel by wyse van `n beskrywingspunt of `n beswaarskrif
   aan `n sinode."

[wysig] Psalms en Gesange vir die AP Kerk

   Die Afrikaanse Protestantse Kerkverband het tydens sy elfde Sinode,
   gehou in September 2004, sy eie sangbundel aanvaar. `n Belangrike
   faktor in die samestelling van die bundel, was die verhouding tussen
   die melodie en die teks. Daar is besluit dat die teks en die melodie
   van `n kerklied in balans moet wees en by mekaar moet pas. Gevolglik
   bestaan die sangbundel van die AP Kerk uit gereformeerde kerkliedere
   waarin die woorde die belangrikste is; die melodie is die "diensmaagd"
   daarvan met die doel om die woorde te dra en in die hart van die
   verloste sondaar as `t ware soos deur `n tregter in te giet sodat hy/sy
   dit van daaruit aan die Drie-enige God kan opdra as `n gesonge
   aanbiddings-, lofprysings-, dank-, en/of smeekgebed.

[wysig] Verbondsonderrig

   Die Afrikaanse Prostestantse Kerk handhaaf die leer van God se
   onvoorwaardelike verbond van genade. Die kinders van gelowige ouers
   word ingesluit by die genadeverbond en ontvang dus die teken van die
   doop. Vir die ouers in die AP Kerk is dit belangrik dat hulle kinders
   geleer moet word wat die genadeverbond behels. Om dit te bereik, het
   die AP Kerk `n eie stel verbondsonderrig-handboeke en -werkboeke
   opgestel aan die hand van die Bybel en die Drie Formuliere van
   Enigheid.

   Tydens verskeie sinodes het die kerke in die AP Kerkverband hulself
   verbind tot die ondersteuning van plaaslike, Christelike skole wat
   ingelyf is by die BCVO^[11]. Waar daar nie sulke skole bestaan nie,
   word plaaslike kerke aangemoedig om te begin met hul eie Christelike
   privaatskole.

[wysig] Eksterne skakels

     * Afrikaanse Protestantse Akademie

[wysig] Verwysings

    1. ^ Afrikaanse Protestantse Kerk
    2. ^ Afrikaans Protestant Church in England and Wales
    3. ^ Lys van kerke wat saam die Afrikaanse Protestantse Kerkverband
       vorm
    4. ^ Moeisame pad na vernuwing p.161-162, Barnabas, Bloemfontein
    5. ^ Die Kerkpad 5/2001
    6. ^ Afrikaanse Protestantse Akademie
    7. ^ Instituut vir Christelike Sielkunde
    8. ^ Afrikaanse Protestantse Akademie Prospektus
    9. ^ Lys van predikante
   10. ^ Dordtse Kerkorde
   11. ^ BCVO

   Kategorie: Christendom

