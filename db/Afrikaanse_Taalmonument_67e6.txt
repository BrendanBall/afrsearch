Afrikaanse Taalmonument


   Obeliske van die monument in Paarl
   Obeliske van die monument in Paarl
   Gedenkplaat met die twee sitate van digters in Afrikaans
   Gedenkplaat met die twee sitate van digters in Afrikaans
   Die pad na die monument.
   Die pad na die monument.

   Die Afrikaanse Taalmonument is die enigste monument ter wêreld wat aan
   'n taal gewy is. Dit is gebou op 'n heuwel bokant die Paarl in die
   provinsie Wes-Kaap in Suid-Afrika. Die monument is in 1975 voltooi om
   die halfeeu te gedenk van die amptelike erkenning van Afrikaans as 'n
   selfstandige taal afsonderlik van Nederlands. Die monument bestaan uit
   verskillende groter wordende strukture van 'n konvekse en konkawe aard,
   wat die invloede van verskillende ander tale en kulture, asook
   politieke ontwikkelings in Suid-Afrika, op Afrikaans simboliseer:
     * Heldere Weste - die Europese oorsprong van die taal
     * Magiese Afrika - Afrika-invloede op die taal
     * Brug - tussen Europa en Afrika
     * Afrikaans – die taal self
     * Republiek – uitgeroep in 1961
     * Die Maleise taal en kultuur

   Op 'n groot inskripsie by die ingang, is twee sitate van vooraanstaande
   digters/skrywers in die Afrikaanse taal gebeitel:
     * Afrikaans is die taal wat vir Wes-Europa en Afrika verbind... Dit
       vorm 'n brug tussen die groot helder Weste en die magiese Afrika...
       En wat daar groots aan hulle vereniging kan ontspruit – dit is
       miskien wat vir Afrikaans voorlê om te ontdek. Maar wat ons nooit
       moet vergeet nie, is dat hierdie verandering van land en landskap
       as't ware aan die nuwe wordende taal geslyp, geknee, gebrei het...
       En so het Afrikaans in staat geword om hierdie nuwe land uit te
       sê... Ons taak lê in die gebruik wat ons maak en sal maak van
       hierdie glansende werktuig... -- N.P. van Wyk Louw

     * As ons nou hier in die saal af 'n ry pale sou plant, tien pale, om
       die laaste tien jaar voor te stel, en aan elke paal 'n merk sou
       maak op 'n hoogte van die vloer af ooreenkomende met die betreklike
       skryfgebruik van Afrikaans in die respektiewe jaartal, en 'n streep
       deur die merke trek van die eerste af hier naby die vloer tot by
       die laaste daar anderkant teen die solder, dan sou die streep 'n
       snel stygende boog beskryf, nie net vinnig opgaande nie, maar
       opgaande na 'n vinnig vermeerderende rede. Laat ons nou in ons
       verbeelding die boog verleng vir die tien komende jare van nou af.
       Sien u menere waar die punt sal wees, daar buite in die bloue lug
       hoog oor Bloemfontein, in die jaar 1924. -- C.J. Langenhoven

   Die sin "DIT IS ONS ERNS" staan op die pad na die monument.

[wysig] Eksterne Skakels

   [Die Afrikaanse Taalmonument][1] [Die Afrikaanse Taalmuseum][2]
   Kategorieë: Afrikaans • Monumente en gedenkwaardighede in Suid-Afrika •
   Wes-Kaap

