Afrikaanse woordelys en spelreëls


   Die Afrikaanse woordelys en spelreëls (AWS) is 'n publikasie van die
   Suid-Afrikaanse Akademie vir Wetenskap en Kuns met spelreëls, 'n
   woordelys en 'n afkortingslys vir Afrikaans. Die eerste uitgawe het in
   1917 verskyn, en dit is sedertdien gereeld bygewerk. Die Taalkommissie
   van die Suid-Afrikaanse Akademie vir Wetenskap en Kuns stel hierdie
   publikasie op met die primêre doel om leiding te gee ten opsigte van
   spelling.

   Die afdeling oor spelreëls is onderverdeel in afdelings wat spelreëls
   vir Standaardafrikaans verduidelik aan die hand van sekere onderwerpe:
   Grondbeginsels van die Afrikaanse spelling, wisselvorme, klanke
   (vokale, diftonge en konsonante), meervoudsvorme, skryftekens
   (afkappingsteken, aksent, kappie, deelteken, koppelteken), hoofletters,
   verkleiningsvorme, en los- en vasskryf van woorde.

   Die woordelys bevat 'n versameling Afrikaanse woorde om die korrekte
   skryfwyse ten opsigte van spelling, wisselvorme, gebruik van
   koppeltekens, hoofletters, en skryftekens aan te dui. Dit is geensins
   'n volledige lys van Afrikaanse woorde nie, maar poog eerder om
   probleemgevalle uit te lig, of om minder algemene woorde as aanvaarbaar
   aan te dui.

   Die afkortingslys bevat afkortings en ooreenstemmende volledige vorms
   wat in algemene gebruik voorkom. Riglyne vir die gebruik van afkortings
   word ook gegee.

   Inhoud

        * 1 Die Suid-Afrikaanse Akademie vir Wetenskap en Kuns
        * 2 Uitgawes van die spelreëls
             + 2.1 Die 1917-AWS (eerste/tweede uitgawe)
                  o 2.1.1 Spelling en spelreëls
             + 2.2 Die 1921-AWS (derde uitgawe)
                  o 2.2.1 Spelling en spelreëls
             + 2.3 Die 1931-AWS (vierde uitgawe)
                  o 2.3.1 Spelling en spelreëls
             + 2.4 Die 1937-AWS (vyfde uitgawe)
             + 2.5 Die 1953-AWS (sesde uitgawe)
                  o 2.5.1 Spelling en spelreëls
             + 2.6 Die 1964-AWS (sewende uitgawe)
                  o 2.6.1 Spelling en spelreëls
             + 2.7 Die 1991-AWS (agtste uitgawe)
                  o 2.7.1 Spelling en spelreëls
             + 2.8 Die 2002-AWS (negende uitgawe)
                  o 2.8.1 Spelling en spelreëls
        * 3 Sien ook
        * 4 Eksterne skakels
        * 5 Bronne

[wysig] Die Suid-Afrikaanse Akademie vir Wetenskap en Kuns

   Die Suid-Afrikaanse Akademie vir Wetenskap en Kuns is op 2 Julie 1909
   in Bloemfontein gestig om hulle te beywer vir Afrikaanse en Nederlandse
   taal en letterkunde, die Suid-Afrikaanse geskiedenis, oudheidkunde en
   kuns. Die Akademie het vanaf 1914 begin met die opstel van die
   spelreëls vir Afrikaans.

   Die Akademie het deur die jare op verskeie maniere tot die bevordering
   van die Afrikaner bygedra, maar in die middel-tagtigerjare is die wens
   uitgespreek dat die Akademie hom eerder op net een saak toespits
   (naamlik die bevordering van Afrikaans), as om 'n te groot veld te
   probeer dek.

[wysig] Uitgawes van die spelreëls

   Daar het tot dusver (2008) nege uitgawes van die AWS verskyn, waarvan
   die tweede uitgawe bloot 'n herdruk van die eerste was - dus effektief
   agt uitgawes. Die AWS van 1937 kon ongelukkig nie opgespoor word nie.

[wysig] Die 1917-AWS (eerste/tweede uitgawe)

   Die Afrikaanse Woordelijs en Spelreëls van 1917 is geskryf deur TH Le
   Roux, DF Malherbe en Johannes J Smith, in opdrag van die Suidafrikaanse
   Akademie vir Taal, Wetenskap en Kuns. Ander lede van die
   spellingkommissie sluit Jan FE Cilliers, JD du Toit, CJ Langenhoven en
   Gustav J Preller in.

   Die voorwoord is in eenvoudige taal geskryf. Dit stel dat die AWS die
   vrug is van die werk van die Genootskap van Regte Afrikaners (gestig
   1875). Dit is egter 'n vreemde stelling, aangesien die spelreëls
   grootliks verskil van dit wat deur die GRA gebruik is. Hierdie stelling
   word verder deur die vierde grondbeginsel van die 1917-AWS in twyfel
   getrek.

   Die Grondbeginsels van die Afrikaanse spelling word soos volg
   uiteengesit:
    1. Elke klank word deur 'n aparte letter voorgestel en geen onnodige
       letters word gebruik nie.
    2. Dieselfde woord, voor- of agtervoegsel word so ver moontlik
       dieselfde gespel.
    3. Die geskiedenis word net in ag geneem waar dit prakties moontlik
       is.
    4. Daar moet so weinig moontlik van die Vereenvoudigde Hollandse
       Spelling afgewyk word.
    5. Die gebruiklikste uitspraak word as norm aanvaar.

   Die GRA-spelling (ook genoem die Patriotsisteem) is kenmerkend in die
   wyse wat dit juis van die Vereenvoudigde Hollandse Spelling afwyk.
   Vergelyk byvoorbeeld die GRA-spelling briif en briwe met die VHS brief
   en briewe, of waarhyd met waarheid. Dat daar so ver moontlik nie van
   die VHS afgewyk moet word nie, word verduidelik deur die stelling dat
   Afrikaans en Hollands mekaar moet aanvul.

   Die term "beskaaf" word so verduidelik: Dit wat gewoon is, is beskaaf,
   en dit wat ongewoon is, is onbeskaaf.

[wysig] Spelling en spelreëls

   Reeds uit die voorwoord is dit duidelik dat hierdie Afrikaans redelik
   verskil met hedendaagse Afrikaans, sover dit die spelling betref. 'n
   Goeie voorbeeld hiervan is die gebruik van ij in plaas van y (vergelyk
   "Woordelijs" hierbo). Ander voorbeelde sluit in:

     bajang (baie), als (as), sie (sien), hòm (hóm), daadlik (dadelik),
     solang (solank), ter goeder trouw, opbouwing.

   Met die verskyning van die AWS het daar reeds vele wisselvorme vir
   sekere woorde bestaan. Die AWS maak duidelik onderskeid tussen
   aanvaarbare en onaanvaarbare vorme:

     soveel x *suffel
     vinnig x *vinnag
     kinders x *kinners
     nuws x die Hollandse *niews

   Die spelreëls van die AWS het veel te sê oor hoe vreemde en Nederlandse
   woorde verafrikaans moet word.

   Vir die onderskeid tussen hypotese en simpatie geld die reël dat woorde
   van vreemde herkoms die y behou, maar ingeburgerde, alledaagse woorde
   'n i kry. 'n Soortgelyke reël geld vir au x ou in woorde soos
   automaties. Die c, x en z word in vreemde woorde en eiename behou,
   byvoorbeeld café en Alexander.

   Waar die VHS 'n th het wat as [t] uitgespreek word, verval die h in
   Afrikaans: *thee x tee, en *thermometer x termometer; maar thuis (tuis)
   word so gebou, omdat dit aan huis herinner.

   Die ei naas ij word slegs as wisselvorme erken waar die VHS dit ook
   erken, dus slegs waar 'n betekenisverskil voorkom, byvoorbeeld leiden x
   lijden.

   'n Vreemde reël is dat die verbuiging van breed breë is maar in die
   geval van 'n meervoud tree treeë. Nog 'n vreemde reël is die erkenning
   van drieklanke (naas tweeklanke of diftonge): eeu x eeou soos in leeou
   en sneeou.

   Behalwe vir vreemde woorde soos dinee, word die i-klank as ie geskryf,
   byvoorbeeld wiel en artiekel.

   'n Vreemde reël wat op verkleinwoorde van toepassing is, is die
   weglating van ë of e van sekere woorde, byvoorbeeld voël x vooltjie,
   reël x reeltjie, waens x waantjies, en leuen x leuntjie.

   Verskeie wisselvorme word erken:

     mogentlik x moontlik x molik
     baiang x baje
     môre x more
     nôi x nooi

   Volgens TH Le Roux het die 1917-AWS ook 'n reël bevat wat lui dat die
   medeklinker na 'n swak beklemtoonde klinker nie verdubbel nie,
   byvoorbeeld bobiaan en frikedel. Hierdie reël het teen 1921 verval.

   Die GRA-spellings *seuwe, *twede en *soveul word verwerp ten gunste van
   sewe, tweede en soveel. Hierby kan dus met reg gevra word op die AWS
   dan enigsins aanhang geniet het. Volgens CJ Langenhoven word tweede in
   1926 nog *twede gespel. Volgens die voorwoord van die 1918-AWS was daar
   baie kritiek op die 1917-AWS.

[wysig] Die 1921-AWS (derde uitgawe)

   Dieselfde skrywers as aan die 1917-AWS het aan die 1921-AWS gewerk,
   saam met DB Bosman. Die spelreëls het nie veel verander nie.

   Lesers van die 1917-AWS het veral twee besware teen die werk gehad.
   Eerstens is daar gevoel dat daar te veel vryheid ten opsigte van
   vreemde woorde bestaan het. Tweedens is daar gevoel dat daar te veel
   wisselvorme is. Die rede vir hierdie beswaar hang saam met die
   standaard wat in skole probeer handhaaf is.

[wysig] Spelling en spelreëls

   Die taal in die voorwoord begin al lyk soos hedendaagse Afrikaans. Die
   enigste sake wat opval, is die gebruik van klae in plaas van kla, en 'n
   hoofletter-N aan die begin van 'n sin in plaas van 'n kleinletter-n.

   In antwoord op die eerste beswaar val die stom w weg, sodat *opbouw
   (1917-spelling) byvoorbeeld nou as opbou geskryf word. Die ij word
   deurgaans met y vervang, en y in vreemde woorde word met i of ie
   vervang, soos byvoorbeeld *hypotese (1917-spelling) wat hipotese word.

   Verder is die reëls oor deeltekens vereenvoudig. Die Grondbeginsels van
   die Afrikaanse spelling is presies soos dit in 1917 was.

[wysig] Die 1931-AWS (vierde uitgawe)

   Hierdie uitgawe van die Afrikaanse Woordelys en Spelreëls lyk al meer
   soos die jongste uitgawe. Die woord *Suidafrikaanse word in hierdie
   uitgawe Suid-Afrikaanse gespel. Die 1931-AWS is deur dieselfde persone
   as die vorige AWS geskryf, behalwe Johannes Smith.

   In 1926 kry die Taalkommissie die opdrag om 'n nuwe AWS op te stel. In
   hierdie werk sou:
     * al die inkonsekwensies van die vorige AWS verwyder moes word;
     * meer tegniese en wetenskaplike terme opgeneem moes word; en
     * meer vryheid gegun moes word oor kwessies waar daar meningsverskil
       heers.

   Interessant is dat punt 3 juis die teenoorgestelde gees weergee as wat
   in die 1921-AWS voorkom, naamlik dat persoonlike vryheid ten opsigte
   van verskille tot die minimum beperk moet word. Die skrywers lewer self
   kommentaar op punt 3 deur te sê dat 'n jong taal wel vryheid gegun moet
   word, maar dat dit nie in 'n bandeloosheid moet ontaard nie.

   Die nuwe Grondbeginsels van die Afrikaanse spelling is soos volg:
    1. Spelling berus op die algemeenste en gebruiklikste uitspraak in
       beskaafde Afrikaans.
    2. Die spelling moet by die Vereenvoudigde Nederlandse Spelling
       aansluit en nie sterk daarvan afwyk nie.
    3. Dit moet so ver moontlik gelykvormig wees.

   Let op dat daar nie meer van die VHS gepraat word nie, maar van VNS.
   Hiermee word bedoel die Vereenvoudigde Nederlandse Spelling soos in
   Januarie 1904 deur die ZA Taalbond in Suid-Afrika aanvaar is.

[wysig] Spelling en spelreëls

   Sakemense het besware gehad teen wisselvorme - hulle het eenvormigheid
   voorgestaan. Om hulle tegemoet te kom, het die skrywers besluit dat
   hulle slegs die minder bekende variant van 'n wisselvorm sal aanvaar.
   Om te illustreer:

     eksamen x *examen
     eksaminator x *examinator
     eksamineer x *examineer
     maar eksaminandus en examinandus word albei aanvaar.

   Die reël het gesê dat vreemde woorde hul vreemde spelling mag behou,
   maar dat volkseie woorde verafrikaans moet word. Geskille het ontstaan
   oor wat presies met "vreemde" en "volkseie" woorde bedoel word. Om dit
   duideliker te probeer maak, het die AWS woorde in drie kategorieë
   opgedeel:
    1. Woorde in alledaagse gebruik.
    2. Wildvreemde woorde.
    3. Woorde wat moeilik verafrikaans.

   Woorde in klas 1 moes volgens spelling verafrikaans word, en woorde in
   klas 2 moes hul oorspronklike spelling behou.

   Die 1931-AWS is juis vertraag as gevolg van die kwessie wisselvorme.
   Vroeër het die destydse Minister van Onderwys met die
   Spellingskommissie oorleg daaroor gepleeg. Sake wat uitgeklaar moes
   word was die keuse tussen au x ou, th x t, v x w, x x ks, en i x ie.

   Dis interessant om te let dat in die voorwoord se taalgebruik tradiesie
   en in die woordelys famielies met ie geskryf word, maar grammatika met
   net 'n i. Ook interessant is dat beide botanikus en botanicus erken
   word, maar van historiesie x historici word gesê dat eersgenoemde 'n
   bastervorm is. Ander eienaardige inkonsekwensies sluit in dat die
   Nederlandse *slaven moes wyk vir die Afrikaanse slawe, maar dat die
   Nederlandse slavin steeds aanvaar word.

   Weereens word verskeie wissevorme steeds erken, onder andere:

     kin x ken, deuntjie x duintjie, bied x bieë x bie, droog x droë x
     dro, terg x terge x têre, giegel x giggel, skielik x skierlik,
     kriebel x kriewel, siklus x cyclus, nors x noors, novice x novise,
     Nu-Engels x Niew-Engels

   By die spelreëls was ook vir die eerste keer 'n bylae oor leestekens.
   Hierdie is deur AC Bouman opgestel.

[wysig] Die 1937-AWS (vyfde uitgawe)

   Die 1937-AWS kon ongelukkig nie opgespoor word nie.

[wysig] Die 1953-AWS (sesde uitgawe)

   'n Nuwe geslag taalkenners het op die toneel verskyn, soos die lys van
   opstellers weerspieël: SPE Boshoff, SJ du Toit, LW Hiemstra, W Kempen,
   TH Le Roux, DF Malherbe en J du P Scholtz. Dis ook die eerste AWS waar
   daar nie Romeinse bladsynommers gebruik word nie (met die moontlike
   uitsondering van die vyfde uitgawe).

   Ons kon ongelukkig nie die vyfde uitgawe opspoor nie. Die sesde uitgawe
   beweer egter op die heel eerste bladsy dat dit (die 1953-AWS) "...
   aansienlik van die vorige uitgawe(s) ... [verskil]", en daar kan dus
   die afleiding gemaak word dat die vyfde uitgawe meer met die vierde
   uitgawe sou ooreenstem as met die sesde uitgawe.

   Die Grondbeginsels van die Afrikaanse spelling is presies dieselfde as
   in die vierde uitgawe, behalwe dat daar by punt 2 melding van die
   oorsprong van die VNS gemaak word.

[wysig] Spelling en spelreëls

   Verskeie soorte woorde is van die woordelys geskrap, en hulle is in vyf
   groepe verdeel:
    1. Eenvoudige woorde wat geen spelprobleme gee nie, byvoorbeeld boer
       en baan.
    2. Samestellings en afleidings wat geen spelprobleme gee nie.
    3. Sommige vreemde woorde, veral Franse woorde, wat nie in algemene
       gebruik is nie.
    4. Verbuigings van byvoeglike naamwoorde wat geen spelprobleme gee
       nie.
    5. Sommige wisselvorme, byvoorbeeld slegs botter en nie die
       Nederlandse *boter (wat in 'n hoër register was), word nie aanvaar
       nie. Volgens die 1931-AWS was wisselvorme welkom en dan moes die
       publiek self kies watter vorm hulle verkies; die 1953-uitgawe wou
       wegdoen hiermee.

   By die woordelys is vier verbeteringe aangebring:
    1. Meer tegniese, natuurwetenskaplike en vakterme. Daar word ook
       melding van die nuut gestigte Vaktaalburo gemaak.
    2. Sekere eiename. Afrikaanssprekendes het blykbaar maklik gefouteer
       met byvoorbeeld Horatius x *Horace.
    3. 'n Lys afkortinge, wat in 1939 al afsonderlik uitgegee is.
    4. 'n Bladwyser (met ander woorde, 'n indeks).

   Hiernaas is sommige spelreëls drasties gewysig. Baie woorde wat vroeër
   met 'n hoofletter geskryf is, word nou met 'n kleinletter gespel,
   byvoorbeeld sjampanje, swaap, boikot en turksvy. Dit blyk dat daar
   steeds onduidelikheid/probleme oor hierdie kwessie bestaan het, maar in
   die meeste gevalle is 'n kleinletter bo die hoofletter gekies,
   byvoorbeeld diesel en kiekie (foto).

   Baie minder woorde word met 'n koppelteken geskryf, en klem word gelê
   op die aanmekaarskryf van woorde. Waar woorde aanmekaar geskryf word,
   is die reël op deeltekens ook vereenvoudig om die gebruik daarvan af te
   skaal. In die vorige AWS'e is slegs 'n lys van woorde wat aanmekaar
   geskryf moet word, aangegee, en onduidelikheid het ontstaan oor welke
   woorde dan los geskryf mag word. In die 1953-AWS is 'n lys van los én
   vas woorde gegee.

   Wisselvorme wat in betekenis begin verskil het, is apart behandel en
   nie meer as wisselvorme geklassifiseer nie. Hieronder tel dalk x
   dadelik, bewerasie x bibberasie en fluweel x ferweel.

   Wat wisselvorme betref, is wisselvorme in twee klasse verdeel:
    1. Vreemde verafrikaansde woorde, byvoorbeeld chic x sjiek, en Tswana
       x Setsjoeana.
    2. Woorde wat verskil in uitspraak het, byvoorbeeld ken x kin, en
       eienaardig x eigenaardig.

   Sekere woorde behou hul vreemde spelling al is hulle in die taal
   ingeburger. So byvoorbeeld behou garage sy spelling, eerder as die
   verafrikaansde *gharaas of *gharaasj, bloot omdat laasgenoemde vreemder
   lyk as garage.

   'n Vreemde geval van wisselspelling is by camouflage (die naamwoord) en
   kamoefleer (die werkwoord).

   In die 1953-AWS word die geskil oor die i x ie eindelik opgelos. Vir
   hierdie doel word alle woorde verdeel in twee groepe:
    1. Woorde met nieklassieke, Oosterse en inboorlingse herkoms; en
    2. Woorde met klassieke en Romaanse herkoms. Woorde in groep 2 kry in
       oop lettergrepe slegs i. Voorbeelde is familie, siele en mielie.
       Daar is uitsonderings, meestal in Oosterse tale, byvoorbeeld
       derwisj, emir, okapi en sandhi.

[wysig] Die 1964-AWS (sewende uitgawe)

   Vir die eerste keer word die publikasie nie aan 'n redakteur toegedig
   nie, maar word bloot gesê dat "die Taalkommissie" die boek geskryf het.
   By die lede van die Spellingskommissie (nou die Taalkommissie genoem)
   is heelparty gevoeg, waaronder name soos W Kempen, HJ Terblanche en
   HJJM van der Merwe. Vir die eerste keer word Tafelberg ook as uitgewer
   aangestel.

   Die skrywers meen dat hierdie uitgawe weereens grootliks verskil van
   die vorige, en voer aan dat die taal baie gegroei het.

   Plekname en eiename is grootliks uit die woordelys gelaat, omdat daar
   in 1948 en 1952 'n "Lys van Amptelike Plekname" gepubliseer is. Wat
   klassieke eiename betref, beweer die skrywers dat daar aan 'n lys
   gewerk word, maar dat die lys eers later "afgerond" en voltooi sou
   wees. Lesers sou dus vir 'n rukkie sonder klassieke eiename moes
   klaarkom.

   Die woordelys toon 'n neiging om meer tegniese en natuurwetenskaplike
   terme in te sluit ten koste van vreemde woorde of woorde met 'n lae
   gebruiksfrekwensie.

   Wisselvorme ten opsigte van verbuigings (soos meervoud) is ook in die
   woordelys opgeneem, wat gemaak het dat die lys langer is. Omdat
   woordeboeke soms oor hierdie onderwerp verskil (byvoorbeeld meulenaars
   x meulenare), het die skrywers van die AWS dit goed geag om as finale
   gesag op te tree en uitsluitsel oor die saak te gee.

   Die Taalkommissie let op dat die skeiding tussen "wildvreemde" woorde
   (wat nou as "woorde van vreemde herkoms" bekend staan) en "vreemde"
   woorde al baie vaag is, wat daarop dui dat die taal al meer volwasse is
   as twintig jaar tevore.

   Die Grondbeginsels van die Afrikaanse spelling word effens anders
   geformuleer, maar dit kom op dieselfde neer. Beginsel 2 lui nou dat
   rekening gehou moet word met "die spelling wat vandag in Nederland
   erken word". Hierdie beginsel geld byna uitsluitlik vir die onderskeid
   tussen f x v en y x ei.

[wysig] Spelling en spelreëls

   By die spelling van vreemde woorde blyk die 1964-AWS baie meer streng
   en preskriptief te wees. Trouens, die meeste woorde van vreemde herkoms
   is so ver moontlik verafrikaans. So is *cheque deur tjek vervang om die
   verbuiging na tjekkie te vergemaklik. Ook word sjiek en nie *chic nie
   nou aanvaar. Selfs die gebruik van *camouflage naas kamoeflage en
   kamoefleer is ontmoedig.

   In die debakel oor die skryfwyse (los of vas) van telwoorde is die
   handdoek ingegooi: "Die Taalkommissie vind geen beslissende taalkundige
   oorweging vir 'n reëling van die skryfwyse van telwoorde nie."
   Telwoorde kan dus los of vas geskryf word na eie keuse.

   Sommige reëls is noukeuriger geformuleer in 'n poging om hul betekenis
   duideliker te maak. Ten spyte hiervan is daar steeds probleme met die
   formulering vir 'n reël oor los- en vasskryf van woorde. In baie
   grensgevalle word daar dus "'n mate van vryheid" gegee, en indien twee
   taalgebruikers sou verskil oor die vasskryf van 'n woord, albei korrek
   mag wees.

[wysig] Die 1991-AWS (agtste uitgawe)

   Dat hierdie uitgawe byna dertig jaar na die vorige verskyn, word
   duidelik weerspieël in die samestelling van die Taalkommissie. Byna
   geen name uit die vorige uitgawes word genoem nie. Onder die nuwe lede
   van die kommissie tel Francois Odendaal, Johan Combrink, Louis Eksteen
   en Jarries van Jaarsveld.

   Die Grondbeginsels van die Afrikaanse spelling is wesenlik dieselfde,
   maar is anders geformuleer:
    1. Die spelling van Afrikaans in die AWS is gebaseer op die
       klankstelsel van Standaardafrikaans.
    2. Vormlik verwante woorde word, sover moontlik, gelykvormig gespel.
    3. Die huidige spelling en skryfwyse van woorde word in 'n hoë mate
       bepaal deur die tradisie waarvolgens Standaardafrikaans geskryf en
       gespel word.

   Die tweede beginsel het vroeër derde gestaan, en dis duidelik dat die
   Taalkommissie nou meer waarde heg aan estetika as aan purisme. Kritiek
   op die formulering van die beginsels is dat dit uiters vaag is.
   "Gelykvormig" beteken byvoorbeeld nie "eenders" soos in vorige uitgawes
   aangeteken is nie. Die feit dat die spellingtradisie van
   Standaardafrikaans en nie Nederlands nie as norm voorgehou word, kan
   gevaarlike kruisbestuiwing te weeg bring - reëls wat in vorige uitgawes
   aangeteken is, mag dalk meer gewig dra as heersende neigings, wat kan
   lei tot preskriptivisme as die reël nie meer met die werklike gebruik
   ooreenstem nie.

   Om die AWS meer gebruikervriendelik te maak, is van meer fonetiese
   tekens gebruik gemaak, en al die reëls is herformuleer. Dit beteken nie
   dat die reëls verander het nie - bloot dat dit op 'n ander manier
   gestel word.

   Hoewel vroeëre uitgawes sommige woorde opsetlik uitgelaat het om die
   lys so kort moontlik te hou, is die lys nou juis langer om verwarring
   uit te skakel. Woorde wat deur die Taalkommissie as verouderd of
   niestandaard beskou is, is uitgelaat, maar daar is ruim voor vergoed.

   "Vir die eerste keer... verskyn daar... 'n toeligting" wat veronderstel
   is om die leser te leer hoe om die spelreëls te verstaan. Dis
   interessant dat ten spyte van die herformulering van reëls om dit meer
   verstaanbaar te maak, daar 'n behoefte aan toeligting voorsien is.
   Nietemin is die toeligting 'n groot hulp.

   Die aantal tegniese woorde is verminder, omdat dit in tegniese
   woordeboeke nageslaan kan word. In die gees van die "Nuwe Suid-Afrika"
   het die Taalkommissie baie aandag gegee aan woorde in Afrikaans wat aan
   Afrikatale ontleen is.

[wysig] Spelling en spelreëls

   Die nuwe Taalkommissie bou voort op die beginsel van die ou
   Taalkommissie om soveel moontlik wisselvorme te skrap en woorde te
   verafrikaans. Tog is daar groter vryheid oor die los- en vasskryf van
   woorde:

     hoof mediese beampte word nou naas hoof- mediese beampte erken, en
     so ook by samestellings soos Bloemfontein museum x Bloemfontein
     Museum x Bloemfontein-museum x Bloemfontein-Museum x
     Bloemfonteinmuseum

   Die lede van die Taalkommissie is ten gunste van die gebruik van 'n
   punt by afkortings, in teenstelling met die moderne neiging om
   afkortings sonder punte te skryf.

   Die gebruik van die gravis is byna uitgefaseer, en word slegs in woorde
   soos nè, appèl en hè gebruik. Uitdrukkings soos *òf...òf word nou
   óf...óf geskryf. Die moderne neiging is om soveel moontlik leestekens
   weg te gooi, onder andere omdat dit vir oorsese mediatoerusting
   probleme skep.

[wysig] Die 2002-AWS (negende uitgawe)

   Die 2002-uitgawe van die AWS is die jongste uitgawe, en word uitgegee
   deur Pharos Woordeboeke.

   Die lede van die Taalkommissie wat verantwoordelik was vir dié uitgawe,
   is Anton Prinsloo (voorsitter), Ernst Kotzé, Frikkie Lombard, Mariëtta
   Alberts, Johan Anker, Wannie Carstens, Anna Coetzee en Tom McLachlan.
   Hierdie lede (insluitende Johan Combrink (postuum)) ontvang almal in
   2003 die C.J. Langenhovenprys vir Taalwetenskap van die Suid-Afrikaanse
   Akademie vir Wetenskap en Kuns.

   In die Voorwoord word ook erkenning gegee aan Adelia Carstens, Johan
   Combrink, Leon de Stadler, Hans du Plessis, Louis Eksteen, Ilse
   Feinauer, Rufus Gouws, D.C. Hauptfleisch, Christo van Rensburg, Tony
   Links, Francois Odendal, Larry Pokpas, C.J. Scheffer, Joey Swanepoel,
   Piet Swanepoel, Jarries van Jaarsveld en Dirk van Schalkwyk.

[wysig] Spelling en spelreëls

   Sommige reëls van 1991 is weer omgekeer na die reëls van 1964 toe,
   terwyl daar ook "indringend aandag gegee (is) aan die verfyning en
   vereenvoudiging van die spelreëls" (Voorwoord, p. 7), veral gerig op
   die behoeftes van die taalpraktyk en die onderwys. Dienooreenkomstig is
   gepoog "om die reëls meer eksplisiet en uitvoerig te stel, en waar
   moontlik in eenvoudiger taal uit te druk" (Voorwoord, p. 8). Ook word
   die reëls in hierdie uitgawe alfabeties volgens opskrifte gerangskik
   (byvoorbeeld Afkappingsteken, Akuutteken, Deelteken, Diftonge,
   ensovoorts), en in 'n numeriese volgorde (byvoorbeeld Reël 1.1, 1.2,
   1.3, ensovoorts).

   Die Grondbeginsels van die Afrikaanse spelling is effens anders in die
   2002-uitgawe as in die 1991-uitgawe geformuleer, maar bly in wese
   onveranderd. Dit word ook in hierdie uitgawe as 'n aparte afdeling (en
   nie as die eerste hoofstuk nie) aangebied.

   Die woordelys en die afkortingslys is ook aansienlik uitgebrei, en
   eersgenoemde bevat aansienlik meer samestellings en afleidings as
   vroeër. Daar is egter ook heelwat woorde wat as verouderd of nie as
   standaard beskou word nie, geskrap.

   Hierdie uitgawe bevat ook vir die eerste keer 'n Lys van
   Omgangsafrikaanse woorde.

[wysig] Sien ook

     * Handwoordeboek van die Afrikaanse taal (HAT)
     * Woordeboek van die Afrikaanse Taal (WAT)

[wysig] Eksterne skakels

     * http://www.geocities.com/afrikaanse_spelreels/ - 'n Nieamptelike
       werf met inligting oor die AWS.

[wysig] Bronne

     * Radio-onderhoud met prof. Ernst Kotzé op "Die tale wat ons praat",
       RSG. 12 Februarie 2006.
     * Die oorsig oor die AWS-uitgawes kom oorspronklik uit Samuel Murray
       se nieamptelike AWS-webwerf. Oorgeneem met toestemming.

   Kategorie: Afrikaans

