Afrikanerbond (party)


   Die Afrikanerbond was 'n belangrike Kaapse politieke party in die
   laaste kwart van die 19de een en tot en met Uniewording. Die politieke
   party het niks met die hedendaagse Afrikanerbond te make nie.

   Die Afrikanerbond is in 1879 deur ds. S.J. du Toit, redakteur van Di
   Patriot, in die Paarl gestig. Du Toit was ook die stigter van die
   beweging vir die erkenning van die Afrikaanse taal.

   Die Afrikanerbond het kort na sy stigting saamgesmelt met die Boere
   Beschermings Vereeniging, wat in 1878 gestig is om in die eerste plek
   die nuwe aksynswet, waarteen die wynboere beswaar gemaak het, teen te
   staan.

   Weens die anti-Engelse gevoelens van die tyd, meegebring deur die
   anneksasie van die Transvaal en die gevolglike slag by Amajuba, het die
   Afrikanerbond gou groot vordering getoon en in 1885 een van sy mikpunte
   bereik met die erkenning van Hollands as ampstaal naas Engels deur die
   Kaapse Parlement.

   Jan Hendrik Hofmeyr (Onze Jan) het die vernaamste dryfveër van die Bond
   geword, hoewel hy verkies het om nie 'n amp in die party te beklee nie.
   Sy beleid het vriendskap en samewerking met Cecil John Rhodes en met
   die Britse Statebond voorgestaan, en hy het selfs 'n koloniale
   konferensie as afgevaardigde bygewoon.

   In 1895 het die Jameson-inval 'n einde gebring aan enige verband tussen
   die Bond en Rhodes, hoewel dit in 'n groot mate die steun van John X.
   Merriman en ander vooraanstaande Engelssprekende leiers behou het. In
   1898 het die Bond aan bewind gekom in die Kaapkolonie met William
   Philip Schreiner, broer van Olive Schriener, as eerste minister.

   Die Bond het net twee jaar aan bewind gebly, want in 1900 is dit deur
   erge interne verdeelheid getrefheid vanweë die Tweede Vryheidsoorlog.
   Die party het as opposisie aangebly tot 1908, toe sy leiers, Johannes
   Wilhelmus Sauer en sir Nicholas Frederick de Waal en andere in die
   kabinet van John X. Merriman ingesluit is.

   Ná Uniewording het die party een van die samestellende dele van die
   Suid-Afrikaanse Party geword en so van die toneel verdwyn.
   Kategorie: Voormalige politieke partye in Suid-Afrika

