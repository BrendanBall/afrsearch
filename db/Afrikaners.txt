Afrikaners


          Hierdie artikel handel oor die groep mense. Vir inligting oor
          die beesras, sien Afrikanerbees.

                                                                Afrikaners
                                              Totale bevolking: 2 700 000+
                          Belangrike bevolkings  in: Suid-Afrika, Namibië
                                                           Taal: Afrikaans
                                Geloofsoortuiging: Christene (Protestante)
        Verwante etniese groepe: Nederlanders en Vlaminge. Ook Kleurlinge,
                  (Rehoboth) Basters, Griekwas, Engelse, Duitsers, Franse.

   Afrikaners is Suid-Afrikaners wat Afrikaans as moedertaal praat. Die
   afgelope eeu is die woord meesal gebruik om na blankes te verwys.
   Sekere eienskappe word ook tradisioneel met Afrikanerskap in verband
   gebring, soos christenskap, taaltrots, en 'n affiniteit met die
   geskiedenis van die Zuid-Afrikaanse Republiek en die Republiek van die
   Oranje-Vrystaat (die sogenaamde Boererepublieke), hoewel dit nie
   noodwendig deel van die definisie vorm nie.

   Inhoud

        * 1 Oorsprong van die woord
        * 2 Voorouers
        * 3 Afrikaners en Boere
        * 4 Afrikaners en Afrikaanses
        * 5 Taal
        * 6 Letterkunde
        * 7 Musiek
        * 8 Geskiedenis en tradisie
        * 9 Kookkuns
        * 10 Godsdiens
        * 11 Sport
        * 12 Argitektuur en meubels
        * 13 Kultuur en monumente
        * 14 Skole en universiteite
        * 15 Verspreiding van hedendaagse Afrikaners

[wysig] Oorsprong van die woord

   Volgens oorlewering is die woord die eerste keer in 1707 deur ene
   Hendrick Bibault geüiter in sy uitspraak "Ik ben een afrikander!". Hy
   het egter bedoel dat hy "van Afrika" is en homself nie meer as 'n
   Europeër beskou nie. Teen die middel van die negentiende eeu word die
   woord egter reeds grotendeels gebruik om na blanke Afrikaans-sprekendes
   te verwys.

[wysig] Voorouers

   Die tradisionele beskouing is dat die oorgrote meerderheid blanke
   Afrikaners van Duitse, Franse, Vlaamse, en Nederlandse afkoms is,
   hoewel heelwat immigrante uit Brittanje en ander Europese lande binne
   enkele geslagte verafrikaans het en dus ook as Afrikaners gereken sou
   kon word.

   Die meeste Afrikaners is afstammelinge van ongeveer 40 000 Afrikaners
   wat in die agtiende eeu in die ou Kaap ontstaan het as Vryburgers van
   die Verenige Oos-Indiese Maatskappy (VOC). Afrikaners is dus verlangs
   verwant. Omdat hulle ontstaan het in Afrika, word daar dikwels
   spottenderwys na hulle as "Afrika se blanke stam" verwys. Sedert die
   18de eeu het ondertrouery met menigte immigrante na Suid-Afrika
   plaasgevind, insluitend Engelse, Skotte, Iere, Duitsers en Portugese.

[wysig] Afrikaners en Boere

   Daar word soms na blanke Afrikaners verwys as Boere, hoewel dit in
   enkele kringe 'n afbrekende benaming is omdat dit deur sommige mense
   met Apartheid geassosieer word. Die woord Boere is 'n verwysing na die
   feit dat die inwoners van die Boere-republieke uit die negentiende eeu
   hoofsaaklik landbouers was. Die meeste blanke Afrikaans-sprekendes is
   egter nie meer landbouers nie en woon in stede en dorpe, waar hul
   kultuur baie in gemeen het met dié van Engelssprekende blanke
   Suid-Afrikaners.

[wysig] Afrikaners en Afrikaanses

   Vanweë die assosiasie by sommige van die woord Afrikaner met Apartheid,
   word die woord soms afgewissel met woorde Afrikaanse, Afrikaans-spreker
   en Afrikaans-sprekende om na enige Afrikaans-sprekende Suid-Afrikaner
   (ongeag sy kleur) te verwys.

[wysig] Taal

   Afrikaners se taal is Afrikaans, 'n taal wat sedert 1875 as 'n
   afsonderlike Wes-Germaanse standaardtaal ontwikkel het.

[wysig] Letterkunde

   Die Afrikaanse letterkunde is deur 'n ryk verskeidenheid van Afrikaners
   opgebou oor 'n eeu en is een van die rykste in Afrika.

[wysig] Musiek

   'n Groot verskeidenheid musiek is al deur Afrikaners gekomponeer. Daar
   is ook tradisionele Boeremusiek en -danse (Volkspele)wat deur toegewyde
   geesdriftiges in tradisionele drag beoefen word. Hedendaags is ligte
   Afrikaanse musiek en toenemend Afrikaanse rock gewild onder oud en
   jonk.

[wysig] Geskiedenis en tradisie

   Afrikaners deel 'n geskiedenis en tradisie wat strek vanaf die stigting
   van 'n verversingstasie deur Jan van Riebeeck in 1652, die Groot Trek,
   die Tweede Vryheidsoorlog en Republiekwording verteenwoordig.

[wysig] Kookkuns

   Afrikaners beskik oor 'n eie kookkuns wat as Boerekos bekend staan Die
   kookvorm het ontwikkel vanuit Europese kooktradisies, gepaardgaande met
   plaaslike bestanddele, kulturele vermengings en nuutskeppings.
   Braaivleis hou in die buitelug is 'n universele gewoonte wat deur alle
   Afrikaners wêreldwyd beoefen word.

[wysig] Godsdiens

   Die meeste Afrikaners is gereformeerde Christene met 'n teologiese
   tradisie wat vanuit die drie susterskerke ontwikkel het. Hierdie
   tradisie is egter besig om te verwater en meer Afrikaners is besig om
   oor te skakel na charismatiese kerke, waarvan die meeste Engels as
   voertaal gebruik. 'n Minderheid Afrikaners is ateïste en enkele
   individue het ander godsdienste soos Boeddhisme en Islam aangeneem.

[wysig] Sport

   Afrikaners beoefen 'n verskeidenheid sportsoorte, maar deur hul
   geskiedenis het hulle veral uitgeblink in atletiek, boks, swem en
   rugby. Hedendaags het fietsry, motorresies, krieket en gholf as sporte
   bygekom waarin Afrikaners gedy.

[wysig] Argitektuur en meubels

   In die vroeë dae van die Kaap het Afrikaners 'n unieke Kaaps-Hollandse
   boustyl ontwikkel, en daarmee saam meubels van stinkhout en geelhout
   aangekoop of vervaardig. In die meer onlangse tyd was daar die
   Pretoriase skool van argitektuur wat ná die Tweede Wêreldoorlog 'n
   inheemse modernistiese argitektuur geskep het. Baie voorbeelde hiervan
   is in die Pretoriase middestad te vinde. Van die mooiste moderne
   woonhuise in Suid-Afrika is deur Afrikaner-argitekte soos Gawie Fagan,
   Louis Louw, Achilles Apostollelis en Sam Pellisier ontwerp. Die nuutste
   argitektoniese neiging wat veral in die noorde van Suid-Afrika ontstaan
   het en algaande suid uitgebrei het, is die bou van "Boere-Toskaanse"
   huise, oftewel huise met 'n verlangse Italiaanse karakter. Hedendaagse
   meubelment is in lyn met goedkoper Westerse neigings wat leer of
   nagemaakte leer of lapmeubels insluit.

[wysig] Kultuur en monumente

   Afrikaners het 'n verskeidenheid van monumente in Suid-Afrika opgerig
   wat hul kultuur-historiese erfenis uitbeeld. Voorbeelde hiervan is die
   Voortrekkermonument in Pretoria en die Taalmonument in Paarl, die
   Hugenotemonument in Franschhoek, die Bloedriviermonument naby Newcastle
   en die Vrouemonument in Bloemfontein.

[wysig] Skole en universiteite

   Afrikaners het die Britse tradisie van uniforms en dissipline oorgeneem
   en 'n verskeidenheid skole opgebou, feitlik in elke dorp met 'n
   Afrikanerbevolking in die land. Tot onlangs het die Afrikaanse kultuur
   in elke skool gebloei, met operettes, toneelspel, voordragte, koorsang,
   musiek, kunswedstryde, die studie van letterkunde, en ander
   bedrywighede. Die verengelsing van die samelewing het egter sy tol
   begin eis, met menige spogskole wat verengels het, dissipline en
   tradisies wat meer en meer uitsterf en kulturele bedrywighede wat as
   gevolg van 'n doelbewuste onderwysbeleid deur die huidige regering in
   Suid-Afrika uitsterf. Baie Afrikaners het begin om ook hul kinders in
   veral Engelse privaatskole in te skryf.

[wysig] Verspreiding van hedendaagse Afrikaners

   Daar is ongeveer 2,7 miljoen tot 3 miljoen Afrikaners wat oor die
   volgende lande verspreid leef: Suid-Afrika, Namibië, Australië,
   Nieu-Seeland, Engeland, Kanada, VSA en Nederland. Die grootste gedeelte
   (2,5 miljoen) kom in Suid-Afrika voor, terwyl daar beraam word dat 300
   000 tot 400 000 Afrikaners permanent of tydelik in die buiteland woon.
   Hierdie artikel is in sy geheel of gedeeltelik vanuit die Engelse
   Wikipedia vertaal.

   Klik vir info oor hierdie sjabloon.
   Kategorieë: Etniese groepe • Etniese groepe in Suid-Afrika •
   Suid-Afrika • Afrikaners

