Afval


   'n Stalletjie op 'n mark in Istanbul wat afval verkoop.
   'n Stalletjie op 'n mark in Istanbul wat afval verkoop.

   Afval is die ingewande en interne organe van 'n geslagte dier. Die
   woord verwys nie na 'n spesifieke lys organe nie, maar sluit meeste
   interne organe buiten die spiere en bene in. Afhangende van die
   kulturele konteks mag afval as weggooibare dele beskou word, of as
   delikatesses waarvoor duur betaal word. Afval wat nie direk vir die
   gebruik deur mense of diere aangewend word nie, word dikwels
   geprosesseer om materiaal te verskaf wat vir dierevoer, bevrugter of
   selfs brandstof gebruik kan word.

   Inhoud

        * 1 Afval as voedsel, volgens streek
             + 1.1 Suid Afrika
                  o 1.1.1 Bereiding
                  o 1.1.2 Sult
        * 2 Bronne

[wysig] Afval as voedsel, volgens streek

[wysig] Suid Afrika

   Vroeër was afval in Suid-Afrika 'n baie breër begrip: toe die meeste
   boere self hul vee geslag het was dit gebruikliker om die
   slagoorblyfsels vir geregte aan te wend, soos beestong,
   skaaptongetjies, bees- en skaapderms, harslag (gemaalde of in klein
   stukkies gesnyde longe, hart en lewer; soms ook milt of niertjies),
   'peertjies' ('n hoefdier se testikels), beessnoet, skaapharsings, die
   netvet, soetvleis (sweserik), beesstert en dies meer.

   Wanneer skaapafval met die kop berei word, kap 'n mens eers die kop oop
   en sit die harsings in die kleinpensie (ritikulum, ook harsingpensie,
   heuningkoekpens of ruitjiespens genoem) sodat jy dit met die kop, pens
   en pootjies in die afvalpot kan laat prut. Die onderkaak word afgesny
   en weggegooi (die tong kan 'n mens darem eet). Sommige mense beskou die
   oë as 'n lekkerny.

   Party mense verkies hul afval met uie, aartappels en naeltjies. Party
   mense voeg borrie, kerrie, kortgekookte uie, wonderpeperkorrels,
   lourier, suiker en sout by. Dit maak 'n pot kerrieafval.

[wysig] Bereiding

   Teneinde die pens sag te kry en die misgeur te laat verdwyn, kook 'n
   mens hom eers 'n halfuur in 'n aparte pot kookwater (hierdie proses
   word afwater genoem), waarna jy hom met die res van die afval laat
   prut. Skaapafval neem omtrent 3 tot 4 ure se prut om gaar te wees;
   beesafval neem 10 tot 12 ure. Die vleis is dan murgsag en dit val van
   die bene af.

   As die vleis so sag is word die kop, pote en pens uit die pot gehaal,
   die vleis word in klein stukkies gesny (die kopvleis word afgesny en
   dit word ook in klein stukkies gesny), waarna die vleis terug in die
   pot gesit word. Dan word die speserye en uie aan die afval toegevoeg en
   word dit 'n halfuur gekook, terwyl 'n mens dit goed roer om te verhoed
   dat dit verbrand.

   Afval lyk na 'n dik, klewerige, ryk sop. Dit behoort goed lymerig te
   wees, aangesien die binnegoed van die onderste lit baie lymstof --
   kollageen -- bevat. As die afval heeltemal afgekoel is, is dit so dik
   soos poeding. Beendere en veral die binnegoed van die kloutjies bevat
   behalwe lymstof immers ook jellie.

   Dit is baie belangrik dat die afval goed skoongeskraap is voordat dit
   gekook word. Die pootjies se harde naeldeel van die kloutjies moet
   afgehaal word, die kop en pootjies se hare moet met koeksoda of
   kalkwater afgeskraap word. Die pootjies moet tot by die eerste lit
   tussen die kloutjies ingesny word om die kliertjies te verwyder.

   Veral pens kan die afval 'n alte wilde smaak gee indien dit nie goed
   skoongemaak is nie. Dit kan ook gebeur indien 'n good skoongemaakte
   pens meteens met die res van die afval aan die prut raak. Sommige mense
   hou van hierdie smaak.

   Deesdae word afval in die supermarkte en by slagters --
   verbruikersvriendelik -- skoon en wit (dit word dan ook die 'vaalafval'
   genoem) afgelewer of verkoop.

[wysig] Sult

   Van die varkkop (hoofkaas) en van die varkpote of beespote word ook
   sult berei. Hierby word die vleis met met lourier, naeltjies, sout en
   peper gekook, dan word dit gemaal (sonder die lourierblare) en by die
   dik, lymerige sous teruggesit. Dan stol dit in 'n bakkie in die yskas.
   Soms is die sult te dik; in dié geval word die sult weer opgewarm en
   word daar water bygevoeg.

[wysig] Bronne

     * Dine van Zyl, Afval en Afvalligheidjies. Saayman en Weber;
       Kaapstad, 1983

   Kategorie: Kookkuns

