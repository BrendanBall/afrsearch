Aiguille du Midi


   Aiguille du Midi
   Aiguille du Midi

   Die Aiguille du Midi is 'n rotsige voorpos van Europa se hoogste berg
   Mont Blanc. Die berg in die Franse gedeelte van die Mont Blanc-massief
   het 'n hoogte van 3 842 meter en toring sowat 2 800 meter oor die
   skioord Chamonix.
   Aiguille du Midi (regs) en Dôme de Goûter (heel links)
   Aiguille du Midi (regs) en Dôme de Goûter (heel links)

   Die kabelkar (Frans: Télépherique de l'Aiguille du Midi), wat besoekers
   in twee seksies - met 'n tussenstop by die stasie aan die Plan de
   l'Aiguille teen 'n hoogte van 2 310 meter - na die bergspits neem, is
   in 1955 geopen en was destyds met sy eindstasie teen 'n hoogte van
   3 777 meter die hoogste ter wêreld. Ná die opening van die kabelkar van
   die Klein Matterhorn in Zermatt (Switserland) is dit egter nog steeds
   die tweede hoogste. Die bergstasie met sy uitsigpunt, restourant en
   kafee is een van die gewildste besienswaardighede in Chamonix. Op die
   bergspits is ook radio- en televisie-uitsaaigeriewe ingerig.

   Die kabelkar na die Aiguille du Midi maak deel uit van 'n reeks
   kabelkarre in die Mont Blanc-massief. Twee ander belangrike kabelkarre
   neem toeriste oor die gletser Glacier de Géant en vanuit Entrèves naby
   Courmayeur (Aostavallei) - met 'n tussenstop by die Refugio (berghotel)
   Torino (3 375 meter) na die Italiaanse Pointe Helbronner teen 'n hoogte
   van 3 462 meter. Die sweefspoor oor die gletser is weens die sterk
   winde in die gebied slegs onreëlmatig in bedryf.

   Die bergstasie op die Aiguille du Midi is die uitgangspunt van 'n roete
   na die Mont Blanc, wat oor die berghut Refuge des Cosmiques en die Mont
   Maudit-bergspits lei, en van die beroemde skiroete Vallée Blanche, wat
   oor die gletsers Glacier de Géant en Mer de Glace tot by Montenvers en
   Chamonix lei. Dit is met 'n lengte van sowat 20 kilometer en 'n
   hoogteverskil van 2 800 meter die langste in die Alpe.

[wysig] Die panorama

   Die bergspits van die Aiguille du Midi
   Die bergspits van die Aiguille du Midi

   Danksy die ligging teenoor die Mont Blanc en bo-oor die Vallée Blanche
   bied die Aiguille du Midi 'n pragtige uitsig oor die belangrikste berge
   met 'n hoogte van meer as 4 000 meter in Frankryk, Switserland en
   Italië, waaronder die Cervin, die Mont Rose, die Aiguilles de Chamonix,
   die Grandes Jorasses (4 208 meter), L'Aiguille Verte en die Drus, die
   Dôme du Goûter en natuurlik die Mont Blanc (4 810 meter).

   In die weste bied die bergspits 'n asemberowende uitsig oor Chamonix en
   'n aantal berggebiede, waaronder die bergmassief van die Aiguilles
   Rouges, die Aravis, die Chablais, die Genevois, die Jura en die
   Chartreuse.

[wysig] Eksterne skakels

     * 'n Panoramiese uitsig oor die berglandskap van die Aiguille du Midi
       - benodig Quicktime-sagteware
     * Die amptelike webwerf van die Compagnie du Mont Blanc se kabelkar

   Kategorieë: Alpe • Frankryk • Italië

