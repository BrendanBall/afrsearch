Airbus A380


   Airbus A380
   Die eerste GP7000-aangedrewe A380 wat op die eerste besoek daarvan aan
   die Airbus fabriek by Getafe land
   Tipe Passasiersvliegtuig
   Vervaardiger EADS (Airbus S.A.S.)
   Nooiensvlug 27 April 2005
   Bekendstelling Beplan vir Okt 2007 met Singapore Airlines
   Status Gesertifiseer 12 Desember 2006
   Aantal gebou 9 teen Julie 2007
   Programkoste VS$ 10,7 biljoen
   Eenheidskoste VS$ 296 – 316 miljoen 2006

   Die Airbus A380 is 'n dubbeldek, vierenjin-passasiersvliegtuig wat deur
   EADS (Airbus S.A.S.) vervaardig word. Dit is die grootste
   passasiersvliegtuig ter wêreld. Dit het vir die eerste keer op 27 April
   2005 van Toulouse, Frankryk opgestyg.^[1] Na 'n aantal oponthoude word
   die eerste kommersiële vlugte vir die einde van 2007 beplan. Vir 'n
   groot deel van die vliegtuig se ontwikkeling het dit bekend gestaan as
   die Airbus A3XX. Die bynaam Superjumbo word met die A380 geassosieer.

   Die A380 se boonste dek strek oor die hele lengte van die romp. Dit
   laat 50% meer kajuitvloerspasie toe as in die volgende grootste
   passasiersvliegtuig, die Boeing 747-400,^[2] en verskaf sitplek aan 525
   passasiers in standaardkonfigurasie of tot 853 passasiers in volledige
   ekonomieklas-konfigurasie.^[3] Twee A380 modelle word te koop
   aangebied. Die A380-800, die passasiersmodel, is die grootste
   passasiersvliegtuig ter wêreld, groter selfs as die Boeing 747, en die
   A380-800F, die vragmodel, wat ontwerp is as een van die grootste
   vragvliegtuie met 'n gelyste vragkapasiteit wat slegs deur die Antonov
   An-225 oortref word.^[4] Die A380-800 het 'n ontwerpte vliegbereik van
   15 200 km (8 200 seemyl), genoeg om ononderbroke van New York na Hong
   Kong te vlieg, en 'n kruissnelheid van Mach 0,85 (ongeveer 900 km/h
   teen kruishoogte).^[3]

   Inhoud

        * 1 Ontwerp
             + 1.1 Beskrywing
             + 1.2 Spesifikasie bepaling
             + 1.3 Kajuit
             + 1.4 Stuurkajuit
             + 1.5 Motore
             + 1.6 Gevorderde materiale
             + 1.7 Avionika
             + 1.8 Stelsels
             + 1.9 Passasiersgeriewe
             + 1.10 Lughaweaanpasbaarheid
        * 2 Geskiedenis
             + 2.1 Geskiedkundige agtergrond en die rol van die Europese Unie
             + 2.2 Openbare bekendstelling
             + 2.3 Eerste vlug
             + 2.4 Toetse en sertifikasie
             + 2.5 Belangrike datums
             + 2.6 Opleiding
        * 3 Produksie
        * 4 Bestellings
        * 5 Verwysings

[wysig] Ontwerp

[wysig] Beskrywing

   Die Airbus A380 is die grootste burgerlike vliegtuig wat ooit ontwerp
   is en volgens die dimensies daarvan die derde grootste^[5] vliegtuig in
   die geskiedenis van lugvaart. Dit is ook die eerste vliegtuig wat 'n
   volledige integrale dubbeldek het (die vliegtuig se mededinger, die
   Boeing 747, het slegs 'n gedeeltelike dubbeldek). Die koste van die
   ontwikkelingsprogram is 10,7 miljard dollar, dit wil sê die ekwivalent
   van die Kanaaltonnel.

   Die projek is in 1993 geloods en is Airbus A3XX gedoop. Die eerste
   voorbeelde het op 27 April 2005 opgestyg, die vliegtuig het op 12
   Desember 2006 sy navigasiesertifikaat ontvang na 800 vlugte en 2 600
   vliegure uitgevoer met vyf prototipes.

   Teen die einde van Junie 2007 is 165 vliegtuie bestel en beoog Airbus
   om die eerste A380 aan die einde van 2007 aan Singapore Airlines af te
   lewer, wat dit tussen die Heathrow-lughawe in Londen en die
   Changi-lughawe in Singapoer sal gebruik (met die afskop van die projek
   was die eerste aflewerings vir 2006 beplan).

[wysig] Spesifikasie bepaling

   Vergelyking tussen die A380 en ander groot vliegtuie
   Vergelyking tussen die A380 en ander groot vliegtuie

   Die spesifikasies vir die grootte van die A380 is deur Airbus vasgestel
   in oorleg met die hoof lugrederye, lugvaartowerhede en die
   verteenwoordigers van omtrent sestig internasionale lughawens.^[6] Om
   die gebruik van bestaande lughawe infrastruktuur moontlik te maak
   sonder radikale veranderings aan infrastruktuur, moes die A380 in 'n
   "vierkant met sye van 80 meter" pas.^[7] Die dimensies van die vaartuig
   moes dus nie meer as 80 m in lengte en 80 meter in wydte wees nie, die
   maksimum hoogte is op 24 m vasgestel. Die beperkings laat toe dat die
   A380 op enige plek waar die Boeing 747 geakkommodeer kan word, gebruik
   kon word en beteken dat die vliegtuig maklik in die parkeerplekke en
   lane op lughawens kan beweeg.

   Uiteindelik was die A380 baie groot in vergelyking met bestaande
   vliegtuie. Dit is 73 meter lank, 79,80 meter wyd en 24,10 meter hoog.
   Dit het die heel grootste van die Boeings, die B-747, wat sedert die
   vliegtuig se indiensneming in 1970 die grootste kommersiële vliegtuig
   ter wêreld was, onttroon. Dit word in dimensie selgs oortref deur:
     * die vragvliegtuig, Antonov An-225, (84 meter lank) vervaardig deur
       die Oekraïnse Antonov wat slegs een voorbeeld gebou het en
     * die reuse seevliegtuig, H-4 Hercules (97,5 meter wyd), beter bekend
       as die Spruce Goose, wat slegs een keer in 1947 gevlieg het.

   Die luginlaat van elkeen van die vier enjins van die A380 is byna 3,20
   meter groot (2,94 meter in die geval van die Rolls-Royce Trent 900 en
   3,16 meter vir die GP7270), wat in deursnee vergelykbaar is met die
   romp van 'n Airbus A320 (3,96 meter). Ter vergelyking, die krag van net
   een van die enjins is ekwivalent aan 1 500 motors. Die enjins maak dit
   vir die A380 moontlik om teen meer as 900 km/h te vlieg ten spyte van
   die imposante massa van die vliegtuig.

   Ondanks die grootte daarvan is die vliegtuig ontwerp om te kan opstyg
   of land op die bestaande aanloopbane van die belangrikste
   internasionale lughawens. Die vliegtuig se 562 ton (met volle
   vraggewig) word versprei oor die 20 wiele van die hoof landingstoestel,
   die twee neuswiele word sleg op sekondêre wyse benut. Die aantal
   hoofwiele beteken dat die gewig wat deur elke wiel ondersteun word
   minder is as wat deur elke wiel van 'n Boeing 747 ondersteun word.
   Aanloopbane hoef dus nie versterk te word nie.

   Aanpassings wat deur lughawens gemaak moet word, hou dus hoofsaaklik
   verband met die fasiliteite wat benodig word om 800 passasiers op 'n
   slag toe te laat om aan boord te stap en na landing weer af te stap,
   sowel as werksareas wat effens groter gemaak moet word.

[wysig] Kajuit

   Vergelyking van die deursnee van die A380 en die Boeing 747
   Vergelyking van die deursnee van die A380 en die Boeing 747

   Die romp van die A380 het 'n ovaal vorm en is nie rond soos in meeste
   ander groot passasiersvleigtuie nie. Die keuse van argitektuur laat toe
   dat twee dekke bo mekaar vir die hele lengte van die vliegtuig geplaas
   kan word, teenoor die Boeing 747 waar die boonste dek slegs 'n gedeelte
   van die vliegtuig beslaan.

   Die dimensies van die romp (ongeveer 8,40 meter hoog en 7,15 meter wyd)
   maak dit moontlik om 'n totale oppervlak van 555 m² te skep: 250 m² op
   die boonste dek en 305 m² op die hoofdek. Dit laat toe dat die A380 555
   passasiers in drie klasse kan vervoer, ongeveer 1 m² per passasier. In
   ekonomie konfigurasie, of as huurvliegtuig, kan die aantal passasiers
   tot 853 styg.
   Maket van die kajuit van 'n A380
   Maket van die kajuit van 'n A380
   Ekonomieklas sitplekke in 'n A380
   Ekonomieklas sitplekke in 'n A380

   Die boonste dek van die A380 is soortgelyk aan die van 'n Airbus A340.
   Die onderste dek is egter 49% groter as die van 'n Boeing 747 en laat
   die vervoer van 35% addisionele passasiers toe: die passasiers het dus
   meer spasie en gemak. Die basiese konfigurasie vir drie klasse met 555
   passasiers het 22 eerste klaspassasiers in en 334
   ekonomieklaspassasiers op die onderste dek. Die boonste dek vervoer 96
   besigheidsklaspassasiers en 103 ekonomieklaspassasiers.^[8]

   Die dimensies van die kajuit is van so aard dat dit moontlik is om
   ruskamers, luukse en selfs kroeë vir passasiers in te rig. Dié
   fasiliteite word egter nie op die stadium deur Airbus aangebied
   nie.^[9]

   As lugrederye dit sou verkies, is dit ook moontlik om die 13 houers,
   wat waarskynlik op die onderste dek geakkommodeer sal word, weg te laat
   om addisionele toerusting soos kroeë, biblioteke, restaurants, kajuite
   met beddens, storte, ens. te installeer.^[10]

[wysig] Stuurkajuit

   A380 Stuurkajuit in Sydney afgeneem
   A380 Stuurkajuit in Sydney afgeneem

   Airbus het 'n soortgelyke stuurkajuituitleg, prosedures en
   hanteereienskappe in die A380 gebruik as wat in ander Airbusvliegtuie
   gebruik word, ten einde bemanningsopleidingskoste te beperk. Die A380
   het vervolgens 'n verbeterde glasstuurkajuit en gerekenariseerde
   vlugbeheerstelsel wat aan systuurstange gekoppel is.^[11] Die
   verbeterde stuurkajuit spog met agt 15-by-20 cm vloeikristalskerms wat
   almal fisies identies en omruilbaar is. Dit bestaan uit die primêre
   vlugskerm, twee navigasieskerms, een enjinparameterskerm, een
   stelselskerm en twee veelfunksieskerms. Hierdie veelfunksieskerms is 'n
   nuwe toevoeging tot die A380 en verskaf 'n maklik bruikbare koppelvlak
   vir die vlugbeheerstelsel en vervang drie veelfunksiebeheer- en
   skermeenhede. Dit sluit in QWERTY-sleutelborde en spoorvolgballe wat
   gekoppel is aan 'n grafiese "mik-en-kliek" navigasiestelsel.^[12]

[wysig] Motore

   'n Rolls-Royce Trent 900 motor op die vlerk van 'n Airbus A380.
   'n Rolls-Royce Trent 900 motor op die vlerk van 'n Airbus A380.

   Die A380 kan deur óf Rolls-Royce Trent 900 óf Engine Alliance GP7200
   turbinewaaierenjins aangedryf word. Beide is afgelei van hulle
   voorgangers, die Trent 800, GE90 en PW4000. Die Trent 900-kern is 'n
   volgens skaal ontwerpte weergawe van die Trent 500, maar sluit die
   geswenkte waaiertegnologie van die mislukte Trent 8104 in.^[13] Die
   GP7200 het 'n GE90-afgeleide kern en PW4090-afgeleide waaier en
   lae-druk turbine-masjinerie.^[14] Geraasvermindering was 'n leidende
   vereiste vir die A380 wat veral enjinontwerp geaffekteer het.^[15]
   Beide enjintipes sal na verwagting die vliegtuig instaat stel om te
   voldoen aan die streng QC/2 opstyggeraasperke wat deur Londen se
   Heathrow-lughawe gestel word: dié lughawe word as 'n sleutelbestemming
   vir die A380 gesien.^[16]

[wysig] Gevorderde materiale

   Die Airbus A380-projek was 'n geleentheid vir 'n aantal laboratoria en
   universiteite om gevorderde tegnologiese navorsing te onderneem met die
   uiteindelik doel om die gewig van die vliegtuig te verminder terwyl
   maksimum veiligheid verseker word en die omgewing in ag geneem word.

   Die navorsing is veral gedoen op saamgestelde materiaal en avionika.
   Die vliegtuig maak gebruik van saamgestelde materiaal, soos Glare
   ("GLAss-REinforced") uit veselglas en aluminium van die Universiteit
   van Delft. 'n Geleidende saamgestelde materiaal, met 'n geïntegreerde
   brons net, word vir die aanlê van beligting gebruik en verseker
   onvlambaarheid van die brandstof in die vlerke. 'n Allooi met
   vormgeheue word vir kompartementpanele gebruik. Die materiaal is in
   staat daartoe om hulle vorm te herwin na 'n stamp. "Intelligente"
   materiaal toegerus met geïntegreerde sensors word vir die meting van
   druk of temperatuur gebruik. Koolstofvesel word gebruik vir die
   sentrale draagvlak wat die twee vlerke aanmekaar verbind. Dit is gemaak
   van koolstofvesel met tussenliggende modules wat beter trekspanning
   verskaf as dié van standaard vesels en 'n gewigsbesparing van 1,5 ton
   moontlik maak. Die enjinhuls word ook uit monolitiese koolstof gemaak.
   'n Wateroplosbare verf wat dus sonder oplosmiddel (1 mikrometer dikte
   verteenwoordig 70 kg verf) aangewend kan word, word gebruik. Dit is
   ligter, maar bevat steeds chroom, die enigste manier om korrosie van
   aluminium te verhoed. Die verf is moontlik gemaak te danke aan
   navorsing deur die fisika-laboratorium vir polimere aan die
   Paul-Sabatier Universiteit in Toulouse.

[wysig] Avionika

   Die A380 maak gebruik van 'n Geïntegreerde Modulêre
   Avionika-argitektuur (IMA), wat vir die eerste keer in gevorderde
   militêre vliegtuie soos die F-22 Raptor en die Eurofighter Typhoon
   gebruik is. Die is gegrond op algemeen beskikbare kommersiële
   tegnologie. 'n Menigte toegewyde enkeldoel-avionika rekenaars word in
   die ontwerp vervang met toegewyde sagteware, wat in
   aanboord-verwerkermodules en -bedieners gehuisves word. Dit verminder
   die aantal onderdele, verskaf groter buigsaamheid sonder om
   doelgemaakte avionika te vereis en verminder koste deur kommersieel
   beskikbare rekenaarvermoë te gebruik.^[12] Tesame met IMA is die A380
   avionika hoogs genetwerk. Die data-kommunikasienetwerke gebruik
   Avionika Volle-Dupleks-Geskakelde-Ethernet, volgens die ARINC
   664-standaard. Die datanetwerke is geskakelde, volle-dupleks,
   ster-topologie en is gegrond op 100baseTX fast-Ethernet.^[17] Dit
   verminder die hoeveelheid bedrading wat benodig word en minimaliseer
   vertraging. ^[18] Die Netwerkstelselbediener (Network Systems Server
   (NSS)) is die hart van die A380 se papierlose stuurkajuit. Dit
   elimineer die lywige handleidings en kaarte wat tradisioneel deur
   vlieëniers gebruik word. Die NSS het genoegsame interne robuustheid om
   weg te doen met aanboord reserwe papierdokumente. Die A380 se netwerk-
   en bedienerstelsel stoor data en bied elektroniese dokumentasie wat 'n
   vereiste toerustinglys, navigasiekaarte, verrigtingberekeninge, en 'n
   vliegtuiglogboek verskaf. Dit is alles vir die vlieënier toeganklik
   deur twee addisionele 27 cm (11 inch) diagonaal vloeikristalskerms,
   elkeen met sy eie sleutelbordbeheer en beheerde lopertoestel gemonteer
   in die opvoubare tafel voor elke vlieënier.^[18]

[wysig] Stelsels

   Die vierde A380 vlieg verby die Bristol Filton-lughawe in Engeland.
   Die vierde A380 vlieg verby die Bristol Filton-lughawe in Engeland.

   Elektroniese vlugbeheeraandrywers word vir die eerste keer in die A380
   in siviele hoedanigheid gebruik. Dit rugsteun die primêre hidroliese
   vlugbeheeraandryweres. Tydens sekere bewegings vul hulle die primêre
   aandrywers aan. Hulle het selfstandige hidrouliese en elektriese
   kragtoevoere. Hulle dien ook as elektro-hidrostatiese aandrywers (EHA)
   in die rolroer en hyser, en as elektriese rugsteun hidrostatiese
   aandrywers (EBHA) vir die rigtingsroer en sommige van die
   plunderaars.^[19]

   Die vliegtuig se 350 35 MPa (5,000 psi) hidrouliese stelsel is 'n
   verbetering op die tipiese 210 MPa (3,000 psi) stelsel wat sedert die
   1940's op ander kommersiële vliegtuie gebruik word. Hoër druk
   hidroulika, wat vir die eerste keer in militêre vleigtuie gebruik is,
   verminder die grootte van hidrouliese pypleiding, aandrywers en ander
   komponente wat lei tot algehele gewig vermindering. Die 350 MPa druk
   word opgewek deur agt ontkoppelbare hidrouliese pompe. Pype word tipies
   uit titanium gemaak en die stelsel sluit beide brandstof en
   lugverkoelde hitteruilers in. Die hidrouliese stelsel-argitektuur
   verskil ook beduidend van dié van ander passasiersvleigtuie.
   Selfstandige elektriese hidrouliese kragvoereenhede, in plaas van 'n
   sekondêre hidrouliese stelsel, dien as rugsteun vir die primêre
   stelsels. Dit spaar gewig en verminder onderhoud.

   Die A380 gebruik vier 150 kVA wisselbare-frekwensie elektriese
   opwekkers waarmee die konstante spoed drywe vervang word ter wille van
   beter betroubaarheid. Die A380 gebruik aluminium kragkabels in plaas
   van koper vir groter gewigbesparing as gevolg van die aantal kabels wat
   in so 'n groot en ingewikkelde vliegtuig gebruik word. Die elektriese
   kragstelsel is ten volle gerekenariseer en baie relês (kontaktors en
   brekers) is deur vastetoestand-toestelle vervang vir beter verrigting
   en verbeterde betroubaarheid.^[19]

   Die A380 het 'n gloeilamplose beligtingstelsel: LED's word in die
   passasierskajuit, stuurkajuit, vragluik en romp gebruik. Die
   passasierskajuit se beligting gebruik programmeerbare veelspektrum
   LED's^[20] wat 'n kajuit atmosfeer kan skep wat daglig, nag of
   skakerings tussenin simuleer. Aan die buitekant van die vliegtuig word
   hoë-druk ontladingslampe vir beligting gebruik om helderder, witter en
   beter gehalte beligting moontlik te maak. Hierdie twee tegnologieë bied
   beter helderheid en dienslewe as tradisonele gloeilampe.

   Die A380 is aanvanklik sonder omgekeerde oornamers beplan omdat Airbus
   geglo het dat dit genoegsame remvermoeë gehad het. Die FAA het egter
   nie saam gestem nie en Airbus het gekies om slegs die binneste twee
   motore daarmee uit te rus. Die twee buitenste motors het nie oornamers
   nie wat die hoeveelheid puin wat tydens landing opgeblaas word,
   verminder. Die A380 sluit elektries aangedrewe omgekeerde oornamers in,
   wat lei tot beter betroubaarheid as pneumatiese of hidrouliese
   ekwivalente en wat tot gewigsbesparing lei.

[wysig] Passasiersgeriewe

   Aanvanklike publisiteit het klem gelê op die gemak en ruimte van die
   A380 se kajuit,^[21] wat ruimte bied vir fasiliteite soos ontspanareas,
   kroeë, heffingsvrye winkels en skoonheidsalons. Een van die A380
   kliënte wat waarskynlik van vindingryke geriewe gebruik sal maak is
   Virgin Atlantic Airways, wat reeds 'n kroeg in die Besigheidsklas van
   sy vliegtuie het en ook planne aangekondig het wat casino's,
   dubbelbeddens, 'n gimnasium en storte op die lugredery se A380's
   insluit.^[22]^[23] Die A380 sal meer en wyer sitplekke verskaf, laer
   sitplek-afstand koste en beter geriewe. Dit het ook 50% minder kajuit
   geraas as 'n 747 en 'n laer kajuit-hoogte van 5000 voet; beide
   eienskappe wat na verwagting tot verminderde vlugtamheid sal lei .

   Teen 555 passasiers verteenwoordig die A380 se passasierskapasiteit 'n
   35% verbetering op die 747-400 in 'n standaard drie-klas konfigurasie
   te same met 50% meer kajuitvolume, wat meer spasie per passasier
   verskaf. In ekonomie-alleen konfigurasie, of as huurvliegtuig, kan die
   aantal passasiers tot 853 styg; die maksimum dra-kapasiteit waarvoor
   dit gesertifiseer is.^[24]

[wysig] Lughaweaanpasbaarheid

   Airbus 380 op Frankfort lughawe met drie brûe na die terminaal
   Airbus 380 op Frankfort lughawe met drie brûe na die terminaal

   Die A380 is ontwerp om in 'n vierkantige lughawehekke van 80 × 80 m te
   pas,^[25] en kan land of opstyg op enige aanloopbaan wat 'n Boeing 747
   kan akkomodeer. As gevolg van die A380 se laer landingspoed, gebruik
   dit minder aanloopbaan as 'n 747.^[verwysing benodig] Lughawens wat die
   A380 in kommersiële diens gebruik mag egter wel aanpassings van die
   infrastruktuur benodig.^[26] Die groot vlerkwydte kan rolbane en
   laaiblad veranderings benodig, om veilige skeidings afstande te
   handhaaf wanneer twee vleigtuie bymekaar verby rol. Rolbaanskouers kan
   moontlik geteer of plavei moet word om die waarskynlikheid van
   vreemdevoorwerpskade, veroorsaak deur of aan die buitenste motore wat
   meer as 25 m van die middellyn van die vliegtuig hang, te beperk. Alle
   rolbane en brûe moet instaat wees om die A380 se maksimum gewig te
   ondersteun. Die terminaalhek moet groot genoeg wees dat die A380 se
   vlerke nie hekke langsaan versper nie en kan ook meervoudige
   stralerwegbrûe na beide dekke verskaf.^[27] Dit sal ook nodig wees om
   diensvoertuie te bekom wat hysers het wat die boonste dek kan
   bereik,^[28] so wel as trekkers wat daartoe instaat is om die A380 se
   maksimum aanloopbaangewig te hanteer.^[29] Die A380 toetsvliegtuie het
   deelgeneem aan 'n veldtog om lughaweaanpasbaarheid te toets, om die
   aanpassings wat reeds by verskeie groot lughawens gemaak is, te
   bevestig.^[30]^[31] Die A380 is nou goedgekeur vir gebruik op
   gewone-wydte aanloopbane (45m) deur beide die FAA en EASA.^[32]

[wysig] Geskiedenis

[wysig] Geskiedkundige agtergrond en die rol van die Europese Unie

   A380 in die kleure van die Emirate
   A380 in die kleure van die Emirate

   In 1988, op 'n stadium toe die Boeing 747 die onbestrede leier van
   groot vliegtuie was, het Airbus se idee om 'n dinktenk te onderneem oor
   die haalbaarheid van 'n baie groot vliegtuig, onder die kodenaam A3XX
   of ASX-600, belaglik geklink. Maar in 'n aanvanklike wêreldwye besoek
   aan lugrederye is die span baie gunstig ontvang. Die idee om 'n
   Europese "lugmonster" te skep wat in staat is om met die Boeing 747 mee
   te ding en 'n alternatief vir lugpassasiers te skep, het potensiële
   kliënte gelok.

   Die Europese Unie het 'n belangrike rol gespeel in die sukses van die
   projek; die Unie het dit ondersteun ter wille van die skep van 'n groot
   mark vir Europese lugvaart, om die mededingendheid van Europese
   maatskappye te bevorder en om navorsing te ondersteun. Deur die skep
   van 'n enkele Europese lugruimte en die toestaan van groter vryheid aan
   lugrederye, is hulle bevry van die onderskeie nasionale owerhede en is
   hulle vrye keuse gegun oor watter roetes hulle wil bedien, die bepaling
   van toepaslike kapasiteit, asook in hulle bemarkingsbeleid en tariewe
   wat slegs van ekonomiese en finansiële oorwegings hoef af te hang.

   Tussen 1992 en 2002 het die aantal lugrederye met 25% gestyg, die
   aantal lugroetes wat bedien word is byna verdubbel, groot verbeterings
   in produktiwiteit is behaal (gemiddeld 90% vir groot maatskappye) en
   tariewe het met die verskyning van nuwe 'n maatskappy dramaties geval.
   Hierdie fantasties groei, die verhoogde verkeer, en die opeenhopings by
   hoof lughawens, het die toestande geskep waarin Europese maatskappye se
   bestelling van groot vliegtuie vermenigvuldig het.

[wysig] Openbare bekendstelling

   Eerste bekendstelling van die A380
   Eerste bekendstelling van die A380

   Die amptelike bekendstelling van die A380 het plaasgevind op 18
   Januarie 2005 in die Jean-Luc Lagardère-saal in Toulouse voor 'n skare
   van meer as 5 000 toeskouers.

   Die gebeurtenis, wat ook deur 'n groot aantal televisiestasies gedek
   is, is bygewoon deur verteenwoordigers van die vier hoof lande wat aan
   die projek deelneem:
     * die President van Frankryk Jacques Chirac;
     * die Eerste Minister van die Verenigde Koninkryk, Tony Blair;
     * die Kanselier van Duitsland, Gerhard Schröder, en
     * en die Eerste Minister van Spanje, José Luis Rodríguez
       Zapatero.^[33]

   Daar was ook verteenwoordigers van die 14 klientmaatskappye en
   persoonlikhede in die lugvaart en lugvervoer bedryf.

   Die seremonie het vir twee ure die 35 jaar van Airbus se geskiedenis en
   die simbool van Europese sukses wat dit verteenwoordig ten toon gestel
   en die nuwe vliegtuig bekendgestel.
   Eerste voorstelling van die A380
   Eerste voorstelling van die A380

   Die nuwe kleure van die Airbus-reeks is ook vir die eerste keer aan die
   publiek bekendgestel. Dit is nie meer gegrond op die reënboogkleure
   kenmerkend van Airbus sedert die vrystelling van die eerste A310 nie,
   maar is hoofsaaklik blou. Die naam van die vervaardiger is in
   donkerblou geverf en aan die kant van die romp, die naam van die
   vliegtuig is ook in ligblou geverf. Die hele stert en 'n deel van die
   romp is blou en bevat ronde motiewe in 'n blou skakerings wat sfere
   verteenwoordig.

[wysig] Eerste vlug

    (video) Opstyg van die Airbus A380 (inligting)
            Die eerste opstyging van die A380 van die Toulouse Blagnaclughawe in
            Toulouse
            Probleem met die vertoon van die video ? Sien mediahulp.

   Eerste vlug van die A380
   Eerste vlug van die A380

   Die eerste vlug van die A380, met die reeksnommer MSN001, het
   plaasgevind op 27 April 2005, toe dit omstreeks 10:29 by die Toulouse
   Blagnaclughawe in Toulouse, Frankryk, opgestyg het.^[34]
   Ingenieurskajuit aanboord die A380 MSN0001
   Ingenieurskajuit aanboord die A380 MSN0001

   'n Paar dae voor die nooiensvlug is die MSN001 vliegtuig oorgeplaas van
   die monteerfabriek by Jean-Luc Lagardère na die aanloopbaan van die
   lughawe vir die eerste statiese proewe en die eerste rollende toetse.
   Die enjins is geleidelik al hoe harder aangesit tot hulle die maksimum
   krag bereik het, terwyl die vliegtuig stilgestaan het met remme aan.
   Die A380 het vervolgens 'n reeks al hoe kragtiger versnellings en
   remtoetse uitgevoer ^[35].

   Die vliegtuig is vir sy eerste vlug uitgerus met vier Trent 900 motors
   van Rolls Royce plc. Dit het 'n bemanning bestaande uit ses mense
   vervoer: twee Franse vlieëniers (Claude Lelaie en Jacques Rosay), 'n
   Franse navigasiewerktuigkundige (Gérard Desbois) en drie ingenieurs :
   Manfred Birnfeld (Duits), Fernando Alonso (Spaans) en Jacky Joye
   (Brits). Die vliegtuig het ontbreek aan sitplekke in die kajuit, maar
   is gevul met waterballasse wat veronderstel was om die gewig van
   passasiers te simuleer. Die ballasse kon vol of leeg gemaak word om
   sodoende die verspreiding van gewig in die kajuit te varieer om die
   stabiliteit van die vliegtuig te behaal en die doeltreffendheid te
   toets. Die vliegtuig het ook twintig ton beheertoerusting vervoer vir
   die uitvoer van 'n reeks toetse gedurende die vlug.^[36] Tydens
   opstyging, en met slegs 75% lading, het die vliegtuig met 'n massa van
   421 ton die wêreldrekord vir die swaarste masjien om op te styg
   gebreek.^[37]

   Omtrent vier tot vyf minute voor die enjins aangesteek is en toe die
   A380 reeds op die aanloopbaan gereed gestaan het, het 'n klein
   "Corvette"-spuitvliegtuig van die loopbaan opgestyg van aanloopbaan "32
   droite" ("32 regs") en na 'n groot sirkelvormige skeervlug inlyn en
   agter die A380 in beweeg om dit te kan volg. Die vliegtuig het 'n paar
   honderd meter agter die A380 geland en het daarin geslaag om die
   versnelling van die A380 op die aanloopbaan en die opstyg daarvan te
   verfilm. Tydens die vlug van 3 ure en 51 minute kon die bemanning, teen
   'n maksimum hoogte van ongeveer 3000 meter (10 000 voet), die flappe,
   die vlugbeheerstelsel, en die balans van die vliegtuig toets, waarby
   passasiers en vrag deur ballasse (gevul met tonne water) in die romp
   gesimuleer is.

   Die vliegtuig het die skare van 40 000 toeskouers vermaak deur 'n
   verbyvlug oor die Concorde-aanloopbaan op 'n hoogte van 100 m te
   voltooi.
   Eerste landing van die A380.
   Eerste landing van die A380.

   Kronologie van die eerste vlug:^[38]
     * 08h45 : bemanning van ses aanboord, Claude Lelaie en Jacques Rosay
       in bevel.
     * 09h15 : toemaak van die deure.
     * 10h00 : rol tot by die einde van die aanloopbaan.
     * 10h26 : opstyg van die Corvette-metgesel. Nadat die Corvette tydens
       die skeervlug loodreg met die aanloopbaan is, word die krag van
       MSN001 versterk.
     * 10h29 : opstyging.
     * 14h22 : nadat 'n mediese helikopter in plek gelaat is en die
       uitvoer van 'n lus teen lae hoogte, vind die landing by
       Toulouse-Blagnaclughawe plaas aan die einde van die eerste
       proefvlug wat drie ure en 53 minute geduur het.
     * 14h45 : persseremonie.
     * 16h15 : terugkeer van die vliegtuig na Abreuvoir, die proefsone
       waar die vliegtuie in 'n sirkel geparkeer word.

[wysig] Toetse en sertifikasie

   Die A380 by die Salon du Bourget.
   Die A380 by die Salon du Bourget.

   Die eerste A380 wat gebou is, het nooit gevlieg nie. Die prototipe, wat
   ES genoem is vir "essai statique" (statiese toets), sou "gemartel word
   totdat dit breek", volgens Charles Champion, hoof van die program op
   daardie stadium. Die toets van die ES Airbus-reeks word in die algemeen
   deur CEAT (Centre d'essais aéronautique de Toulouse) in die
   Toulouse-woonbuurte uitgevoer.

   Die monumentale vliegtuigloods wat "Jean-Luc Lagardère" gedoop is, waar
   die A380 aanmekaar gesit word, is een van die grootstes ter wêreld met
   'n lengte van 490 meter, wydte van 250 meter en hoogte van 46 meter.
   Dit bestaan uit 8 monteerstasies vir 'n A380. Opsigself het dit 'n
   verbsyterende konstruksie geverg, meer as 32 000 ton staal (vier keer
   die gewig van die Eiffeltoring) en 250 000 kubieke meter beton.
   Die onderste dek van 'n A380 in Australië tydens die Wêreldreis wat
   deel gevorm het van die toetsfase. Let op die ballasse aan die sykante.
   Die onderste dek van 'n A380 in Australië tydens die Wêreldreis wat
   deel gevorm het van die toetsfase. Let op die ballasse aan die sykante.

   Die nooiensvlug van 27 April 2005 het die aanvang van 'n proefveldtog
   van aanvanklike toetse wat 15 maande sou duur en 2 500 ure se
   vlugtoetse op 'n totaal van 5 vliegtuie aangedui. Die toetsveldtog het
   dit moontlik gemaak om die A380 deur die Europese Agentskap vir die
   veiligheid van lugvaart en die Amerikaanse Federal Aviation
   Administration te sertifiseer.

   Die eerste bekendstelling van die A380 aan die algemene publiek het
   plaasgevind by die Paryse lugskou in die Salon du Bourget in Junie
   2005. Die vorige Airbus wat ontwikkel is, en wat ook die langste
   vliegtuig ter wêreld is, die A340, is in die saal vertoon waar dit 'n
   rekord aantal 480 000 besoekers gelok het.^[39]

   In die middel van November 2005 het die A380 'n demonstrasie- en
   promosiereis aan Suidoos-Asië en Australië onderneem. Die vliegtuig kon
   by die lughawens van Singapoer, Brisbane, Sydney en Kuala Lumpur gesien
   word. Tydens die reis, wat gelyktydig bedoel was om die vliegtuig oor
   lang afstande te toets, het die vliegtuig agtereenvolgens die kleure
   van Singapore Airlines, Qantas en Malaysia Airlines gedra. Op 19
   November het die A380 deelgeneem aan die Dubaise lugskou (Dubai Air
   Show), waar dit in die kleure van die Emirates lugredery geverf was.

   Airbus het aanvanklik 'n toetsperiode van 15 maande na die eerste vlug
   voorsien, maar na die eerste vlugte het dit duidelik geword dat
   sertifikasie nie voor die einde van 2006 bekom sou word nie, wat sou
   lei tot 'n vertraging in aflewering van ten minste ses maande.
   Eerste verbyvlug in Bristol voor die vertoning daarvan by
   Heathrow-lughawe.
   Eerste verbyvlug in Bristol voor die vertoning daarvan by
   Heathrow-lughawe.
     * 10 Januarie 2006 :Eerste oorkruising van die Atlantiese Oseaan om
       in Medellín in Kolombië te land en verrigting teen hoë hoogtes te
       toets.

     * 6 Februarie 2006 :Eerste vlug in Noord-Amerika, vir toetse in baie
       koue omstandighede, by Iqaluit (verre noorde van Kanada).^[40]
       Dieselfde A380 is daarna na Singapoer gevlieg vir die Asian
       Aerospace 2006-lugskou.

     * 26 Maart 2006, ontruimingsoefening van 'n A380, Hamburgse lughawe
       in Duitsland: 853 Passasiers en 20 bemanningslede het daarin
       geslaag om in minder as 90 sekondes die vliegtuig te ontruim deur
       slegs 8 van die 16 nooduitgange te gebruik.^[41]

     * 29 Maart 2006: Sertifikasie deur die Agence européenne de la
       sécurité aérienne en die Federal Aviation Administration bepaal dat
       daar aan die nodige ontruimingsbepalings voldoen is.^[42]

     * 18 Mei 2006: Eerste landing in Londen by Heathrow-lughawe. Die
       aankoms van die vliegtuig by die lughawe, die nommer een in 2006 in
       terme van die aantal passasiers wat deur die lughawe gaan, was
       daarop gemik om te demonstreer dat die aanloopbaan en die terminale
       in staat is om dit te hanteer.

   Eerste tentoonstelling van die A380 by die Paryse lugskou (Salon
   Aéronautique du Bourget) op 17 Junie 2005.
   Eerste tentoonstelling van die A380 by die Paryse lugskou (Salon
   Aéronautique du Bourget) op 17 Junie 2005.
     * 25 Augustus 2006: Eerste toetsvlug van die A380 MSN 9, uitgerus met
       die GP7200 motore van Engine Alliance. Die vliegtuig is die vyfde
       en laaste wat by die toetsvloot sou aansluitn^[43]

     * 4 September 2006, vervoer van die die eerste passasiers: 474
       Betaalde vrywilligers getrek uit 15&npsp;000 het aanboord gestap en
       teen 9:58 vir die eerste van 'n reeks van vier vlugte met
       passasiers, wat daarop gemik was om die gemak en ergonomie van die
       vliegtuig te toets, opgestyg.^[44]

     * 30 November 2006: Einde van die toetsfase na 'n "wêreldtoer",
       waartydens een van die prototipes die amptelike lede van die
       sertifikasieowerhede aanboord gehad het.^[45]

     * 12 Desember 2006: Amptelike sertifikasie deur die Agence Européenne
       de la Sécurité Aérienne (AESA) en die Federal Aviation
       Administration (FAA) by 'n seremonie by Airbus se kantore in
       Toulouse.^[46]

[wysig] Belangrike datums

   Instapkaartjie vir 'n A380 vlug van Washington, DC na Frankfurt.
   Instapkaartjie vir 'n A380 vlug van Washington, DC na Frankfurt.

   Kronologie van die Airbus A380-program ^[47] ^[48] ^[49] :
     * Begin van die 1990's: Begin van samesprekings aangaande die
       ontwikkeling van 'n nuwe reuse vliegtuig wat die Boeing 747 die
       stryd sou kon aansê vir baie groot vliegtuie.
     * Junie 1994: Begin van die projek.
     * Julie 2000: Emirates word die eerste maatskappy om die A380 te
       bestel.
     * 19 Desember 2000: Na die vyftigste bestelling van die vliegtuig,
       loods Airbus amptelik die A3XX-program wat later die naam A380 kry.
     * 16 Januarie 2001: FedEx Express word met die bestelling van 10
       A380-800F, wat tussen 2008 en 2011 afgelewer sal word, die eerste
       kliënt van die vragvliegtuigweergawe van die A380.
     * 16 Julie 2001: Singapore Airlines plaas die eerste ferm bestelling
       vir 10 A380 vliegtuie wat aanvanklik in die begin van die eerste
       kwartaal van 2006 afgelewer sou word.
     * 5 November 2003: Die eerste vlerk van die A380, wat 30 ton weeg en
       45 m lank, 11 m wyd en 3 m dik is, verlaat die Airbus-fabriek by
       Broughton in Wallis.
     * 7 Mei 2004: Inhuldiging van die monteerfabriek in Toulouse deur die
       Eerste Minister van Frankryk, Jean-Pierre Raffarin, in die
       monumentale vliegtuigloods wat "Jean-Luc Lagardère" gedoop is, een
       van die heel grootstes ter wêreld.
     * 17 Mei 2004: Begin van toetse van die Rolls-Royce Trent 900-motore
       op 'n toetsbank van 'n A340.
     * Junie 2004: Montering van prototipe nr. 2.
     * 18 Januarie 2005: Amptelike openbare bekendstelling in die
       teenwoordigheid van die Franse staatshoof in Toulouse.
     * 27 April 2005: Eerste vlug van 'n A380 toegerus met die Rolls-Royce
       Trent 900 by die lughawe van Toulouse.
     * Einde 2005: Drie eksemplare van die vliegtuig het reeds gevlieg.
       Reis na Asië en Oseanië.
     * 29 Oktober 2005: Eerste landing van 'n A380 by 'n groot Europese
       lughawe by Frankfurt in Duitsland.
     * 11 November 2005: Eerste landing van 'n A380 in Asië by die
       Changi-lughawe van Singapoer.
     * 10 Januarie 2006: Eerste landing van 'n A380 in Amerika by die
       internasionale José María Córdova-lughawe van Medellín in Kolombië.
     * 25 Augustus 2006: Eerste toetsvlug van 'n A380 toegerus met Engine
       Alliance GP7200-motors.
     * 4 September 2006: Eerste vlug van 'n A380 met passasiers.
     * November 2006: Finale fase van sertifikasie met 'n "wêreldreis" van
       die vliegtuig om ter selfde tyd die vliegtuig en sy ontvangs by
       lughawens te toets.
     * 12 Desember 2006: Ontvangs van navigasiesertifikaat na meer as 800
       vlugte en 2600 vlugure wat met vyf prototipes uitgevoer is.
     * 1 Junie 2007: Eerste landing van 'n A380 by
       Roissy-Charles-de-Gaulle-lughawe.

   Beplan:
     * Oktober 2007: Aflewering aan die eerste kliënt, Singapore Airlines,
       en indiensstelling.
     * Noordelike Lente 2009: Ingebruikneming deur Air France.

[wysig] Opleiding

   Die A380 maak gebruik van een van die grootste aanloopbane in Europa,
   by Châteauroux-Déols-lughawe, vir vlieëniers om ondervinding op te
   doen. Die vliegtuig kom in die laaste paar dae van Mei 2007 gereeld na
   Indië vir 'n reeks "touch and go"-oefeninge.

   'n A380 het ook 'n eerste verskyning by die Paris-Vatry-lughawe in
   Marne gemaak op 26 Junie 2007. Die vraglughawe het 'n aanloopbaan van
   3860 meter lank en 60 meter wyd, geskik vir die opleiding van die
   belangrikste lugrederye vir alle tipes vliegtuie.

[wysig] Produksie

   Die A380 vervoerder Ville de Bordeaux.
   Die A380 vervoerder Ville de Bordeaux.

   Belangrike strukturele onderdele van die A380 word in Frankryk,
   Duitsland, Spanje en die Verenigde Koninkryk vervaardig. As gevolg van
   hulle grootte word hulle per land of water na die monteerfabriek in
   Toulouse in Frankryk gebring eerder as deur die A300-600ST
   Beluga-vliegtuig wat vir ander Airbus-modelle gebruik word. Onderdele
   van die A380 word verskaf deur verskaffers oral in die wêreld; die vyf
   grootste bydraers is, volgens waarde, Rolls-Royce, SAFRAN, United
   Technologies, General Electric, en Goodrich.^[50]

   Die voorste en agterste dele van die romp word op 'n Airbus
   ry-op-ry-af-veerboot, Ville de Bordeaux, in Hamburg in die noorde van
   Duitsland gelaai, vanwaar dit verskeep word na die Verenigde
   Koninkryk.^[51] Die vlerke wat by Filton in Bristol en Broughton in
   Noord-Wallis vervaardig word, word per vragskuit na Mostynkaai vervoer
   waar die skip dit by sy vrag voeg. In Sint-Nazaire, in westelike
   Frankryk, ruil die skip die rompdele uit Hamburg vir groter gemonteerde
   dele wat ook die neusgedeelte insluit. Die skip word in Bordeaux
   ontlaai. Daarna laai die skip die buik- en stertgedeeltes by
   Construcciones Aeronáuticas SA in Cadiz in suidelike Spanje op en lewer
   dit ook in Bordeaux af. Vandaar word die A380 dele per vragskuit na
   Langon vervoer en deur oorgrootte padkonvooie na die monteerfabriek in
   Toulouse geneem. Nuwe, wyer paaie, kanaalstelsels en vragskuite is
   ontwikkel om om die A380 dele af te lewer. Na montering word die
   vliegtuig na Hamburg gevlieg waar dit bemeubel en geverf word. Dit neem
   3 600 liter (950 gallon) verf om die 3 100 m² (33,000 ft²) buitekant
   van 'n A380 te dek.

   Airbus het die produksieaanleg en toevoerketting vir 'n produksietempo
   van vier A380's per maand ontwerp.^[51]

[wysig] Bestellings

   Vyftien lugrederye het reeds die A380 bestel, insluitend 'n bestelling
   van vliegtuigverhuurder, ILFC. Die totale aantal bestellings vir die
   A380 staan tans op 174, waarvan 165 bevestig is.^[52] Bestellings vir
   die vragmodel het 27 bereik, maar na nul gekwyn na
   produksievertragings. Airbus verwag om 750 vliegtuie te verkoop en skat
   dat hulle sal 'n winsdrempel van nul sal bereik teen 420 eenhede,
   vermeerder van 270 as gevolg van die vertragings en vallende
   wisselkoers van die VSA dollar.^[53] In April 2007 het Airbus se
   hoofuitvoerendebeampte, Louis Gallois, aangekondig dat hulle bo die
   winsdrempel gestyg het, maar geweier om 'n nuwe aantal te spesifiseer.
   Industriële analiste verwag tussen 400 en 880 verkope teen 2025.^[50]
   In 2006 was die gelyste prys vir 'n A380 VS$ 296 tot 316 miljoen,
   afhangende van die toerusting wat geïnstalleer is.^[54]

   CAPTION: Bestellings gerangskik volgens kliënt

   Lugredery EIS Tipe Enjin
   A380-800 A380-800F Opsies EA RR
   Vlag van Frankryk Air France 2009 12 2 *
   Vlag van Volksrepubliek van Sjina China Southern 2008 5 *
   Vlag van Verenigde Arabiese Emirate Emirates ^[55] 2008 55 *
   Vlag van Verenigde Arabiese Emirate Etihad Airways 2013 4 *
   Vlag van Verenigde State ILFC 2013 10 4  4
   Vlag van Indië Kingfisher Airlines 2010 5 5
   Vlag van Suid-Korea Korean Air 2008 5 3 *
   Vlag van Duitsland Lufthansa ^[56] 2008 15 10 *
   Vlag van Maleisië Malaysia Airlines 2008 6 *
   Vlag van Australië Qantas ^[57] 2008 20 4
   Vlag van Katar Qatar Airways 2010 5 2
   Vlag van Singapoer Singapore Airlines ^[58] 2007 19 6
   Vlag van Thailand Thai Airways 2010 6 *
   Vlag van Verenigde Koninkryk Virgin Atlantic 2013^[59] 6 6
   Ongeïdentifiseerde BBP kliënt 1
   Sub-totals 174 0 42 82 81
   Total 174  (ferm: 165) 163

   CAPTION: Bestellings chronologies gerangskik

   Aankondiging
   Datum Bevestiging
   Datum Lugredery EIS Tipe Enjin
   A380-800 A380-800F Options EA RR
   30 April 2000 4 November 2001 Vlag van Verenigde Arabiese Emirate
   Emirates 2008 5 2 *
   24 Julie 2000 18 Junie 2001 Vlag van Frankryk Air France 2009 10 4 *
   25 Julie 2000 17 Junie 2001 Vlag van Verenigde State ILFC 5 5 4
   29 September 2000 12 Julie 2001 Vlag van Singapoer Singapore Airlines
   ^[60] 2007 10 15 *
   29 November 2000 6 Maart 2001 Vlag van Australië Qantas 2008 12 12 *
   15 Desember 2000 28 April 2001 Vlag van Verenigde Koninkryk Virgin
   Atlantic 2013^[59] 6 6 *
   16 Januarie 2001 12 Julie 2002 Vlag van Verenigde State FedEx ^[61]
   2010 10 10 *
   27 Februarie 2001 8 Desember 2003 Vlag van Katar Qatar Airways 2010 2 2
   4 November 2001 4 November 2001 Vlag van Verenigde Arabiese Emirate
   Emirates 2008 15 *
   6 Desember 2001 20 Desember 2001 Vlag van Duitsland Lufthansa 2009 15
   10 *
   10 Januarie 2003 11 Desember 2003 Vlag van Maleisië Malaysia Airlines
   ^[62] 2008 6 *
   16 Junie 2003 16 Junie 2003 Vlag van Verenigde Arabiese Emirate
   Emirates 2008 21 *
   27 Augustus 2004 28 Desember 2004 Vlag van Thailand Thai Airways 2010 6
   *
   10 Januarie 2005 6 Desember 2005 Vlag van Verenigde State UPS ^[63]
   2010 10 10 *
   18 Januarie 2005 23 Oktober 2003 Vlag van Suid-Korea Korean Air^[64]
   2008 5 3 *
   31 Januarie 2005 20 Desember 2004 Vlag van Verenigde Arabiese Emirate
   Etihad Airways ^[65] 2008 4 *
   31 Januarie 2005 1 Mei 2005 Vlag van Volksrepubliek van Sjina China
   Southern^[66] 2008 5 *
   15 Junie 2005 15 Junie 2005 Vlag van Indië Kingfisher Airlines 2010 5 5
   Mei 2006 April, 2006 Vlag van Verenigde Arabiese Emirate Emirates 2008
   2 -2 *
   23 Julie 2006 20 Desember 2006 Vlag van Singapoer Singapore Airlines
   ^[67] 2007 9 -9
   29 Oktober 2006 21 Desember 2006 Vlag van Australië Qantas ^[68] 2008 8
   -8
   7 November 2006 31 Desember 2006 Vlag van Verenigde State FedEx ^[69]
   n/a -10 -10
   4 Desember 2006 31 Desember 2006 Vlag van Verenigde State ILFC ^[70]
   2013 5 -5
   16 Februarie 2007 Unidentified VIP customer ^[71] 2008 ? 1
   2 Maart 2007 Vlag van Verenigde State UPS ^[72] n/a -10 -10
   7 Mei 2007 7 Mei 2007 Vlag van Verenigde Arabiese Emirate Emirates
   ^[73] 2008 4
   24 Mei 2007 18 Junie 2007 Vlag van Frankryk Air France ^[74] 2009 2 -2
   18 Junie 2007 18 Junie 2007 Vlag van Katar Qatar Airways^[75] 2010 3
   18 Junie 2007 Vlag van Verenigde Arabiese Emirate Emirates ^[76] 2008 8
   Sub-Totals: 174 0 42 82 81
   Totale 174  (ferm: 165) 163

     Inskrywing wat in pienk gekleur is, is aangekondig maar is nog nie
                             gekontrakteer nie.

[wysig] Verwysings

    1. ^ "A380, the 21st century flagship, successfully completes its
       first flight", Airbus S.A.S., April 27 2005.
    2. ^ A380 FAQ, question 4
    3. ^ ^3,0 ^3,1 "A380 Specifications." Airbus S.A.S. URL besoek op
       2006-09-16.
    4. ^ "A380 Freighter Specifications." Airbus S.A.S. URL besoek op
       2006-09-16.
    5. ^ Die eerste en tweede grootste vlieguie is die Hughes H-4 Hercules
       of "Spruce Goose" en die Antonov An-225, onderskeidelik.
    6. ^ L'Airbus A380 jugé indésirable à Atlanta
    7. ^ Les ailes volantes : une solution pour améliorer le trafic aérien
       de demain Article de l'Office national d'études et de recherches
       aérospatiales
    8. ^ L'A380 à l'assaut du ciel Dépêche de Radio France du 27 avril
       2005.
    9. ^ Cabin Showroom sur le site officiel d'Airbus
   10. ^ (fr) Les géant des airs se dévoile Schéma publié par Le Figaro.
   11. ^ "Cockpit." Lufthansa.
   12. ^ ^12,0 ^12,1 "A380 flight deck." Airbus S.A.S. URL besoek op
       2006-09-16.
   13. ^ "Trent 900 engine." Rolls-Royce. URL besoek op 16 September 2006.
   14. ^ "GP7200 engine features." Engine Alliance. URL besoek op 16
       September 2006.
   15. ^ "Environment." Lufthansa.
   16. ^ Cite error: Invalid <ref> tag; no text was provided for refs
       named norris_wagner_book
   17. ^ "Networking." Lufthansa.
   18. ^ ^18,0 ^18,1 Adams, Charlotte, "Test cards for the Airbus A380",
       Aviation Today, 1 July 2002. URL besoek op 2006-09-26.
   19. ^ ^19,0 ^19,1 Adams, Charlotte, "A380: ‘more electric’ aircraft",
       Aviation Today, 1 October 2001. URL besoek op 2006-09-26.
   20. ^ "Cabin Interior, Mood Lightning." Diehl Aerospace, Germany. URL
       besoek op 2007-05-14.
   21. ^ "Airbus Cabin Showroom." Airbus S.A.S.. URL besoek op 2007-05-14.
   22. ^ "Virgin eyes gyms, casino, double beds on A380 jet"
   23. ^ "Could the A380 Become Tomorrow's 'Cruise Ship of the Sky'?: A
       Peek at the Airbus Giant"
   24. ^ Cite error: Invalid <ref> tag; no text was provided for refs
       named evacuation_test
   25. ^ "A380 Airplane Characteristics for Airport Planning." (.pdf)
       Airbus S.A.S.: March 05, 2007. URL besoek op 2007-04-30.
   26. ^ "Maintenance hangar." Lufthansa.
   27. ^ "Boarding Procedures." Lufthansa.
   28. ^ "Catering." Lufthansa.
   29. ^ "Aircraft movements." Lufthansa.
   30. ^ "Successful landing – the A380 in Frankfurt", Lufthansa, October
       29 2005.
   31. ^ "A380 in Munich." Airliners.net: April 8 2007.
   32. ^ "Airbus A380 cleared to operate on standard-width runways."
       Flightglobal.com: July 31 2007.
   33. ^ (fr) Airbus A380 : Jacques Chirac et Jean-Pierre Raffarin saluent
       une grande réussite européenne Communiqué de presse de l'Hôtel
       Matignon du 18 janvier 2005
   34. ^ (en) A380, world’s largest commercial aircraft, successfully
       takes to the skies Communiqué de presse d'Airbus du 27 avril 2005
   35. ^ (fr) Le premier essai en vol de l'A380 attendu mercredi Article
       du Nouvel Observateur du 25 avril 2005
   36. ^ (en) Superjumbo Has Fuel Economy Of A Diesel Car sur le site de
       du UK Alumni Network
   37. ^ (fr) L’A380 le plus gros avion commercial au monde, décolle pour
       son premier vol Communiqué de presse d'EADS du 27 avril 2005
   38. ^ (fr) A.380 - La saga du super-jumbo européen Dossier de France 3
       Sud
   39. ^ (fr) Salon du Bourget - Statistiques 2003/2005
   40. ^ (fr) Airbus A380 : des milliers d'heures d'essais Article du
       Figaro Économie du 24 avril 2006
   41. ^ (fr) Essai d’évacuation de l’A380 réussi Communiqué de presse
       d'EADS du 26 mars 2006
   42. ^ (fr) Les autorités approuvent les essais réussis d’évacuation
       A380 Dépêche d'EADS du 29 mars 2006
   43. ^ (fr) L’A380 dote de réacteurs Engine Alliance décolle pour son
       premier vol Communiqué de presse d'EADS du 25 août 2006
   44. ^ (fr) L’Airbus A380 décolle de Toulouse pour son premier vol
       passagers Communiqué de presse d'EADS du 4 septembre 2006
   45. ^ (en)A380 Wraps Up Technical Route Proving After A Final Trip Over
       Both Poles Communiqué de presse d'EADS du 30 novembre 2006
   46. ^ (fr)L’Airbus A380 obtient la certification de type de l’AESA et
       de la FAA Communiqué de presse d'EADS du 12 décembre 2006
   47. ^ (en) Timeline - from research to first flight Chronologie sur le
       site airbusa380.com
   48. ^ (en) Timeline - Airbus A380 'superjumbo' Article de BBC News du
       18 mai 2006
   49. ^ (en) Airbus 'superjumbo': Timeline Article de CNN du 27 avril
       2005
   50. ^ ^50,0 ^50,1 Babka, Scott, "EADS: the A380 Debate", Morgan
       Stanley, 5 September 2006. URL besoek op 2006-09-13.
   51. ^ ^51,0 ^51,1 "Towards Toulouse", Flight International, 20 May
       2003. URL besoek op 2006-09-18.
   52. ^ "Airbus orders & deliveries." Airbus S.A.S: 31 January 2007. URL
       besoek op 2007-02-21.
   53. ^ Cite error: Invalid <ref> tag; no text was provided for refs
       named eads_airbus_forecast_20061019
   54. ^ "Airbus raises price of A380 plane", BBC News, 23 June 2006. URL
       besoek op 2006-10-19.
   55. ^ "The Emirates Story." emirates.com.
   56. ^ "Lufthansa A380 Portal." Lufthansa.
   57. ^ "Qantas and the A380." qantas.com.au.
   58. ^ "First To Fly A380." a380.singaporeair.com.
   59. ^ ^59,0 ^59,1 Goldstein, Steve, "Virgin Atlantic to delay A380
       deliveries until 2013", Dow Jones MarketWatch, 26 October 2006. URL
       besoek op 2006-10-26.
   60. ^ "Singapore Airlines (SIA) announced today an US$8.6 billion order
       for 25 super-jumbo A3XX very large aircraft (VLA).."
       a380.singaporeair.com: September 29 2000.
   61. ^ [1]
   62. ^ [2]
   63. ^ [3]
   64. ^ [4]
   65. ^ [5]
   66. ^ [6]
   67. ^ [7]
   68. ^ [8]
   69. ^ [9]
   70. ^ [10]
   71. ^ [11]
   72. ^ [12]
   73. ^ "Emirates Airlines Reaffirms Commitment To A380 And Orders
       Additional Four." eads.com: May 7 2007.
   74. ^ "Air France To Order Two Additional A380s And 18 A320 Family
       Aircraft." eads.com: 18 Junie 2007.
   75. ^ "Qatar Airways Confirms Order For 80 A350XWBs And Adds Three
       A380s." eads.com: 18 Junie 2007.
   76. ^ "Emirates Airline Agrees To Buy Eight Additional Airbus A380s."
       eads.com: 18 Junie 2007.


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Artikels met stellings wat verwysings ontbreek • Lugvaart

