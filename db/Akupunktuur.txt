Akupunktuur


   Akupunktuur, 'n 4 000 jaar oue Chinese tegniek, is gebaseer op die
   beginsel dat daar senuweeverbindings is tussen die liggaamsorgane en
   die veloppervlak. Wanneer 'n orgaan siek is, ontstaan daar gevoelige
   akupunktuurpunte op, of net onder, die vel.

   Akupunktuur behels die stimulasie van hierdie punte met dun naalde om
   die vloei van energie te herstel. ("Aku" is die Latynse term vir naald
   en "punktuur" is 'n ander woord vir prikking.) Om stimulasie in die
   hand te werk, word die naalde in die rondte gedraai nadat dit in die
   vel gesteek is. Daar is praktisyns wat 'n ligte elektriese stroom deur
   die naalde stuur, eerder as om dit te draai.

   Die tegniek word gebruik om 'n hele reeks siektetoestande te behandel,
   onder meer pyn tydens chirurgie, chroniese pyn, rumatiese toestande,
   dwelmverslawing en artritis. Dit word steeds in Chinese hospitale
   gebruik, dikwels in kombinasie met konvensionele behandelings en
   meestal vir pynverligting

   Sommige geneeshere gebruik ook akupuntuur in plaas van konvensionele
   narkose. Chinese dokters maak daarop aanspraak dat akupunktuur minder
   gevaarlik is as middelgeïnduseerde narkose en pynverdowing, omdat dit
   nie die normale fisiologie van die liggaam versteur nie.

   Dié tegniek word al hoe meer in Westerse lande deur private praktisyns
   gebruik - ook in Suid-Afrika. Die ou Chinese het 365 akupunktuurpunte
   op verskillende dele van die liggaam geïdentifiseer, maar moderne
   akupunktuurkaarte toon ongeveer 2 000 punte wat op verskillende
   lengtelyne oor die liggaam lê. In die vroegste tye was die naalde wat
   vir akupunktuur gebruik is, uit klip gekerf. Later is koper- en
   silwernaalde gebruik, maar vandag word die naalde meestal uit vleklose
   staal vervaardig, omdat dit makliker is om te steriliseer nadat dit
   gebruik is.

   In 'n poging om die tegniek wetenskaplik te evalueer, het navorsers in
   die Ooste en die Weste die doeltreffendheid van akupunktuur bestudeer
   in proefdiere en in groot groepe pasiënte. In China is 600 pasiënte met
   gebrekkige bloedtoevoer na die hart met akupunktuur behandel. Volgens
   die navorsers het bykans al die pasiënte baat gevind by die
   behandeling. Die medikasie wat hulle gebruik het, kon drasties
   verminder word en hulle kon weer begin werk.

   Uit verskeie studies wat in China en die Weste op konyne gedoen is,
   blyk dit dat akupunktuur nie net op suggestie gebaseer is nie. Daar is
   aanduidings dat die naaldstimulasie die breinstowwe endorfiene en
   enkefaliene vrystel. Hierdie stowwe is natuurlike pyninhibeerders wat
   deur die brein vrygestel word. Daar is ook gevind dat die middel
   naloksoon die pynverligtingseffek van akupunktuur gedeeltelik blokkeer.
   Naloksoon word gewoonlik gebruik om die werking van morfien en
   morfienagtige stowwe soos endorfiene te blokkeer.
   Kategorie: Alternatiewe medikasie

