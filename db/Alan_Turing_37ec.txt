Alan Turing


   Alan Mathison Turing (23 Junie 1912 – 7 Junie 1954) was 'n Britse
   wiskundige en informatikus (nog vóór die tyd dat die woord informatika
   bestaan). Alan Turing behandel filosofiese vraagstukke soos die
   moontlikheid dat 'n masjien kan dink, en dit was sy lewensideaal om
   self 'n denkende rekenaar te skep. Vandag word hy algemeen beskou as
   die vader van moderne rekenaarwetenskap, alhoewel dit nie die geval was
   tydens sy eie leeftyd nie.

   Inhoud

        * 1 Vroeë lewensloop
        * 2 Die Tweede Wêreldoorlog
        * 3 Evaluasie van die bydrae van Turing
        * 4 Bron

[wysig] Vroeë lewensloop

   Turing is op 23 Junie 1912 gebore in 'n middelklas familie in
   Paddington, Londen. Hy is die seun van 'n Britse lid van die Indiese
   Staatsdiens.

   Turing begin in 1931 aan die King's College, Universiteit van Cambridge
   studeer. Sy studierigting is wiskunde en hy gradueer in 1934. Hy
   bestudeer daarna kwantummeganika aan dié universiteit. Daar maak hy
   kennis met die sogenaamde beslisbaarheidsprobleem, en publiseer in 1936
   sy artikel genaamd "On Computable Numbers, with an Application to the
   Entscheidungsproblem". Die beslisbaarheidsprobleem omskryf hy as volg:
   Bestaan daar 'n algoritme om te besluit of daar 'n waardetoekenning vir
   veranderlikes in 'n wiskundige vergelyking is, sodat die vergelyking
   bevredig word of nie?

   Met die artikel as basis loods Turing die idee vir 'n "logiese
   rekenaarmasjien". Die gedagte-eksperiment word later die Turingmasjien
   genoem. Later in 1936 gaan Turing na die Universiteit van Princeton ten
   einde vir 'n doktorsgraad in wiskundige logika onder Alonzo Church te
   studeer. Hy voltooi sy studies 1938.

[wysig] Die Tweede Wêreldoorlog

   Tydens die Tweede Wêreldoorlog keer Turing terug na Engeland en werk in
   die geheim by die "Government Code and Cypher School" by Bletchley
   Park, Buckinghamshire. Dit was die Britse kryptoanalitiese diens, wat
   ten doel gehad het om onderskepte berigte van die Duitsers te ontsyfer,
   sodat die geallieerdes die Duitsers een stap voor kon wees. Turing maak
   deel uit van 'n span wat kodes van die Duitse Enigma-masjien kon
   ontsyfer. Die ontsyfering van die Enigma word algemeen aangehaal as een
   van die grootste prestasies in Tweede Wêreldoorlog wat die alliansie
   uiteindelike oorwinning besorg het.

   Alan Turing en sy span maak gebruik van 'n verbeterde weergawe van 'n
   dekoderingsapparaat wat uitgevind is deur die Poolse wiskundige Marian
   Rejewski, Jerzy Rozycki en Henryk Zygalski. Die Pole was die eerstes
   wat die Enigma-gekodeerde berigte kon lees. Aan die begin van Tweede
   Wêreldoorlog was Pole die enigstee land wat dit kon doen. Die Duitsers
   verbeter die apparaat daarna waarna ook die Pole die berigte nie meer
   kon lees nie, maar die Engelse ontsyfering bou voort op die Poolse
   pionierswerk. Teen vroeg 1942 het die Bletchley Park kriptoanaliste
   ongeveer 39 000 onderskepte berigte elke maand gedekodeer wat daarna
   gestyg het tot meer as 84 000 per maand. Teen die einde van die oorlog
   was Turing aangestel as 'n offisier van die Orde van die Britse
   Koningkryk vir by kodebreekaktiwiteite.

   Na die oorlog werk Turing aan die Universiteit van Manchester waar hy
   die adjunkdirekteur van die Rekenaarlabratoruim word. Hy bou die
   Automatic Computing Engine (ACE). In 1950 publiseer Turing in die
   tydskrif MIND 'n artikel genaamd "Computing Machinery and
   Intelligence". Hierin beskryf hy sy Turing-toets.

   In 1952 word Turing gearresteer weens sy homoseksualiteit (wat in die
   tyd in Engeland strafbaar was, en waardeur hy deur die
   intelligensiediens as 'n veiligheidsrisiko beskou is) en word
   veroordeel tot 'n libido-verlagende hormonekuur, of gevangenisstraf.
   Turing kies eesrgenoemde wat onder meer tot borsvorming lei. Op 7 Junie
   1954 word Alan Turing in sy huis in Cheshire dood aangetref. In sy hand
   hou hy 'n appel met giftige sianied. Sy ma het nie geglo dat dit
   selfmoord was nie maar bloot ongeluk.

[wysig] Evaluasie van die bydrae van Turing

   Alan Turing het tydens sy lewe baie belangrike werk verrig. Die mees
   belangrikste is sonder twyfel sy teoretiese vordering op die gebied van
   die berekenbaarheid gewees, en die Turingmasjien. Die bekendste by die
   breë publiek is die Turingtoets, en sy betrokkenheid by die breek van
   die Enigmakode. Die Turingprys is gestig tot sy eer.

[wysig] Bron

     * http://www.turing.org.uk

   Kategorieë: Engelse filosowe • Wiskundiges • Kriptograwe • Tweede
   Wêreldoorlog

