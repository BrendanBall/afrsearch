Alarik II


            Alarik II
   Koning van die Wesgote
     Bewind   485 – 507
    Gesterf   507
   Voorganger Eurik
    Opvolger  Gesalek
      Gade    Theodegotha
    Dinastie  Balti dynastie
     Vader    Eurik
    Kinders   Amalarik, Gesalek
   Die Koninkryk van die Wesgote onder Alarik II.
   Die Koninkryk van die Wesgote onder Alarik II.

   Alarik II, ook bekend as Alaric, Alarich, en Alarico in Spaans en
   Portugees of Alaricus in Latyn (Gesterf: 507) het sy vader Eurik in 485
   as die agste koning van die Wesgote opgevolg. Sy ryk het die hele
   Hispanië, behalwe die noordwestelike hoek, asook Gallia Aquitania en
   die grootste deel van die toe nog onverdeelde Gallia Narbonensis
   ingesluit.

   Alarik was 'n Arianer maar hy het die vervolgingsbeleid van sy vader
   teenoor die Katolieke grootliks laat vaar. In 506 het hy selfs die hou
   van die Konsilie van Agde in sy gebied toegelaat.

   Hy het 'n kommissie saamgestel wat op grond van die Romeinse Reg 'n
   wetboek vir sy Romeinse onderdane moes opstel. Die werk staan bekend as
   die Breviarium Alaricianum.
   Geveg tussen die Franke en die Wesgote.
   Geveg tussen die Franke en die Wesgote.

   Alarik het gepoog om hom te hou by die verdrag wat sy vader met die
   Franke gesluit het. Hy het dan ook geweier om asiel aan Afranius
   Syagrius, die voormalige heerser van die Domein van Soissons wat deur
   Clovis I verslaan is, te verskaf en hom gevangene geneem en aan Clovis
   gerepatrieer waar hy onthoof is. Wedywering tussen die twee Germaanse
   koninkryke en hulle konings sou egter noodwendig tot geskille lei. Op
   'n stadium is daar selfs 'n persoonlike onderhoud tussen Alarik en
   Clovis gehou op 'n klein eiland van die Loire, naby Amboise. Daar het
   hulle omhels, gemoedelik gesels, saam feesmaaltye genuttig en op
   vriendelike voet uitmekaar gegaan. Clovis I wou egter graag die Gotiese
   deel van Gallië vir die Frankiese Ryk inpalm en het in Alarik se
   Arianisme 'n voorwendsel vir oorlog gevind. Clovis is in die planne
   gesterk deur sy Katolieke vrou uit Boergondië, Clotilda. Die
   tussenbeidetreding van Theoderik, Koning van die Oosgote en skoonvader
   van Alarik, het te vergeefs geblyk. Die twee leërs het in 507 op die
   Campus Vogladensis naby Poitiers slaags geraak in die Slag van Vouillé.
   Die Gote is verslaan en hulle koning Alarik II wat op die vlug geslaan
   het, is doodgemaak volgens oorlewering deur Clovis self.

   As gevolg van hulle nederlaag het die Wesgote al hulle besittings in
   Gallië verloor behalwe vir Septimanië, die westelike deel van Gallia
   Narbonensis. Alarik is deur sy onegte seun, Gesalek, opgevolg aangesien
   sy wettige seun Amalarik nog 'n kind was.

[wysig] Verwysings

     * Edward Gibbon, History of the Decline and Fall of the Roman Empire
       Hoofstuk 38

   Vooraf gegaan deur:
   Eurik              Koning Alarik II van die Wesgote
                      Balti dinastie
                      485 – 507                       Opgevolg deur:
                                                      Gesalek
   Kategorie: Konings van die Wesgote

