Albert Camus


   Albert Camus (7 November 1913 – 4 Januarie 1960) was 'n Franse skrywer
   en filosoof en een van die primêre verteenwoordigers (saam met
   Jean-Paul Sartre) van die eksistensialisme.

   Inhoud

        * 1 Lewensloop
        * 2 Literêre loopbaan
        * 3 Evaluasie van die bydrae van Camus
        * 4 Bekende werke
             + 4.1 Rolprente
             + 4.2 Bibliografie

[wysig] Lewensloop

   'n Brons plakaat op die monument ter ere van Camus, in die klein
   dorpie, Villeblevin, in Frankryk. Dit lees: Van die Yonne-are se
   plaaslike raad, in huldeblyk aan die skrywer Albert Camus, oor wie daar
   gewag is in die Villeblevin dorpsaal op die aand van die 4de to die 5de
   Januarie 1960"
   'n Brons plakaat op die monument ter ere van Camus, in die klein
   dorpie, Villeblevin, in Frankryk. Dit lees: Van die Yonne-are se
   plaaslike raad, in huldeblyk aan die skrywer Albert Camus, oor wie daar
   gewag is in die Villeblevin dorpsaal op die aand van die 4de to die 5de
   Januarie 1960"

   Albert Camus is gebore in Mondovi, Algerië in 'n Frans-Algerynse gesin
   (Franse in Algerië is genoem die pied-noirs of swart voete). Sy ma was
   oorspronklik van Spaanse afkoms. Sy pa, Lucien, het tydens die Slag van
   die Marne in 1914 gedurende die Eerste Wêreldoorlog gesterf. Camus word
   in armoede groot in die woonbuurt Belcourt in Algiers.

   In 1923 begin Camus met die hoërskool en word later tot die
   Universiteit van Algiers toegelaat. Op universiteit was Camus besonder
   geïnspireer deur een van sy onderwysers, Jean Grenier, wie hom gehelp
   het om sy literêre en filosofiese idees te ontwikkel. In 1930 doen hy
   tuberkulose op wat hom dwing om sy studies op 'n deeltydse basis voort
   te sit. Gedurende die tyd werk hy as private onderwyser, motoronderdele
   klerk asook by die meteorologiese instituut. Hy voltooi sy BA-graad in
   1935. In Mei 1936, word sy tesis oor Plotinus, Néo-Platonisme et Pensée
   Chrétienne aanvaar ter verwerwing van sy diplôme d'études supérieures
   (gelykstaande aan 'n meestersgraad).

   Camus sluit aan by die Franse Kommunisteparty in 1934, blykbaar uit
   kommer oor die politieke situasie in Spanje (wat uiteindelik gelei het
   tot die Spaanse Burgeroorlog) eerder as steun vir die
   Marxistiese-Leninistiese ideologie. In 1936 is die onafhanklik gesinde
   Algerynse Kommunistiese Party gestig. Camus het ook betrokke geraak by
   die Le Parti du Peuple Algérien, wat deur die kommuniste verwerp is en
   is hy as ‘n Troskieïs beskou.

   In 1934 het hy met Simone Hie getrou maar die huwelik is beëindig as
   gevolg van onder andere Simone se verslawing aan morfien. In 1935 het
   hy die Théâtre du Travail - "Werkersteater" gevestig wat tot 1939
   gefunksioneer het. Tussen 1937 en 1939 het hy vir die sosialistiese
   koerant Alger-Republicain geskryf insluitende 'n artikel oor Arabiere
   wat in arm toestande in Kabyles gewoon het wat hom sy werk gekos het.
   Van 1939 tot 1940 het hy vir 'n soortgelyke koerant die
   Soir-Republicain geskryf. Hy was nie as lid van die Franse Weermag
   aanvaar nie as gevolg van sy siekte.

   In 1940, trou Camus met Francine Faure en begin werk vir die tydskrif
   Paris-Soir. Gedurende die eerste paar maande van die Tweede
   Wêreldoorlog was Camus 'n pasifis. Hy was 'n ooggetuie van die oorname
   van Parys deur die Duitsers. Op 19 Desember 1940 het hy die
   teregstelling van Gabriel Peri gadegeslaan, 'n insident wat hy later
   beskryf het as betekenisvol in sy eie weerstand teen die Duitse
   besetting. Na die insident gaan hy saam met res van die personeel van
   Paris-Soir na Bordeaux. Kort hierna voltooi hy sy eerste boeke, Die
   Vreemdeling en Die Fabel van Sisyphus. Hy keer vir 'n kort tydjie terug
   na Oran, in Algerië in 1942.

[wysig] Literêre loopbaan

   Die monument gebou ter ere aan Camus in die klein dorpie Villeblevin,
   in Frankryk, waar Camus oorlede is na 'n motorongeluk op die 4de
   Januarie, 1960.
   Die monument gebou ter ere aan Camus in die klein dorpie Villeblevin,
   in Frankryk, waar Camus oorlede is na 'n motorongeluk op die 4de
   Januarie, 1960.

   Gedurende die oorlog het Camus lid geword van die Franse Weerstand sel
   Combat, wat ook 'n ondergrondse koerant uitgegee het met dieselfde
   naam. Hierdie groep het teen die Nazis gewerk en Camus het die
   skuilnaam “Beauchard" aangeneem. Camus is in 1943 aangestel as die
   koerant se redakteur. Toe die Geallieerdes Parys bevry het, het Camus
   verslag gedoen oor die laaste gevegte in die stad. Hy het bedank by
   Combat in 1947 nadat die koerant kommersieël geword het.

   Dit was hier waar hy kennisgemaak het met Jean-Paul Sartre. Na die
   oorlog het Camus een van Sartre se aanhangers geword en gereeld
   byeengekom in die Café de Flore te Boulevard Saint Germain in Parys.
   Camus het ook deur die Verenigde State getoer met die doel om lesings
   oor die Franse eksistensialisme aan te bied. Alhoewel hy polities
   linksgesind was, het sy sterk kritiek teenoor die kommunistiese
   ideologie hom van kommuniste vervreem en ook uiteindelik sy verhoudig
   met Sartre versuur.

   In 1949 het hy die tuberkulose weer teruggekeer en hy het vir twee jaar
   in afsondering gebly. In 1951 publiseer hy Die Rebel, 'n filosofiese
   analise van rebellie en revolusie waarin sy afkeur vir kommunisme
   duidelik was. Negatiewe reaksie op die boek het hom van sommige van sy
   kollegas en vriende vervreem en het tot die finale breek met Sartre
   aanleiding gegee. Hy het hom na die kritiese ontvangs van die boek
   toegelê op die vertaling van toneelstukke. Camus se belangrikste bydrae
   tot die filosofie was sy idee van die absurde, die besef dat die lewe
   geen betekenis het nie. Hierdie idee het hy in Die Fabel van Sisyphus
   uiteengesit en ingesluit in baie van sy ander werke.

   In die 1950s het Camus sy aktiwiteite gerig op die bevordering van
   menseregte. In 1952 bedank hy van sy werk vir UNESCO toe die VN Spanje
   as 'n lid aanvaar het met General Franco as leier. In 1953 was hy een
   van die min linksgesindes wat die Sowjet Unie se metodes om die
   werkersonrus in Oos-Berlyn te onderdruk, veroordeel. In 1956 het hy
   protes aangeteken teen soortgelyke metodes wat in Hongarye gebruik is.

   Die Algerynse Bevrydingsoorlog wat in 1954 begin het, het vir hom 'n
   morele dilemma geskep. Hy het homself geidentifiseer met die
   pied-noirs, en het die Franse regering verdedig op die gronde dat die
   opstand in Algerië deel was van 'n "nuwe Arabiese imperialisme" gelei
   deur Egipte en 'n "anti-Westerse offensief" georkestreer deur Rusland
   met die doel om "Europa te omsingel" en die "VSA te isoleer" (Actuelles
   III: Chroniques Algeriennes, 1939-1958). Alhoewel hy groter Algerynse
   outonomiteit of selfs 'n federasie voorgestaan het, maar nie
   onafhanklikheid nie, glo Camus dat die pied-noirs en Arabiere vreedsaam
   kan naasbestaan. Gedurende die oorlog was hy ten gunste van ‘n siviele
   skietstilstand sodat burgelikes se lewens gespaar kan word. Hierdie
   voorstel is deur beide kante verwerp.
   Albert Camus se grafsteen.
   Albert Camus se grafsteen.

   Camus het tussen 1955 en 1956 vir L'Express geskryf. In 1957 is die
   Nobelprys vir Literatuur aan hom toegeken. Die prys was nie vir sy
   roman Die Val, wat die vorige jaar gepubliseer is, toegeken nie maar
   vir sy skryfwerk teen die doodstraf soos in die werk "Réflexions Sur la
   Guillotine". Toe hy studente van die Universiteit van Stockholm
   toegespreek het, het hy sy klaarblyklike onaktiwiteit oor die Algerynse
   vraagstuk verdedig en verklaar dat hy bekommerd is oor die veiligheid
   van sy ma wat steeds in Algerië gewoon het. Hierdie uitspraak het
   verder sy verwerping van linksgesindes aan die hand gewerk.

   Camus sterf op 4 Januarie 1960 in 'n motorongeluk naby Sens, in 'n plek
   genaamd "Le Grand Frossard". Camus word begrawe in die begraafplaats
   van Lourmarin, Lourmarin, Vaucluse, Provence-Alpes-Côte d'Azur,
   Frankryk. Hy word oorleef deur sy tweeling, Catherine and Jean.

[wysig] Evaluasie van die bydrae van Camus

   John Cruickshank, emeritus Professor van Frans aan die Universiteit van
   Sussex, Brighton, England het die volgende evaluasie van die
   filosofiese bydrae van Albert Camus gelewer: “As skrywer, moralis en
   politieke teoretikus het Albert Camus na die Tweede Wêreld Oorlog ‘n
   woordvoerder vir sy eie generasie geword en ‘n mentor vir die
   daaropvolgende generasie, nie net vir Frankryk nie maar ook in Europa
   en uiteindelik die wêreld. Sy skryfwerk wat meestal oor die isolasie
   van die mens in ‘n vreemde heelal, die vervreemding van die individu
   van homself, die probleem van boosheid en die finaliteit van die dood,
   het die vervreemding en terleurstelling van die na-oorlogse
   intelletueel akkuraat gereflekteer. Alhoewel hy die nihilisme van sy
   kontemporêre denkers verstaan het, het Camus geargumenteer dat waardes
   soos die waarheid, gematigheid en geregtigheid verdedig moet word. In
   sy latere werke het hy die raamwerk geskets van ‘n liberale humanisme
   wat die dogmatiese aspekte van beide die Christendom en Marxisme
   verwerp.”

[wysig] Bekende werke

   Romans
     * Die Vreemdeling (L'Étranger, ook vertaal as Die Buitestander)
       (1942)
     * Die Plaag (La Peste) (1947)
     * Die Val (La Chute) (1956)
     * Die Gelukkige Dood (La Mort heureuse) (vroeër weergawe van Die
       Vreemdeling, gepubliseer na sy dood 1970)
     * Die Eerste Man (Le premier homme) (onvoltooid, gepubliseer na sy
       dood 1995)

   Kort verhale
     * Uitgewekenheid en die Koningkryk (L'exil et le royaume) (1957)
     * Die Besoeker

   Nie-fiksie
     * Die Verkeerde Kant en die Regte Kant (L'envers et l'endroit)
       (Versameling, 1937)
     * Nie Slagoffer of Laksman Nie (Combat) (1946)
     * Die Fabel van Sisyphus (Le Mythe de Sisyphe) (1942)
     * Die Rebel (L'Homme révolté) (1951)
     * Notaboeke 1935-1942 (Carnets, mai 1935 -- fevrier 1942) (1962)
     * Notaboeke 1943-1951 (1965)

   Toneelstukke
     * Caligula (uitgevoer 1945, geskryf 1938)
     * Verdeelde Belang (Le Malentendu) (1944)
     * Staat van Beleg (L'État de siège) (1948)
     * Die Geregverdigde Sluipmoordenaars (Les Justes) (1949)

   Versamelings
     * Jeugdige Skryfwerk
     * Weerstand, rebelie en die Dood (1961 – Versameling van essays
       gekies deur die skrywer)

[wysig] Rolprente

     * Luchino Visconti het ‘n rolprent van Die Vreemdeling gemaak in
       1967, met Marcello Mastroianni in die hoofrol.
     * Luis Puenzo en Felix Monti was verantwoordelik vir ‘n moderne
       weergawe van Die Plaag in 1991. William Hurt het in die film
       opgetree.

[wysig] Bibliografie

     * Heiner Wittmann, Albert Camus. Kunst und Moral. Dialoghi/Dialogues.
       Literatur und Kultur Italiens und Frankreichs. Hrsg. Dirk Hoeges,
       Peter Lang, Frankfurt/M 2002

   Kategorieë: Franse filosowe • Franse skrywers • Nobelprys vir
   Letterkunde wenners

