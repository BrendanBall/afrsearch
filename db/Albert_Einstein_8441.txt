Albert Einstein


   Einstein tydens 'n lesing in Wene in 1921.
   Einstein tydens 'n lesing in Wene in 1921.

   Albert Einstein (14 Maart 1879 – 18 April 1955) was 'n teoretiese
   fisikus wat wyd as die grootste wetenskaplike van die 20ste eeu beskou
   word. Hy het die relatiwiteitsteorie voorgestel en groot bydraes tot
   die ontwikkeling van kwantummeganika, statistieke meganika en
   kosmologie gemaak. Hy is die Nobelprys vir Fisika in 1921 toegeken vir
   sy verduideliking van die fotoelektriese effek en "vir sy diens gelewer
   aan Teoretiese Fisika".

   Na die formulering van sy algemene relatiwiteitsteorie word Einstein
   wêreldberoemd, 'n ongekende eer vir 'n wetenskaplike. In latere jare
   het sy beroemdheid bo enige ander wetenskaplike in die geskiedenis
   uitgestaan, en in omgangstaal is Einstein sinoniem met iemand van baie
   hoë intelligensie of die grootste genie. Sy gesig is ook een van die
   mees herkende die wêreld oor. In 1999 is Einstein as "Persoon van die
   Eeu" deur Time Magazine benoem. Hierdie populariteit het ook gelei tot
   wye gebruik van Einstein in advertensie en bemarking, en sluit selfs
   die registrasie van Albert Einstein as 'n handelsmerk in.

   'n Eenheid in fotochemie, die einstein, sowel as die chemiese element
   einsteinium en die asteroïede 2001 Einstein is ter ere na hom vernoem.

   Inhoud

        * 1 Biografie
             + 1.1 Vroeë jare
                  o 1.1.1 Jeug en kollege
                  o 1.1.2 Werk en doktorale studies
                  o 1.1.3 Finale jare
        * 2 Religieuse beskouing
        * 3 Politieke beskouing
        * 4 Verwysings
             + 4.1 Werke deur Albert Einstein
        * 5 Eksterne skakels

[wysig] Biografie

[wysig] Vroeë jare

[wysig] Jeug en kollege

   Einstein is gebore in 1879 in Ulm in Württemberg, Duitsland, sowat
   100km oos van Stuttgart. Sy ouers was Hermann Einstein, 'n
   veerbedverkoopsman wat later elektrochemiese werke bedryf het, en sy
   vrou Pauline, née Koch. Die familie was Joods (en nie-getrou); Albert
   woon 'n Katolieke elementêre skool by en, op aandrang van sy moeder,
   neem vioollesse.

   Terwyl hy vyf was, wys sy oom vir hom 'n sakkompas, en Einstein besef
   dat iets in die leë lug die naald beïnvloed; hy beskryf die ervaring
   later as een van die grootste openbarings in sy lewe. Alhoewel hy
   modelle en meganiese toestelle vir sy eie genot gebou het, is hy as 'n
   stadige leerder geag, moontlik weens disleksie of eenvoudig menssku
   wees.

   Einstein het wiskunde begin leer op twaalfjarige ouderdom. Daar is 'n
   telkens herhaalde gerug dat hy wiskunde later in sy opvoeding gesak
   het, maar dit is nie waar nie; 'n verandering in die manier waarop
   punte toegeken is het twyfel in latere jare veroorsaak. Twee van sy
   ooms het sy intellektuele belangstellings gevoed gedurende sy latere
   kinderjare en vroeë tienerjare deur boeke oor wiskunde en wetenskap
   voor te stel en te verskaf.

   In 1894, ná die mislukking van Hermann se elektrochemiese besigheid,
   trek die Einsteins van München na Pavia, Italië, naby Milan; Albert bly
   agter om skool te voltooi (hy het 'n termyn alleen voltooi, en toe by
   sy familie in Pavia aangesluit).

   Sy mislukking in die liberale kunste-gedeelte van die Eidgenössische
   Technische Hochschule (Federale Switserse Politegniese Universiteit, in
   Zurich) se toelatingseksamen die volgende jaar was 'n teëslag; hy word
   deur sy familie gestuur na Aarau, Switserland]], om sekondêre skool te
   voltooi, en ontvang sy dimploma in 1896. Einstein skryf daarna in by
   die Eidgenössische Technische Hochschule. Daardie selfde jaar verwerp
   hy sy Duitse burgerskap, en word staatloos.

   In 1898 ontmoet Einstein vir Mileva Maric, 'n Serbiese klasmaat (en
   vriendin van Nikola Tesla), op wie hy verlief raak. In 1900 word hy sy
   onderrigdiploma gegun deur die Eidgenössische Technische Hochschule, en
   word aanvaar as Switserse burger in 1901. Gedurende hierdie tyd
   bespreek Einstein sy wetenskaplike belangstellings met 'n groep nabye
   vriende, insluitend Mileva. Hy en Mileva verwek 'n buite-egtelike
   dogter, Liserl, wat in Januarie 1902 gebore is.

[wysig] Werk en doktorale studies

   Ná graduering kon Einstein nie 'n onderrigpos vind nie, meestal weens
   die feit dat sy astrantheid as 'n jong man blykbaar meeste van sy
   professors geïrriteer het. Die vader van 'n klasmaat het hom gehelp om
   'n pos as tegniese assistent patenteklerk by die Switserse
   Patentekantoor in 1902 te bekom. Daar het Einstein die waarde van
   uitvinders se patentaansoeke beoordeel vir ontwerpe wat 'n kennis van
   fisika benodig het. Hy het ook geleer hoe om die kern van 'n aansoek
   raak te sien, ten spyte van somtyds slegte beskrywings, en was deur die
   direkteur geleer hoe "om myself korrek uit te druk." Hy het somtyds
   ontwerpsfoute reggemaak terwyl hy die uitvoerbaarheid van hul werk
   oorweeg het.

   Einstein trou met Mileva op 6 Januarie 1903. Einstein se troue met
   Mileva, wie 'n wiskundige was, was beide 'n persoonlike en
   intellektuele saak: Einstein het liefdevol verwys na Mileva as "'n
   skepsel wat my gelyke is, en wie so sterk en onafhanklik soos ek is."
   Abram Joffe, in sy biografie oor Einstein, argumenteer dat Einstein
   bygestaan was deur Mileva. Hierdie is grootliks teenstrydig met Ronald
   W. Clark wie, in sy biografie, aanvoer dat Einstein afhanklik was op
   die afstand wat bestaan het in hul huwelik sodat hy die nodige
   afsondering kon hê om te kon werk.

   Op 14 Mei 1904 word Einsten se seun, Hals Albert Einstein, gebore. In
   1904 word Einstein se posisie by die Switserse Patentekantoor permanent
   gemaak. Hy verkry sy doktoraal ná sy tesis "On a new determination of
   molecular dimensions" voltooi is in 1905.

   Daardie selfde jaar skryf hy vier artikels wat die fondasies sou lê vir
   moderne fisika, sonder veel wetenskaplike literatuur om na te verwys of
   vele wetenskaplike kollegas om die teorieë mee te kon bespreek. Meeste
   fisici stem saam dat drie van daardie artikels (Brown-beweging, die
   fotoelektriese effek en spesiale relatiwiteit) Nobelpryse verdien het.
   Slegs die fotoelektriese effek sou wen; dit is ietwat ironies, omdat
   Einstein veel beter bekend is vir relatiwiteit, maar dat die
   fotoelektriese effek heeltemaal kwantum is en Einstein effe ongelukkig
   geraak het met die pad wat kwantumteorie sou volg. Wat hierdie artikels
   laat uitstaan is dat, in elke geval, Einstein sonder huiwering 'n idee
   van teoretiese fisika geneem het tot by die logiese gevolge, en het
   geslaag daarin om eksperimentele resultate te verduidelik wat
   wetenskaplikes vir jare verstom het.

   Hy dien hierdie artikels in na die "Annalen der Physik". Hulle word
   algemeen verwys na as die "Annus Mirabilis Papers" (vanuit Latyn:
   Uitsonderlike Jaar). Die Internasionale Unie van Suiwer en Toegepaste
   Fisika (IUPAP) het beplan om die 100ste herdenkingsjaar van die
   publikasie van Einstein se uitgebreide werke in 1905 te herdenk as die
   World Year Of Physics 2005'.

[wysig] Finale jare

   In 1948 dien Einstein op die oorspronklike komitee wat lei tot die
   stigting van die Universiteit van Brandeis. In 1952 stel die Israelse
   regering voor dat Einstein die pos van tweede president inneem, maar
   Einstein wys die aanbod van die hand. Op 30 Maart 1953 stel Einstein 'n
   hersiene verenigde veldteorie bekend.

   Hy is oorlede by Princeton in 1955, en los die Veralgemeende
   Gravitasieteorie onopgelos. Hy is dieselfde dag veras in Trenton, New
   Jersey op 18 April 1955. Sy as is verstrooi op 'n onbekende plek. Sy
   brein is behoue in 'n vles deur Dr. Thomas Stoltz Harvey, die patoloog
   wat die na-doodse ondersoek op Einstein uitgevoer het.

[wysig] Religieuse beskouing

   Einstein se religieuse beskouing word oor die algemeen as deïsties
   gesien: hy het geglo in 'n "God wat homself ontbloot in die harmonie
   van alles wat bestaan, nie in 'n God wat homself bemoei met die noodlot
   en aksies van mense nie." Einstein wou "weet hoe God die wêreld geskep
   het"; ná hy deur Martin Buber gedruk is om sy religieuse oortuigings
   duidelik te maak het Einstein uitgeroep, "Wat ons (fisici) voor streef
   is net om Sy lyne soos Hom te trek." Hy het sy geloof as volg opgesom:
   "My geloof bestaan uit 'n nederige bewondering vir die onnabootsbare
   verhewe gees wat homself ontbloot in die geringste detail wat ons met
   ons brose en swak verstand kan waarneem."

   Einstein se beskouing oor God en religie is gereflekteer in sy
   aanhalings, baie wat te sien is in Wikiquote.

[wysig] Politieke beskouing

   Einstein het homself 'n pasifis en medemenslik geag. Einstein het eens
   gesê, "Ek glo Gandhi se beskouing was die mees verligte van alle
   politieke mense van ons tyd. Ons moet streef om dinge in sy gees te
   doen: om nie geweld te gebruik om vir ons oortuigings te veg nie, maar
   deur nie deel te neem aan enigiets wat jy glo 'n euwel is nie."
   Einstein se beskouing van ander kwessies, insluitend sosialisme,
   McCarthyisme en rassisme, was kontroversiëel (sien Einstein oor
   sosialisme). Einstein was 'n medestigter van die liberale Duitse
   Demokratiese Party.

   Die Amerikaanse FBI het 'n 1427-bladsy lêer oor sy aktiwiteite aangehou
   en aangeraai dat hy verhoed word van immigrasie tot die Verenigde State
   van Amerika volgens die "Alien Exclusion Act"; die aantuiging was dat
   Einstein "glo in, adviseer, raai aan of leer 'n doktrine wat, in 'n
   wetlike sin, soos deur howe in ander gevalle voorgehou is, 'sal toelaat
   dat anargie ongekeer inkruip' en lei tot 'n 'regering in naam alleen'",
   onder andere aanklagtes.

   Einstein was gekant teen tiranniese vorme van regering, en om hierdie
   rede (tesame met sy Joodse agtergrond) het hy die Nazi-bewind
   teëgestaan en uit Duitsland gevlug kort ná die instelling daarvan. Hy
   was eers ten gunste van die bou van die atoombom, om te verseker dat
   Hitler dit nie eerste doen nie, en het selfs 'n brief aan president
   Franklin D Roosevelt gestuur (gedateer 2 Augustus 1939), voor die
   Tweede Wêreldoorlog uitgebreek het, en heel moontlik deur Leó Szilárd
   geskryf, wat hom aangemoedig het om 'n program te begin om 'n kernwapen
   te ontwikkel. Roosevelt het geantwoord deur 'n komitee op te stel wat
   moes navors of uraan as 'n wapen gebruik kon word, wat 'n paar jaar
   later deur die Manhattan-projek vervang is.

   Tog, na die oorlog het Einstein homself bearbei vir kernontwapening en
   'n wêreldregering.

   Albert Einstein was 'n ondersteuner van Sionisme, maar nooit sonder
   voorbehoud nie. Byvoorbeeld, hy het sterk kritiek gelewer op Menachem
   Begin en "fascistiese elemente in Israel" in 'n 1948 brief aan die New
   York Times. Hy het Joodse vestiging in die antieke setel van Judaïsme
   voorgestaan, en was aktief in die daarstelling van die Hebreeuse
   Universiteit in Jerusalem, aan wie hy al sy dokumente en skripsies
   bemaak het. Hy was wel gekant teen nasionalisme en skepties oor of 'n
   Joodse nasiestaat die beste oplossing was. Hy mag oorspronklik in
   gedagte gehad het dat Jode en Arabiere vreedsaam saamleef in dieselfde
   land. In sy latere lewe het hy 'n aanbod van die hand gewys om die
   tweede president van die nuut-geskepte staat van Israel te word.

   Albert Einstein, tesame met Albert Schweitzer en Bertrand Russell, het
   geveg teen kerntoetse en -bomme. Met die Pugwash Konferensies oor
   Wetenskap en Wêreldsake en Bertrand Russell het hy die Russell-Einstein
   Manifes gepubliseer en verskeie konferensies georganiseer.

[wysig] Verwysings

     * Clark, Ronald W. (1971). Einstein: The Life and Times. ISBN
       0-380-44123-3
     * Pais, Abraham (1982). Subtle is the Lord. The Science and the Life
       of Albert Einstein. ISBN 0-19-520438-7
     * Michael H. Hart, The 100, Carol Publishing Group, July 1992,
       paperback, 576 pages, ISBN 0806513500

[wysig] Werke deur Albert Einstein

     * Ideas & Opinions ISBN 0517003937
     * World As I See It ISBN 080650711X
     * Relativity: The Special and General Theory ISBN 0517884410 (Project
       Gutenberg E-text)
     * Einstein, Albert, "On the Electrodynamics of Moving Bodies" Annalen
       der Physik. June 30, 1905
     * Einstein, Albert, "Does the Inertia of a Body Depend Upon Its
       Energy Content?". Annalen der Physik. September 27, 1905.
     * Einstein, Albert, "Inaugural Lecture to the Prussian Academy of
       Sciences". 1914. [PDF]
     * Einstein, Albert, "The Foundation of the General Theory of
       Relativity". Annalen der Physik, 49. 1916.
     * Einstein, Albert, "On the Generalized Theory of Gravitation".
       April, 1950.

[wysig] Eksterne skakels

   Die Engelse Wikiquote het 'n versameling aanhalings deur of oor "Albert
                                                    Einstein" (in Engels).

   Commons
   Multimedia oor hierdie onderwerp is te vinde op Wikimedia Commons onder
   die titel:
   Albert Einstein
     * S. Morgan Friedman, "Albert Einstein Online"—Comprehensive listing
       of online resources about Einstein.
     * Audio excerpts of famous speeches: Impossibility of atomic energy,
       arms race (From Time magazine archives)
     * MacTutor Einstein History
     * The Nobel Prize in Physics 1921—Albert Einstein
     * Theory of relativity in 4-letter words or shorter.
     * Juergen Schmidhuber's Einstein biographical highlights
     * Einstein's letter to Roosevelt
     * FBI files—investigation regarding affiliation with the Communist
       Party
     * Einstein family pictures
     * PBS's NOVA—Einstein
     * PBS's Einstein's wife: Mileva Maric
     * Albert Einstein Biography from "German-American corner: History and
       Heritage"
     * Official Einstein Archives Online—3000 documents
     * Albert Einstein Archive
     * Einstein Papers Project
     * Max Planck Institute's Living Einstein
     * American Institute of Physics's Einstein
     * American Museum of Natural History's Einstein
     * Albert Einstein quotes
     * Albert quotes

   Kategorieë: Duitse uitvinders • Duitse fisici • Duitse wetenskaplikes •
   Tweede Wêreldoorlog

