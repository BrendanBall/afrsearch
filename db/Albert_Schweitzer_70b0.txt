Albert Schweitzer


   Albert Schweitzer, mediese sendeling, skrywer, erkende musikant en
   teoloog, was een van die grootste filantropiese figure van die
   twintigste eeu. Hierdie seun van 'n Lutherse predikant het sy
   ontsaglike talente opgeoffer om hom te wy aan diens aan die armste van
   mense in die ekwatoriale reënwoude van Gaboen.

   Schweitzer, in 1875 gebore in Elsas, 'n Duits-sprekende provinsie wat
   kort tevore by Frankryk afgeneem is om deel van 'n verenigde Duitsland
   uit te maak, was 'n briljante musiek-, teologie- en filosofiestudent.
   Schweitzer het sy lewe nougeset beplan en in 1896, toe hy net 21 jaar
   oud was, 'n eed geneem om hom vir nog nege jaar op die studie van
   musiek en die wetenskap toe te spits en daarna sy lewe te wy aan diens
   van die mensdom.

     Ek is lewe wat wil lewe midde-in lewe wat wil lewe^[1]
     - Albert Schweitzer

   Hy het aan die universiteite van Straatsburg, Parys en Berlyn studeer
   en 'n erkende konsertorrelis en gesaghebbende oor die werke van Johann
   Sebastian Bach geword. Hy het sy eerste boek gepubliseer toe hy 25 was
   - die jaar nadat hy 'n doktoraat in filosofie van Straatsburg ontvang
   het. In 1900 het hy 'n lisensiaatgraad in teologie ontvang en is hy as
   predikant georden. Getrou aan sy voorneme, het hy op die ouderdom van
   30 met sy geneeskundige studies begin. Nadat hy gegradueer het en sy
   internskap voltooi het, is hy met Helene Bresslau getroud. Hulle het in
   1913 per seilskip na Gaboen vertrek. Twee weke met 'n rivierboot die
   breë en moerasagtige Ogooue-rivier stroomop, het daar 'n sendingstasie
   by Lambarene tot stand gekom.

   Die nood was skreiend. Nie afgeskrik deur hopelose toestande of die
   verskriklike erns en omvang van die siektes en beserings wat hulle
   gesien het nie - enigiets van melaatsheid tot byte deur groot ape - het
   die Schweitzers 'n hospitaal met hul eie hulpbronne gebou en toegerus.
   Eers later is dit deur bydraes vanoor die hele wêreld befonds.

   Ná die uitbreek van die Eerste Wêreldoorlog (1914-1918) is Albert
   Schweitzer as 'n vyandige vreemdeling beskou, maar tot 1917 toegelaat
   om sy praktyk voort te sit, waarna hy na Frankryk teruggestuur en
   geïnterneer is. In 1924 het hy teruggekeer en die hospitaal op 'n nuwe
   terrein gebou. Schweitzer het wyd gereis en lesings en orrelkonserte
   gehou. Gedurende die Tweede Wêreldoorlog (1939-1945) is hy toegelaat om
   sy werk ongestoord voort te sit en hy het sy filosofie, wat hy as
   "Eerbied vir Lewe" opgesom het, verfyn.

   Schweitzer het die Nobelprys vir Vrede in 1952 ontvang en in 1965 in
   die ouderdom van 90 in Lambarene gesterf.

[wysig] Verwysings

    1. ^ Albert Schweitzer: Kulturphilosophie (1923). Vol. 2, hoofstuk 26.

   Kategorieë: Duitse filosowe • Duitse geneeskundiges • Duitse teoloë

