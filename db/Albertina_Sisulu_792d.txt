Albertina Sisulu


   Albertina Sisulu is in 1918 in die Transkei gebore as die tweede kind
   van Bonilizwe en Monica Thethiwe. Haar ma se gesondheid het
   agteruitgegaan en met haar pa se dood in 1929 het hy Albertina, wat toe
   elf jaar oud was, gevra om na haar broers en susters om te sien.

[wysig] Geskiedenis

   Albertina was van plan om 'n non te word, maar het toe gaan verpleeg.
   Op dié manier kon sy haar broers en susters finansieel ondersteun
   tydens hul studies. In 1944 is sy met Walter Sisulu getroud. Haar man
   het haar aangemoedig om betrokke te raak by die politiek en sosiale
   opheffingswerk. As verpleegster het sy byvoorbeeld geboortebeperking in
   Orlando bekend gestel. In 1955 het Albertina haar by die ANC se
   Vroueliga aangesluit. In 1956 het sy saam met Lilian Ngoyi, Helen
   Joseph en Amina Cachalia duisende vroue in die beroemde Vrouedag-optog
   na die Uniegebou gelei om teen die verpligte dra van "dompasse" te
   protesteer. Sy was ook een van die stigterslede van die United
   Democratic Movement (UDM). Toe Walter verkies is tot die ANC se eerste
   voltydse sekretaris-generaal, het Albertina die gesin se enigste
   broodwinner geword. Sy het ook as skakel tussen die ANC-leiers in die
   tronk en diegene in ballingskap opgetree. Die Veiligheidspolisie het
   haar gedurig lastig geval en sy is verskeie kere beperkings opgelê,
   verban, onder huisarres geplaas of in hegtenis geneem - soms in
   alleenopsluiting. Die Sisulu's het vyf kinders - Max, Lungi, Zwelake,
   Lindiwe en Nkuleko - en drie aangenome kinders gehad. Dié drie was
   Walter se suster se twee kinders, Gerald en Beryl, en Samuel, wat 'n
   hegte verhouding met Walter gesmee het tydens sy verblyf op
   Robben-eiland. Al hul kinders het grootgeword in hul huis in Soweto.
   Eers vier jaar voor Walter se dood het die paar na 'n huis in Linden,
   Johannesburg, verhuis. Albertina se toewyding aan die struggle is na
   haar en Walter se kinders deurgegee. Hul oudste seun, Max, het
   byvoorbeeld op 17-jarige ouderdom reeds in aanhouding verkeer en het in
   ballingskap gegaan nadat sy pa in 1963 in Rivonia in hegtenis geneem
   is. Sy broer Zwelakhe was weer betrokke by die publikasie New Nation,
   wat verskeie kere beperkings opgelê is. Hy is ook self byna twee jaar
   lank sonder verhoor aangehou.

[wysig] Prestasie

   Albertina het haar reeds 50 jaar lank toegewy aan die Albertina
   Sisulu-stigting, wat die opheffing van kinders en bejaardes in Soweto
   ten doel het. Haar toewyding aan die stryd teen apartheid en haar
   welsynswerk onder vroue en kinders is vereer toe sy onlangs tot
   voorsitter van die Wêreldvredesraad in Basel, Switserland, verkies is.
   Haar skoondogter Elinor Sisulu het in 2002 'n biografie oor haar
   skoonouers uitgegee onder die titel Walter & Albertina Sisulu - In our
   lifetime, waarin die verhaal van hierdie merkwaardige paar vertel word.
   In Julie 2007 is the hoofweg (R21) tussen Pretoria en O R Tambo
   Internationale Lughawe na Albetina Sisulu vernoem.
   Kategorie: Suid-Afrikaanse anti-apartheidsaktiviste

