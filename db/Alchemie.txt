Alchemie


   Alchemie is die antieke soeke na 'n metode, of kuns, om onedelmetale te
   verander in edelmetale - 'n proses wat as transmutasie bekendstaan.
   Alchemiste het beweer dat die beginmateriaal, 'n materiaal is wat
   geredelik bekombaar was vir die gewone mens. Die belofte van onbeperkte
   rykdom het oor die eeue heen die mensdom se nuuskierigheid in alchemie
   geprikkel.

   Die afkoms van die term Alchemie is onseker. Alchemie se geskiedenis
   word herlei na Egipte, die Grieke en die Arabiere. Die Arabiere het 'n
   term "Al kimia" maar die oorspronkilike betekenis van "Kimia" is
   onbekend. Die grieke het 'n woord "chyma" wat verwys na die verwerking
   van metale. Alchemie word terug herlei na 'n Egiptiese term "chem" wat
   swart beteken en verwys na Egipte as "Die land van swart grond".
   Hierdie teorie ondersteun die teorie dat alchemie vanuit Egipte na die
   Grieke en toe na die Arabiere, en daarna na Europa versprei het.

   Alchemie het sy hoogtepunt bereik voor die ontwikkeling van die
   periodieke tabel en het staatgemaak op 'n klasifikasie van stowwe in
   terme van twee kontinuums: droog & nat op die een kontinuum, warm &
   koud op 'n ander kontinuum. Alhoewel alchemiste van verskeie stowwe
   gebruik gemaak het, het veral kwik, swael en sout 'n bepalende rol
   gespeel in die formules wat gedokumenteer is. Alchemiste het met sewe
   primêre metale gewerk naamlik: silwer, kwik, koper, goud, yster, tin en
   lood. Hierdie sewe metale is verbind aan die sewe sigbare ruimteligame.
   Alchemie het swaar gesteun op sterrekunde om te bepaal wanneer sekere
   alchemiese prosesse moes begin. Baie van die alchemie dokumentasie bly
   egter tot vandag toe onduidelik aangesien die alchemis gewoonlik gepoog
   het om sy waarnemings geheim te hou. In alchemie is daar geglo dat 'n
   bepaalde prosedure van die meng, oplos, opwarm en skeiding van stowwe
   nodig is om die steen van die wyses, die magisterium, te produseer. Die
   steen was die sleutel wat transmutasie moontlik gemaak het asook die
   verlenging van 'n mens se lewensduur.

   Alchemie word egter op 'n mistieke vlak eerder verbind aan 'n filosofie
   met 'n groter omvang, as net die verandering van onedelmetale in
   edelmetale. Die alchemis het geglo dat die uiterlike transmutasie van
   metale gepaard gegaan het met 'n innerlike transformasie van die siel.
   In sy diepste wese is Alchemie die ontsluiting van begrip vir die
   bestaan van die mens, asook die geheimenisse vir 'n ewige lewe. Binne
   hierdie konteks was die fokus geplaas op die veredeling van die mens se
   innerlike wese.

   Verskeie oortuigings, praktyke, simbole en mites word gekoppel aan die
   wetenskap van alchemie. As gevolg van al die geheimhouding het alchemie
   ontwikkel as 'n sterk individuele dissipline. Alhoewel groot
   hoeveelheid materiaal geskryf is oor alchemie is daar baie
   teenstrydighede. Elke individu moes self die geheime van alchemie
   ontdek.

   Inhoud

        * 1 Beginsels van alchemie
        * 2 Die lewenswyse van 'n alchemis
        * 3 Die bydrae tot moderne wetenskap
        * 4 Lys van Alchemiste
        * 5 Belangrike dokumente of geskrifte in Alchemie
        * 6 Verwante boeke
        * 7 Verwante skakels

[wysig] Beginsels van alchemie

   Alchemie is gebasseer op die volgende beginsels:
     * 'n Onwrikbare doelwit - die strewe na transmutasie of perfeksie.
     * Die navolging van baie spesifieke prosesse, in 'n bepaalde volgorde
       en volgens gespesifiseerde kriteria, gebaseer op 'n kennis van die
       basismateriale.
     * Fyn en konstante waarneming en beheer oor die prosesse.
     * Bepaalde instrumente is benut om bepaalde effekte te kry.
     * Die prosesse was gekenmerk as 'n proses van herhaling en
       voortdurende verfyning.
     * Die alchemis is as waarnemer net so 'n belangrike deel van die
       proses as die instrumente en materiale.
     * Die alchemis het geglo hy werk saam met die natuur of ter
       ondersteuning aan die natuur, om die natuur te help om 'n punt van
       perfeksie te bereik.

[wysig] Die lewenswyse van 'n alchemis

   Die wêreld van die alchemis was nie altyd 'n maklike een nie. Alchemie
   het bekend gestaan as: "Die groot werk" en het 'n voltydse
   betrokkenheid van die alchemis vereis om vure teen konstante
   temperature te hou. 'n Alchemis moes 'n laboratorium inrig met verskeie
   instrumente. Hierdie laboratoriums het die konstante gevaar ingehou van
   brande, ontploffings en gifstowwe wat vrygelaat is. Hierdie gevaar is
   verder vergroot deurdat die alchemis konstant sekere prosesse moes
   dophou en dus met weinig slaap oor die weg moes kom. Heelparty van die
   simboliek en beelde wat in alchemie tot stand gekom het word toegeskryf
   aan drome. Dit is juis hierdie aspek van alchemie wat die bekende
   psigoanalis, Carl Jung se belangstelling in alchemie aangewakker het.
   Alchemiste is blootgestel aan bespotting omdat daar baie kulkunstenaars
   en bedrieërs was wat hulself as alchemiste voorgedoen het. Daar was
   verskeie tye waar alchemiste vervolg is weens aantygings van valsheid
   of kwaadwilligheid. Alchemiste was ook blootgestel aan die gierigheid
   van mense wat hulle aangeval het om hul geheime te verkry, sonder om
   die langdradige proses van ontdekking en uitvinding te volg. Alchemiese
   prosesse kon maande en selfs jare duur voordat die proses volledig
   afgehandel was. As daar 'n fout iewers ingesluip het moes die Alchemis
   van vooraf begin.

[wysig] Die bydrae tot moderne wetenskap

   Alchemie was die voorloper van die moderne wetenskap en aptekerswese,
   in die sin dat baie chemiese waarnemings gedokumenteer is in terme van
   die interaksies van verskillende stowwe. So byvoorbeeld het 'n Duitse
   alchemis, Henning Brandt, fosfor ontdek in 1669 terwyl hy goud gemeng
   het met 'n aftreksel van urine.

   Daar is verskeie mense wat 'n groot bydrae gelewer het tot die moderne
   wetenskap as gevolg van die beoefening of studie van alchemie:
     * Paracelsus, wat geken is as die vader van moderne aptekerswese.
     * Joan Baptista van Helmont, wat die bestaan van gasse bewys het.
     * Johann Friedrich Böttger, wat die eerste persoon was in Europa om
       porselein te ontdek.
     * Robert Boyle wat die basis gelê het vir moderne chemié.
     * Isaac Newton wat verantwoordelik was vir die wetenskaplike
       revolusie, het baie tyd spandeer om alchemie te bestudeer.
     * Carl Jung, die psigoanalis, het alchemiebronne bestudeer en gevind
       dat die simboliek van alchemie noue verband hou met die oertipes
       wat figureer in die drome en fantasieë van sy pasiënte.

[wysig] Lys van Alchemiste

     * 350 v. C.-270 v. C.: Tsou Yen is die eerste bekende praktiserende
       alchemis.
     * 250 v.C. Bolos of Mendes - skryf die oudste alchemiese teks in die
       Weste genaamd: "Physika"
     * 100 Maria die Jodin - is veral bekend vir die verbetering van
       alchemiese instrumente.
     * 400 Zosimos - Skryf die werk "On Virtue"
     * 704 Khalid ibn Yazid - 'n Prins van Damaskus wat aanvaar word as
       die eerste Arabierse alchemis.
     * 760 Abu Musa Jabir - 'n Arabierse alchemis ook bekend as Gerber,
       wat belangrik geag is deur Europese alchemiste.
     * 721 - 815 Jabir ibn Hayyan Die outeur van Die boek van Venus wat
       handel oor die kuns van Alchemie.
     * 864 Al Razi - Maak 'n groot bydrae tot alchemie deur 'n bydrae te
       maak tot die klasifikasie van stowwe asook die verbetering van
       laboratorium tegnieke.
     * 1058 - 1111 Algazel'n Persiese Moslem skrywer/ filosoof van "Kimiya
       al sa'ada" of "Die alchemie van geluk" se werke is van Arabierse
       oorvertaal na Latyn
     * 1252 - 1284 Alfonso X Die koning van Kastilië vertaal Oosterse
       Alchemie geskrifte in Kastiliaans
     * 14 de eeu: Nicolas Flamel
     * 14 de eeu: Bernard of Treves
     * 1493 - 1541: Paracelsus
     * 1486 - 1535 :Cornelius Agrippa
     * 15de eeu: George Ripley outeur van "The twelve gates" of "Die
       twaalf hekke"
     * 1524 -:Thomas Charnock
     * 1527 - 1608 John Dee
     * 20ste eeu: Archibald Cockren

[wysig] Belangrike dokumente of geskrifte in Alchemie

   Een van die mees invloedrykste geskrifte in alchemie was die
   Smaragtablet van Hermes Trismegistus

[wysig] Verwante boeke

     * 2002, D. Fernando, The Dictionary of Alchemy - An A-Z of History,
       People and Definitions,Vega, 64 Brewery Road, London, N7 9NT
     * 2001, P. Marshall, The Philosopher's stone - A quest for the
       secrets of alchemy, Pan Macmillan, 20 New Warf Road, London N1 9RR,
       Basinstoke and Oxford
     * 2001, s. Martin,Alchemy and Alchemists,The pocket essentials, 18
       Coleswood Road Harpenden, Herts, ISBN: 1-903047-52-8
     * 1991, C. Gilchrist, The elements of alchemy, Element Books Limited,
       Shaftesbury, Dorset SP7 8BP.

[wysig] Verwante skakels

   The Alchemy Web Site
   Kategorieë: Alchemie • Geskiedenis • Wetenskap • Esoterie

