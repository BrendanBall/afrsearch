Aleksander I van Rusland


                                                              Aleksander I
                                               Keiser van die hele Rusland

   Keiser Aleksander I
   Keiser Aleksander I

         Gebore                                              23 Desember 1777
        Oorlede                                               1 Desember 1825
     Vorstehuis                                                       Romanof
         Regeer                                                   1801 - 1825
        Gekroon                                                 23 Maart 1801
   Ander titels                                            Tsaar
                                                      Groothertog van Finland
                                                              Koning van Pole
     Volle naam                               Aleksander I Pawlowitsj Romanof
     Voorganger                                                          Paul
       Opvolger                                                    Nikolaas I
       Eggenote                                              Louise van Baden
                                                      (Elisabeth Aleksejewna)
        Kinders Maria, Elisabeth (albei as babas oorlede) en 9 buite-egtelike
                                              kinders by 6 verskillende vroue
          Vader                                                          Paul
         Moeder                               Sophia Dorothea van Württemberg
                                                             {{{Voetnotas}}}

   Aleksander I Pawlowitsj (Russies: Александр I Павлович) (Sint
   Petersburg, 23 Desember 1777 — Taganrog, 1 Desember 1825) was van 1801
   tot 1825 keiser van Rusland.

   Hy word in Sint Petersburg gebore as die seun van groothertog Paul
   Petrowitsj, later keiser Paul en Sophia Dorothea van Württemberg (Maria
   Fjodorowna). Aleksander bestyg die troon ná die moord op sy pa en
   regeer oor Rusland tydens ’n chaotiese periode, die Napoleontiese
   Oorloë. In die eerste helfte van sy bewind probeer hy verskeie liberale
   hervormings deurvoer, maar in die tweede helfte besef hy dis ’n
   onmoontlike taak en skaf hy baie van sy vroeëre hervormings af. In sy
   buitelandse beleid het Aleksander ’n taamlike mate van sukses behaal en
   hy het verskeie veldtogte gewen. Die vreemde teenstrydigheid in hom
   maak Aleksander een van die interessantste tsare. Sy dood was boonop in
   misterie gehul en dis steeds onbekend waar sy liggaam is.

   Inhoud

        * 1 Jeug
        * 2 Bewind
        * 3 Persoonlike lewe
        * 4 Geheimsinnige dood
        * 5 Verwysings

[wysig] Jeug

   Kort ná sy geboorte op 23 Desember 1777 neem Katharina die Grote
   Aleksander weg van sy pa, die toekomstige keiser Paul. Katharina en
   Paul het nie goed oor die weg gekom nie en die keiserin wou nie hê Paul
   moes te veel invloed op die kind uitoefen nie. Daar is beweer dat
   Katharina beplan het om Aleksander as haar opvolger aan te wys ten
   koste van Paul. Albei kante het Aleksander vir hul eie gewin gebruik en
   hy was emosioneel verdeeld tussen sy ouma en sy pa. Dit het hom van
   jongs af geleer om die mense om hom te manipuleer en sy menings te
   verander na gelang van saam met wie hy op daardie oomblik was.

   Toe Katharina in November 1796 sterf sonder om ’n opvolger aan te wys,
   word haar seun Paul keiser. Sy beleidsrigtings maak hom ongewild en op
   23 Maart 1801 word hy vermoor. Hy word deur Aleksander opgevolg.

[wysig] Bewind

   Aleksander I word op 15 September 1801 in die Kremlin gekroon tot
   tsaar. Historici debatteer steeds oor sy rol in die moord op sy pa. Die
   mees algemene mening is dat hy vooraf ingelig is oor die staatsgreep,
   maar dat hy daarop aangedring het dat sy pa niks oorkom nie. Toe sy pa
   egter vermoor word, was Aleksander vol berou, en dit verklaar waarom hy
   hom tot die Russies-Ortodokse Kerk gewend het ná die Napoleontiese
   Oorloë.

   Aanvanklik is die jong keiser vasbeslote om Rusland se verouderde,
   gesentraliseerde regeringstelsels te hervorm. Hy wil ’n konstitusionele
   monargie instel en die toekoms van die lyeienes verbeter. Intussen gee
   hy uitgewers groter vryheid, verminder die aktiwiteite van die
   inligtingsdiens en verbied marteling. Rusland is egter nog nie gereed
   vir sulke liberale idees nie en selfs Alexander moet erken dat hy sy
   tyd vooruit is. Daar kom min van sy planne.

   Hy neem deel aan die Derde Koalisieoorlog (1805-1807), maar ná die Slag
   van Friedland sluit hy by Tilsit vrede met Napoleon. In 1811 besluit hy
   om die Kontinentale Blokkade wat Napoleon teen Brittanje opgelê het te
   verbeek. Dit lei tot die oorlog van 1812 waarin Napoleon se troepe
   Rusland binneval. Ná die ondergang van Napoleon se groot leër neem hy
   deel aan die Sesde Koalisieoorlog en neem Parys in met die Russiese
   troepe.

[wysig] Persoonlike lewe

   Aleksander trou op 15-jarige ouderdom met die 14-jarige Louise van
   Baden (1779-1826), wat die naam Elisabeth Aleksejewna kry. Uit die
   huwelik word twee dogters gebore, wat albei baie jonk sterf:
     * Maria Aleksandrowna (29 Mei 1799 - 8 Julie 1800)
     * Elisabeth Aleksandrowna (15 November 1806 - 12 Mei 1808)

   Aleksander het ook 9 buite-egtelike kinders gehad:

   By Sofia Wsewoloiski
     * Nikolai Loukache (1796-1868)

   By Maria Narisjkina
     * Zenaida Narisjkina (1806-1810)
     * Sofia Narisjkina (1808-1824)
     * Emanuel Narisjkin (1813-1901)

   By Marguerite-Josephine Weimer
     * Maria Aleksandrowna Parijskaja (1814-1874)
     * Wilhelmine Alexandrine Pauline Aleksandrof (1816-1863)

   By Weronika Dzierzanofska
     * Gustave Ehrenberg (1818-1895)

   By prinses Barbara Toerkestanowa
     * Maria Toerkestanowa (1819-1843)

   By Maria Iwanowna Katatsjarowa
     * Nikolai Wasilijewitsj Isakof (1821-1891)

[wysig] Geheimsinnige dood

   Aleksander I se paleis in Taganrog, waar hy in 1825 oorlede is
   Aleksander I se paleis in Taganrog, waar hy in 1825 oorlede is

   In die herfs van 1825 reis Aleksander na die suide van Rusland weens
   die siekte van sy vrou, Elisabeth Aleksejewna. Op die reis doen hy self
   verkoue op wat in tifuskoors omsit. Hy sterf op 1 Desember 1825 in die
   stad Taganrog en sy vrou ’n paar maande later terwyl die keiser se
   stoflike oorskot na Sint Petersburg vervoer word vir die begrafnis. Hy
   word op 31 Maart 1826 in die Sint Pieter en Sint Paul-katedraal
   begrawe.

   Die onverwagte dood van die keiser so ver wag van die hoofstad het
   dadelik gerugte laat ontstaan dat sy dood en begrafnis nie eg was nie
   en dat hy afstand van die troon gedoen het om die res van sy lewe in
   eensaamheid deur te bring. Daar is beweer dat ’n soldaat in sy plek
   begrawe is of dat die graf leeg was of dat die Britse ambassadeur in
   Rusland gesê het hy het Aleksander op ’n skip sien klim. Sommige mense
   het gesê die tsaar het ’n monnik geword. Baie mense, ook sommige
   historici, meen ’n geheimsinnige kluisenaar, Fjodor Koezmitsj wat in
   1836 in Siberië sy verskyning gemaak het en in 1864 in die omgewing van
   Tomsk dood is, was in werklikheid Aleksander I. In 1925 het die
   Sowjet-regering Aleksander se graf oopgemaak en gevind dit is wel leeg.

   Daar was boonop verwarring oor wie Aleksander moes opvolg en ook weens
   die staatsgreep-poging deur liberale offisiere. Die tsaar se oudste
   oorlewende broer, groothertog Konstantin, het in 1822 afstand gedoen
   van die troon, maar dit is nooit bekend gemaak nie. Slegs ’n paar mense
   in die keiserlike familie het daarvan geweet. Dus het die volk, onder
   wie Konstantin se jonger broer, Nikolaas, ná Aleksander se dood trou
   gesweer aan hom. Nadat die waarheid oor die troonopvolging bekend
   gemaak is, het Nikolaas keiser Nikolaas I geword.

   Die Dekabriste het die geleentheid aangegryp om in opstand te kom, na
   bewering om Konstantin se reg op die troon te beskerm, maar in
   werklikheid om ’n verandering in die regering teweeg te bring. Nikolaas
   het die rebellie wreed onderdruk en die leiers na die galg of na
   Siberië gestuur.

[wysig] Verwysings

          Hierdie artikel is merendeels vertaal vanaf die Engelse
          Wikipedia-artikel [1]

   Tsare en keisers van Rusland

   Tsare Iwan IV (Iwan die Verskriklike) • Fjodor I • Boris Godoenof •
   Fjodor II • Vals Dmitri I • Vals Dmitri II • Wasili IV • Michail •
   Aleksei • Fjodor III • Iwan V saam met Pieter I
   Keisers Pieter I (Pieter die Grote) • Katharina I • Pieter II • Anna •
   Iwan VI • Elisabeth • Pieter III • Katharina II (Katharina die Grote) •
   Paul • Aleksander I • Nikolaas I • Aleksander II • Aleksander III •
   Nikolaas II
   Kategorieë: Russiese tsare • Huis van Romanof

