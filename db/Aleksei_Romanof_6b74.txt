Aleksei Romanof


                                                     Aleksei Nikolajewitsj
                                                      (Алексей Николаевич)

   Tsarewitsj Aleksei as onderkorporaal in die Russiese leër, 1917
   Tsarewitsj Aleksei as onderkorporaal in die Russiese leër, 1917

                                        Gebore            12 Augustus 1904
                                       Oorlede               16 Julie 1918
                                 Nasionaliteit                     Russies
                                         Ouers Nikolaas II Aleksandrowitsj
                                                  en Aleksandra Fjodorowna
                                                          {{{Voetnotas}}}

   Aleksei Nikolajewitsj Romanof (Russies: Алексе́й Никола́евич Рома́нов)
   (Peterhof, 12 Augustus 1904 - Jekaterinburg, 16 Julie 1918) was die
   seun van tsaar Nikolaas II en tsaritsa Aleksandra Fjodorowna. Hy was
   hul vyfde kind en het vier ouer susters gehad: Olga, Tatjana, Maria en
   Anastasia. As enigste seun was hy die troonopvolger.

[wysig] Siekte

   Aleksei het aan hemofilie gely, ’n siekte wat nie destyds behandelbaar
   was nie. Hy het dit van sy ma oorgeërf. Sy was die kleindogter van
   koningin Victoria, ’n draer van die siekte. (Draers het nie self die
   siekte nie, maar kan dit aan hulle kinders oordra.)

   Die tsaar en tsaritsa het die siekte geheim gehou van die Russiese
   volk, omdat hulle bekommerd was oor wat die reaksie sou wees, veral wat
   die troonopvolging betref. Aleksei het deur sy kort lewe dikwels
   interne bloedings gehad en dit het veroorsaak dat hy selfs ’n ruk lank
   nie kon loop nie. Hy was in dié tyd eers aan ’n rolstoel gekluister en
   het later ’n ruk lank beenysters gedra.

   Wanneer hy gebloei het, het hy ondanks die pyn geen pynstillers gekry
   nie weens kommer dat hy daaraan verslaaf kon raak. Die lekeprediker en
   (volgens sy aanhangers) geloofsgeneser Grigori Raspoetin was die
   enigste mens wat blykbaar ’n positiewe invloed op sy gesondheid gehad
   het.

[wysig] Teregstelling

   Op 15 Mei 1917 het Nikolaas II namens homself en sy seun afstand gedoen
   van die troon. Nadat die hele gesin ’n jaar lank in huisarres in
   Siberië was, is hulle op 16 Julie 1918 almal in Jekaterinburg voor ’n
   vuurpeloton tereggestel. Die gesin se massagraf is aan die begin van
   die negentigerjare gevind. Aleksei se liggaam was nie daar nie – ook
   nie dié van sy suter Maria nie (hoewel vir ’n lang ruk geglo is dit was
   Anastasia se liggaam wat nie saam met die ander gevind is nie).

   Die stoflike oorskot van die ander gesinslede is in 1998 in die Sint
   Petrus en Paulus-katedraal in Sint Petersburg herbegrawe. In die jaar
   2000 het die Russies-Ortodokse Kerk die hele gesin tot heiliges
   verklaar.
   Kategorieë: Russiese adel • Huis van Romanof

