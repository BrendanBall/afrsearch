Alexander Litvinenko


   Alexander Valterovitsj Litvinenko (geb. 4 Desember 1962 - † 23 November
   2006) was 'n voormalige KGB-kolonel en voormalige luitenant-kolonel van
   die Russiese FSB. Hy het sy gesagvoerder gekritiseer en het in 2000 uit
   vrees vir vergelding Rusland verlaat en na die Verenigde Koninkryk
   geïmmigreer, waar hy in Oktober 2006 volle burgerskap gekry het. Daar
   het hy twee boeke gepubliseer waarin hy die regering van Wladimir
   Poetin kritiseer. Op 23 November 2006 het hy in Londen gesterf ná
   vermoedelike vergiftiging met polonium-210. Sy dood het internasionale
   aandag getrek nadat hy die FSB vanaf sy sterfbed beskuldig het van die
   daad.

   Inhoud

        * 1 Loopbaan in die Russiese intelligensiediens
        * 2 Afvalligheid
        * 3 Siekte en dood
        * 4 Verwysings
        * 5 Boeke
        * 6 Eksterne skakels

[wysig] Loopbaan in die Russiese intelligensiediens

   Alexander Litvinenko is gebore in die Russiese stad Woronezj waar hy
   ook sy hoërskoolloopbaan in 1980 voltooi het. Hy het toe by die
   Sowjet-leër aangesluit en vinnig opgang gemaak en is tot
   luitenant-kolonel bevorder. In 1988 het hy aangesluit by die
   teenintelligensiediens van die Sowjet-KGB en in 1991 is hy tot die
   sentrale staf van die MB-FSK-FSB van Rusland bevorder, wat
   gespesialiseer het in teenintelligensie-aktiwiteite asook die
   infiltrasie van georganiseerde misdaad. Die titel "MUR-veteraan" is aan
   hom toegeken vir werk wat hy by die Moskouse departemente vir kriminele
   ondersoeke) gedoen het. Litvinenko was ook betrokke by aktiewe militêre
   diens van die voormalige Sowjetunie en Rusland en hy is in 1997
   bevorder tot die mees geheime departement van die Russiese FSB, die
   Departement vir die Analise van Kriminele Organisasies met die titel
   senior offisier vir operasies en onderhoof van die Sewende Afdeling.

[wysig] Afvalligheid

   Litvinenko was 'n spesialis in die stryd teen georganiseerde misdaad.
   In 1998 het hy beweer dat sy bevelvoerders die moord beplan van Boris
   Berezovski, 'n sakeman wat in daardie stadium 'n hoë regeringspos
   beklee het, naamlik sekretaris van die Sekuriteitsraad. Litvinenko
   beweer dat hy uit die FSB ontslaan en twee keer gearresteer is op valse
   aanklagte wat laat vaar is nadat hy 'n tyd lank in tronke in Moskou
   aangehou is.

   Hy is in 2000 vir 'n derde keer gearresteer op aanklag dat hy bewyse in
   'n ondersoek vervals het en het toe gevlug voor hy gevangeneskap opgelê
   is. Hy is sonder 'n paspoort na Turkye, waar hy by sy vrou, Marina, en
   hul seun, Anatoli, aangesluit het wat Moskou met toeriste-visums
   verlaat het. Op 1 November 2000 het hulle na die Verenigde Koninkryk
   geïmmigreer waar hulle om politieke asiel aansoek gedoen het. In
   Oktober 2006 het hy 'n Britse burger geword.

   In die boek Blowing up Russia: Terror from Within wat in 2002
   gepubliseer is, het Litvinenko beweer dat agente van die FSB
   verantwoordelik was vir die bomontploffings in verskeie Russiese
   woonstelblokke wat tot die dood van meer as 300 mense gelei het.
   Russiese amptenare het Tsjetsjniese rebelle blameer vir die
   ontploffings. In die boek Bende van Loebjanka (Loebjanskaja
   Prestoepnaja Groeppirofka) het Litvinenko beweer dat Wladimir Poetin by
   georganiseerde misdaad betrokke was toe hy nog by die FSB gewerk het.

   Tydens 'n onderhoud in Julie 2005 met die Poolse koerant Rzeczpospolita
   het Litvinenka beweer dat Ayman al-Zawahiri in 1998 saam met ander
   leiers van al-Kaïda in Dagestan opleiding van die FSB ontvang het.

   In April 2006 het 'n Britse Parlementslid van Londen, Gerard Batten
   (UKIP), bewerings deur Litvinenko aangehaal dat Romano Prodi, die
   president van die Europese Kommissie, een van die KGB se manne in
   Italië is. Batten het geëis dat die bewerings ondersoek word. Hy het
   vir die Europese Parlement vertel dat Litvinenko die inligting van
   generaal Anatoli Trofimof verkry het (wat in 2005 in Moskou doodgeskiet
   is).

   Op 26 April 2006 het Batten sy versoek vir 'n parlementêre ondersoek
   herhaal en onthul dat sekere voormalige senior lede van die KGB bereid
   was om getuienis te lewer in so 'n ondersoek, onder sekere voorwaardes.

[wysig] Siekte en dood

   Op 1 November 2006 het Litvinenko skielik siek geword. In verskeie
   onderhoude het hy gesê dat hy vroeër die dag ontmoetings met twee
   voormalige KGB-agente gehad het en toe by 'n soesji-restaurant in
   Piccadilly in Londen gaan eet het saam met 'n Italiaanse kennis, Mario
   Scaramella, teenoor wie hy die bewerings rondom Romano Prodi gemaak
   het.

   Oleg Gordievski, 'n ou kennis van Litvinenko en ook 'n voormalige
   KGB-kolonel wat na die Verenigde Koninkryk uitgewyk het, het vir die
   BBC vertel hy glo dat Litvinenko by die woonstel van 'n ou Russiese
   vriend vergiftig is, by wie hy tee gaan drink het voordat hy na die
   soesji-restaurant gegaan het. Alle aanduidings in hierdie stadium dui
   daarop dat Litvinenko met polonium vergiftig is. Op 23 November 2006 is
   hy oorlede.

[wysig] Verwysings

   Artikel in die Engelse Wikipedia

[wysig] Boeke

     * A. Litvinenko and A. Goldfarb. Gang from Lubyanka GRANI, New York,
       2002. ISBN 0-9723878-0-3.
     * Joeri Felsjtinski, Alexander Litvinenko, and Geoffrey Andrews.
       Blowing up Russia : Terror from within. 2002. ISBN 1-561-71938-2

[wysig] Eksterne skakels

     * The Litvinenko Chronicles
     * CNN-verslag oor die vergiftiging
     * BBC-verslag oor die vergiftiging
     * Sunday Times-verslag oor die vergiftiging
     * Telegraph-verslag oor die vergiftiging
     * Guardian-verslag oor vergiftiging
     * Terror99 Inligting oor die Russiese woonstelontploffings en boeke
       deur Alexander Litvinenko
     * Video in Russies en Engels waar, Alexander Litvinenko Wladimir
       Poetin beskuldig van die sluipmoord op die joernalis Anna
       Politkofskaja
     * Die artikel deur die rolprentvervaardiger Andrei Nekrasov in The
       Times
     * Die rolprent "DISBELIEF (Loose change in Russia 1999)" deur Andrei
       Nekrosov, oor die beweerde ontploffings by werkersklasgeboue deur
       die Russiese geheime diens om 'n nuwe oorlog teen Tsjetsjnië te
       regverdig soos vertel in die boek "Blowing up Russia: Terror from
       Within" deur Alexander Litvinenko
     * UKIP MEP Gerard Batten maak onthullings oor inligting wat deur die
       voormalige Sowjet-agent Alexander Litvinenko aan hom gegee is
     * Artikel by Telegraph.co.uk 2006-11-22

   Kategorie: Rusland

