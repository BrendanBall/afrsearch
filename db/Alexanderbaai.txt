Alexanderbaai


   Alexanderbaai is 'n dorp geleë in die mees noordwestelike hoek van
   Suid-Afrika, in die Noord-Kaap, sowat 10 km suid van Oranjemund, wat
   net noord van die Oranjerivier in Namibië geleë is. Die gebied om die
   dorp bevat die rykste neerslae alluviale (of spoel-) diamante ter
   wêreld. Dit was egter koper wat tot die ontstaan van die dorp
   aanleiding gegee het, toe James Alexander, die vader van die
   koperbedryf in Namakwaland, koper op vragskuite hierheen laat dryf het
   om op skepe in die baai te laai. Dié stelsel was in gebruik tot die
   smalspoorlyn van Okiep na Port Nolloth in 1876 in gebruik geneem is.
   Alexanderbaai het tot 1926 in onbruik verval toe diamante hier ontdek
   is. Die vonds was so groot dat die regering binne 'n jaar beheer moes
   oorneem en die hele kusstrook tot by Port Nolloth moes sluit om te
   verhoed dat die mark oorstroom word. Alexanderbaai was vroeër bekend
   daarvoor dat hy heeltemal selfversorgend was ten opsigte van groente en
   vrugte, en varswater gelewer het deur verdamping van seewater.
   Kategorieë: Noord-Kaap • Dorpe in Suid-Afrika

