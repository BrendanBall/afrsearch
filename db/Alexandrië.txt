Alexandrië


                                          Alexandrië
                                            Land                    Egipte
                                    Goewernoraat                Alexandrië
                                      Koördinate        31°12' N, 29°55' O
                                       Gestig in            April 334 v.C.
                                      Bevolking:
                                 - Totaal (2007)                 3 917 082
                        - Metropolitaanse gebied                 4 320 000
                                         Tydsone EET UTC +2 | Somertyd: +3
                                      Goewerneur              Sayed Labeeb
                               Amptelike Webwerf                Alex 4 All

   Alexandrië (Grieks: Ἀλεξάνδρεια [Alexándreia], Latyns: Alexandria,
   Kopties: Rakotə, Arabies: Al-ʼIskandariya, Egipties-Arabies:
   Iskindireyya) is die tweede grootste stad van Egipte en sy belangrikste
   seehawe aan die Middellandse See met sowat vyf miljoen inwoners. Die
   stad huisves onder meer die Bibliotheca Alexandrina of Nuwe Biblioteek
   van Alexandrië en het danksy die aardgas- en oliepypleidings vanuit
   Suez tot 'n beduidende nywerheidsentrum ontwikkel. Dit beskik naas
   Kaïro oor die enigste internasionale lughawe in Egipte.

   Die stad is die belangrikste van sowat driehonderd nedersettings wat
   die naam van Alexander die Grote dra en het danksy die invloedryke
   Ptolemeïese koningshuis tot een van die beduidendste metropole van die
   antieke wêreld en as hoofstad van Egipte tot die kulturele sentrum van
   die Hellenistiese wêreld ontwikkel.

   Die stad se ekonomiese welvaart was veral aan die handel te danke; hier
   is invoere uit die ooste gehanteer en graan na Rome en later
   Konstantinopolis verskeep. Sy kosmopolitiese bevolking het 'n
   belangrike Joodse gemeente ingesluit. Sy argitektuur en instellings,
   soos die Vuurtoring van Alexandrië (die eerste ter wêreld en een van
   die Sewe Wonders van die Wêreld) en die Biblioteek van Alexandrië, die
   grootste van die antieke wêreld, was van die beroemdstes van die
   Klassieke Oudheid.

   Inhoud

        * 1 Geskiedenis
             + 1.1 Die vroeë geskiedenis
             + 1.2 Die stigting van Alexandrië
             + 1.3 Die Ptolemeïese dinastie en Kleopatra VII
             + 1.4 Alexandrië onder Romeinse heerskappy
             + 1.5 Die middeleeue en die moderne tyd
        * 2 Wetenskap en kultuur
             + 2.1 Die Museion en die Groot Biblioteek van Alexandrië
             + 2.2 Die Nuwe Biblioteek van Alexandrië (Bibliotheca
               Alexandrina)
        * 3 Bronne en verwysings
             + 3.1 Geskiedenis van die stad Alexandrië
             + 3.2 Die Groot Biblioteek van Alexandrië
        * 4 Eksterne skakels
             + 4.1 Die Helleense Alexandrië
             + 4.2 Die Antieke Biblioteek van Alexandrië
             + 4.3 Bibliotheca Alexandrina

[wysig] Geskiedenis

[wysig] Die vroeë geskiedenis

   'n Moderne uitbeelding van die Pharos van Alexandrië
   'n Moderne uitbeelding van die Pharos van Alexandrië

   Volgens argeologiese ontledings dateer die oudste nedersettings in die
   gebied van die Alexandrië uit die periode tussen 2700 en 2200 v.C.,
   terwyl die stad tussen 1000 en 800 v.C. sy eerste bloeitydperk beleef
   het. In die 4de eeu v.C. was dit 'n onbeduidende Egiptiese visserdorp
   met die naam Rhakotis.

[wysig] Die stigting van Alexandrië

   In 331 v.C. het die Grieks-Masedoniese koning, Alexander die Grote, die
   Persiese besetters uit Egipte verdryf. Volgens historiese oorlewerings
   het hy besoeke aan die destydse Egiptiese hoofstad Memphis en die
   Orakel van Zeus Ammon in die oase van Siwa afgelê, wat sy goddelike
   afkoms onthul het. Die stigting van Alexandrië was die ingewing van die
   digter Homeros se gees, wat tydens die reis in 'n droom aan Alexander
   verskyn het. Die bekende argitek Dinokrates van Rhodos het die opdrag
   gekry om net by die plek teenoor die eiland Pharos, waar Alexander na
   bewering geslaap het, 'n stad te beplan wat die koning se naam sou dra.

   Dinokrates se stadsontwerp was een van die mees gesofistikeerdes in die
   Hellenistiese wêreld. Alhoewel daar tot driehonderd stede tydens
   Alexander se veldtog gestig en na hom Alexandrië vernoem is, was die
   Egiptiese Alexandrië verreweg die belangrikste. Alexandrië sou onder
   meer die stad Naucratis as die belangrikste Griekse nedersetting in
   Egipte vervang en is daarnaas ook as 'n strategiese sentrum tussen
   Griekeland en die ryk Nylvallei beplan.

   Nogtans het Alexander die stad self nooit meer gesien nie. Hy het
   onmiddelik vertrek op sy verdere veldtogte in die ooste en is
   uiteindelik in 323 v.C. in Babilon (die huidige Irak) oorlede.
   Alexander se lyk is deur koning Ptolemeüs gesteel en in Alexandrië in
   'n praalgraf ter ruste gelê. Alexander se vise-koning Cleomenes het met
   die bou en uitbreiding van die stad voortgegaan.

[wysig] Die Ptolemeïese dinastie en Kleopatra VII

   Die Ptolemeïese dinastie het sy heerskappy oor Egipte gevestig en
   Alexandrië as sy hoofstad bevorder en uitgebou. Vanweë die groot
   bevolkingsdigte van Egipte, veral in die Nylvallei, het die Griekse
   heersers dit onnodig geag om 'n groter aantal stede met Griekse
   karakter te stig. Naas klein militêre kolonies was die bestaande stad
   Naukratis in die Nyldelta en die nuutgestigte Ptolemaïs in Bo-Egipte
   die enigste Griekse stigtings.
   Marcus Antonius en Kleopatra. Skildery deur Lawrence Alma-Tadema
   Marcus Antonius en Kleopatra. Skildery deur Lawrence Alma-Tadema

   Nogtans het Alexandrië vinnig tot een van die beduidendste stede in die
   Hellenistiese wêreld gegroei. Brucheion was die belangrikste van sy vyf
   stadswyke; hier was onder meer die koninklike paleis geleë.

   Die Pharos (Vuurtoring) van Alexandrië, wat in die tydperk tussen 300
   en 279 v.C. deur Sostratos van Knidos gebou is, was een van die Sewe
   Wonders van die Klassieke Oudheid, terwyl die Biblioteek van Alexandrië
   met sowat 700 000 skrifrolle die grootste ter wêreld was. Twee
   seehawens het Alexandrië met die Mediterreense lande verbind, terwyl
   die binnehawe aan die Mareotis-meer die handel met die res van Egipte
   en die Ooste gehanteer het.

   Onder koningin Kleopatra VII, die laaste maar nogtans een van die mees
   ambisieuse Ptolemeïes-Lagidiese heersers, was Egipte al 'n vasalstaat
   van die Romeinse Ryk. Haar pogings om Gaius Iulius Caesar, Marcus
   Antonius en Octavianus (die latere keiser Augustus) as bondgenote vir
   die stigting van 'n Romeins-Hellenistiese monargie te werf, was
   uiteindelik tevergeefs. Die presiese planne van Caesar en Kleopatra bly
   nog steeds raaiselagtig; hulle was 'n liefdespaar en Kleopatra was die
   moeder van Caesar se enigste seun, Kaisarion (Latyns Caesarion,
   "Klein-Caesar"). Die Romeinse geskiedskrywer, Suetonius, beweer dat
   hulle van plan was om met spesiale vergunning te trou en 'n tweeledige
   ryk met die hoofstede Rome en Alexandrië te stig. In Caesar se
   testament word Kaisarion egter nie genoem nie.

[wysig] Alexandrië onder Romeinse heerskappy

   Ná die dood van haar minnaars Caesar, wat in 44 v.C. vermoor is, en
   Marcus Antonius, wat 30 v.C. selfmoord gepleeg het, het Octavianus, die
   wenner van die Romeinse Burgeroorloë, oorlog teen die welvarende land
   verklaar en dit in die jaar 30 v.C. verower. Kleopatra VII het
   selfmoord gepleeg, nadat Octavianus Alexandrië in 'n triomftog beset
   het. Octavianus het Alexandrië, net soos die res van die land, wat as
   keiserlike provinsie by die Romeinse Ryk ingelyf is, as 'n persoonlike
   besitting beskou. Die land is geïsoleer en Romeinse senatore is toegang
   geweier. Die vrugbare Nylvallei het met sy ongekende rykdom tot die
   Romeinse staatskas bygedra. Alhoewel die Alexandryne van hulle
   historiese stadsraad, die bule, ontneem is, het Octavianus die
   Ptolemeïese grondwetlike bepaling, dat Alexandrië amptelik nie deel
   uitgemaak het van Egipte nie, steeds bybehou: ook die Romeine het
   verwys na Alexandria ad Aegyptum ("Alexandrië by Egipte") en titels
   soos "prefek van Alexandrië en Egipte" gebruik.
   'n Graniet-sfinks uit die Ptolemeïese tydperk
   'n Graniet-sfinks uit die Ptolemeïese tydperk

   Alexandrië het na Rome 'n tyd lank die tweede grootste en belangrikste
   stad van die Romeinse Ryk gebly en sy naam aan die Alexandrynse Tydperk
   verleen. Sy bevolkingsdigtheid was ongekend in die Klassieke Oudheid:
   Diodoros het die aantal vrye burgers in die Laat-Hellenistiese tydperk
   op sowat 300 000 beraam. Volgens moderne skattings het die bevolking in
   die Laat-Romeinse periode selfs 500 000 beloop, waaronder sowat 180 000
   Joodse burgers. Die stadsbuurte was volgens etniese en godsdienstige
   lyne verdeel, met woonkwartiere vir Griekse, Joodse en Koptiese
   burgers. Die Joods-Helleense filosoof, Philo van Alexandrië (omtrent
   15/10 v.C. - 40 n.C.), het na sy geboortestad dan ook met die treffende
   Griekse term polypolis verwys - dit was vir hom 'n soort inhomogene
   stad, wat uit baie etniese buurte met uiteenlopende kulturele
   agtergronde bestaan het. Baie Egiptiese boere het hulle in Alexandrië
   gevestig om aan die knellende armoede en drukkende belasting te ontkom.
   Die Grieke het hierdie migrante "Anachorete" genoem.

   Die bevolking van Alexandrië was nogtans merendeels van Griekse afkoms,
   alhoewel in die Ptolemeïese periode net Griekse burgers met 'n
   Alexandrynse vader en 'n Alexandrynse moeder volwaardige burgers was.
   Gemengde huwelike het die aantal Alexandrynse burgers dus waarskynlik
   geleidelik verminder.
   Die Romeinse teater van Alexandrië
   Die Romeinse teater van Alexandrië

   Onder die heerskappy van die Ptolemeïes-Lagidiese dinastie is Joodse
   burgers in Egipte steeds by die Hellene gereken - die bevoorregte
   Griekssprekende bevolking. Die Romeine het hierdie status drasties
   afgeskaal, en net 'n baie klein groep van hulle het later Romeinse
   burgerskap gekry. Gevolglik is daar gewoonlik na hulle nie as
   Alexandryne verwys nie, maar as die "Jode van Alexandrië". Die
   Christelike godsdiens is volgens historiese oorlewerings in die jaar 61
   deur die evangelis Markus ingevoer en het hier net soos elders in
   Noord-Afrika vinnig uitgebrei. In Alexandrië het baie Griekse burgers
   die nuwe religie aangeneem. Ander historiese bronne beweer dat die
   eerste Christene in Alexandrië uit die Joodse bevolking gekom het soos
   Apollos en die eerste Christelike gemeenskappe dus moontlik reeds in
   die jaar 50 bestaan het.

   Antieke bronne verwys na die prikkelbaarheid van sy inwoners en die
   groot aantal onluste en opstande wat daaruit voortgespruit het. Veral
   die Joodse burgers het onder die heerskappy van die keisers Claudius,
   Nero, Titus en Traianus verskeie kere in opstand teen die Romeine gekom
   en volgens historiese bronne is tienduisende tydens die onluste gedood.
   Ná die laaste rebellie teen die begin van die 2de eeu het baie Joodse
   burgers na die Fezzan-gebied in die noordelike Sahara gevlug. Gedurende
   die 3de eeu is die Romeinse gesag steeds meer ondermyn; tydens die
   onluste van die jaar 274 het selfs 'n Romeinse papiervervaardiger
   aanspraak op die titel Augustus gemaak. Die opstand is deur keiser
   Diocletianus later met brute geweld neergeslaan.

   In die laat-antieke tydperk het Alexandrië as 'n belangrike kulturele
   en Christelik-teologiese sentrum bekend gestaan. Anders as die
   universiteit van Athene was Alexandrië se akademiese instelling oop
   teenoor die Christelike godsdiens. In die Bisantynse (Oos-Romeinse) Ryk
   was Alexandrië naas Konstantinopolis en Antiogië aan die Orontes die
   beduidendste stad. In 619 is Egipte deur die Islamitiese Sassaniete
   verower, maar het na die jaar 628 weer Bisantyns geword. Veertien jaar
   later was die stad egter vir die Bisantynse Ryk vir goed verlore en is
   dit deur die Arabiere ingeneem.

[wysig] Die middeleeue en die moderne tyd

   Die planetarium vlakby die Nuwe Biblioteek (Bibliotheca Alexandrina)
   Die planetarium vlakby die Nuwe Biblioteek (Bibliotheca Alexandrina)

   Die neergang van Alexandrië het al voor die Islamitiese verowering
   begin; onder die Arabiese heerskappy het baie inwoners die stad
   verlaat. Ondanks die vestiging van Moslems het die bevolking sterk
   afgeneem. Alhoewel Alexandrië nog steeds as 'n handelsentrum en
   kulturele smeltkroes tussen die Hellenisties-Christelike en die
   Islamitiese wêreld gedien het, het die verskuiwing van die land se
   administratiewe setel na Foestat sy politieke en die stigting van
   Italiaanse kolonies in Akko sy ekonomiese belangrikheid verminder.

   Alexandrië was in die Middeleeue steeds 'n belangrike hawe, alhoewel
   dit sy politieke funksies en rol as kulturele sentrum met die groei van
   Konstaninopolis en Kaïro volledig kwytgeraak het. Die beroemde
   vuurtoring is deur 'n reeks aardbewings in die 14de eeu verniel en teen
   omtrent 1700 was Alexandrië 'n dorpie tussen bouvalle.
   Bibliotheca Alexandrina
   Bibliotheca Alexandrina

   Eers met die industrialisering gedurende die 19de eeu het Alexandrië
   weer van 'n onbenullige visserdorpie tot 'n beduidende metropool
   ontwikkel. Sy geografiese ligging naby die strategies belangrike
   Suez-verbinding na Indië het vinnig die belangstelling van Europese
   moondhede gewek.

   In 1798 het Napoléon Bonaparte met sy ekspedisie naby Alexandrië geland
   en 'n oorwinning teen die Arabiese Mammelukke behaal, maar is later
   naby die stad Aboekir deur die Britte verslaan. Mohammed Ali, die
   Turkse goewerneur van Egipte, het omtrent 1810 met die heropbou van
   Alexandrië begin en teen die middel van die 19de eeu was dit weer 'n
   belangrike stad. Frankryk se politieke invloed is teen die einde van
   die 19de eeu deur die koloniale heerskappy van Groot-Brittanje vervang,
   en die Britte het ook die Suez-kanaal beheer. Die stad is twee keer
   deur bomaanvalle getref: In Julie 1882 het die Britse Vloot Alexandrië
   gebombardeer en beset; in Julie 1954 is die stad deur Israeliese bomme
   getref.
   'n Uitsig oor die moderne Alexandrië
   'n Uitsig oor die moderne Alexandrië

   Vandag hanteer Alexandrië se seehawe sowat driekwart van die Egiptiese
   uitvoere. Met sy tekstielnywerhede, motorvervaardiging, chemiese
   nywerhede, voedselverwerking en oliesuiweringsaanleg is Alexandrië tans
   die tweede grootste nywerheidstad in Egipte. Die huidige stadsgebied
   bestaan uit die ou stadskern tussen die twee hawebekkens met sy tipiese
   nou straatjies en basaars en die nuwe stadswyke op die vasteland met sy
   oorwegend moderne en Westerse karakter.

   Die Nuwe Biblioteek van Alexandrië, die Bibliotheca Alexandrina, wat
   deur die Verenigde Nasies gefinansieer en in April 2002 ingewy is, volg
   die tradisie van die stad as 'n kulturele sentrum.

[wysig] Wetenskap en kultuur

[wysig] Die Museion en die Groot Biblioteek van Alexandrië

   'n 5de eeuse skrifrol beeld die vernieling van die Serapeum deur
   Teofilos uit
   'n 5de eeuse skrifrol beeld die vernieling van die Serapeum deur
   Teofilos uit

   Die Groot Biblioteek van Alexandrië was die grootste van sy soort in
   die antieke wêreld met moontlik sowat 700 000 skrifrolle en word as die
   historiese voorloper van die huidige nasionale biblioteke beskou. Die
   moderne navorsing oor hierdie biblioteek word deur 'n gebrek aan
   argeologiese vondse en teenstrydige historiese bronne belemmer; die
   presiese stigtingsdatum, sy argitektuur, sy organisasie, die aantal
   skrifrolle waaroor dit beskik het en die presiese omstandighede van sy
   vernieling is nog steeds nie duidelik nie. Dit is nogtans die eerste
   bekende instelling van sy soort wat katalogusse van sy boeke saamgestel
   het.

   Die Groot Biblioteek is volgens 'n aantal antieke bronne per ongeluk
   deur 'n brand vernietig, toe Caesar se troepe in 47 v.C. die
   Ptolemeïese vloot in die hawe aan die brand gesteek het. Nogtans steun
   net ses van sestien destydse bronne uit Alexandrië hierdie hipotese en
   die eerste van die ses dokumente het sowat 100 jaar ná die beweerde
   brand ontstaan. Luciano Canfora beweer in sy boek The Vanished Library
   dat die brand waarskynlik net stoorhuise met graan en onbeskrewe
   papirusrolle, wat uitgevoer sou word, geraak het.

   Die historiese bronne verskil ook ten opsigte van die aantal skrifrolle
   wat verlore gegaan het: dit word beraam op tussen 40 000 en 700 000 (of
   die hele biblioteek, volgens Aulus Gellius). Die laaste bron, geskryf
   deur die kerkhistorikus Orosius, verwys na 40 000 verlore boeke.

   Die Museion, of Tempel van die Muses, wat deel uitgemaak het van die
   antieke kompleks, het ook ná die brandramp bestaan, aangesien die name
   van 'n aantal direkteurs van die museum uit die Christelike tydperk
   oorlewer is en Plutarg na 'n geskenk van sowat 200 000 boekrolle verwys
   wat van die biblioteek in Pergamon gekom het. Die laaste bekende
   direkteur was Theon van Alexandrië (omtrent 335-405).

   Ná 'n reeks onluste in 391, wat hy moontlik self aangestook het, is
   alle heidense tempels deur die Christelike patriarg, Teofilos van
   Alexandrië, verniel. Volgens oorlewerings is 'n aantal Christene, wat
   hulle in die beroemde Serapis-heiligdom verskans het, deur heidense
   burgers gekruisig. Keiser Teodosios I het amnestie aan die moordenaars
   toegestaan, maar nogtans die bevel gegee dat alle heidense tempels
   afgebreek moes word. Dit is nie duidelik of die Museion en moontlik ook
   die biblioteek deur hierdie maatreël geraak is nie. Die gebou is egter
   in dié tyd verwoes. By die verowering van Alexandrië deur Arabiese
   troepe in 642 is die biblioteek nog eens deur 'n brand beskadig.

[wysig] Die Nuwe Biblioteek van Alexandrië (Bibliotheca Alexandrina)

   Die Nuwe Biblioteek van Alexandrië is deur die Noorse argitekte
   Snøhetta en Hamsa Associates ontwerp en in samewerking met die UNESCO
   teen 'n koste van VSA-$ 250 miljoen opgerig. Die kompleks, wat in 2002
   voltooi is, kan sowat agt miljoen boeke huisves en dien daarnaas as 'n
   argief van Internet-webwerwe.

[wysig] Bronne en verwysings

   Die blou verligte planetarium met 'n nagtelike vuurwerk in die
   agtergrond
   Die blou verligte planetarium met 'n nagtelike vuurwerk in die
   agtergrond

[wysig] Geskiedenis van die stad Alexandrië

     * Balconi, Carla: Alessandria nell'età augustea: Aspetti di vita, in:
       Egitto e società antica, Atti del Convegno, Vita e Pensiero, Milaan
       1985, bl. 181-196
     * Delia, Diana: The Population of Roman Alexandria. Transactions of
       the American Philological Association [TAPA] (1974-), Vol. 118,
       1988, bl. 275-292 (Die artikel is aanlyn beskikbaar vir navorsers
       en studente: The John Hopkins University Press)
     * Grabois, Aryeh: Medieval Civilization: An Illustrated
       Encyclopaedia. Jerusalem 1980: The Jerusalem Publishing House Ltd.
       / New York 1980: Mayflower Books
     * Lepelley, Claude (uitg.): Rome et l'intégration de l'Empire.
       Boekdeel II: Approches régionales du Haut-Empire romain. Parys:
       Presses Universitaires de France 1998
     * Lepelley, Claude (uitg.): Rom und das Reich. Die Regionen des
       Reiches. Hamburg: Nikol 2006
     * Pleticha, Dr. Heinrich en Schönberger, Dr. Otto (uitgewers): Die
       Römer - Geschichte und Kultur von A-Z. Ein enzyklopädisches
       Sachbuch zur frühen Geschichte Europas. Bindlach: Gondrom 1992
     * Vickers, Michael: Kunst und Kultur alter Völker - Rom. Erlangen:
       Karl Müller Verlag 1991

[wysig] Die Groot Biblioteek van Alexandrië

     * Canfora, Luciano: The Vanished Library. A Wonder of the Ancient
       World. Berkeley: University of California Press 1989

[wysig] Eksterne skakels

[wysig] Die Helleense Alexandrië

     * www.greece.org: Alexandria (Engels)

[wysig] Die Antieke Biblioteek van Alexandrië

     * Prof. R. Barth, Universiteit van Bern, Switserland: Bibliotheken in
       der griechischen und römischen Zivilisation (Duits)

[wysig] Bibliotheca Alexandrina

     * Bibliotheca Alexandrina (Engels)
     * Bibliothek Alexandria (Duits)


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Egipte

