Alfabet


   'n Alfabet is 'n volledige gestandardiseerde stel karakters wat bestaan
   uit letters en gebruik word om iets in ‘n gekose taal neer te skryf.
   Geskrewe taal bestaan uit sinne, sinne bestaan uit woorde en woorde
   bestaan uit een of meer letters van die alfabet. Elke letter
   verteenwoordig rofweg 'n klank in die gesproke taal. 'n Alfabet is
   verskillend van ander vorme van skryfstyle soos ideogramme, waarin elke
   simbool 'n volledige konsep verteenwoordig. Die woord alfabet is
   afgelei van 'n kombinasie van die woorde alfa en beta, die eerste twee
   simbole in die Griekse alfabet. Daar word ook soms verwys na die gewone
   alfabet as die ABC (uitgespreek aa-bee-see). Die woord alfabet word ook
   soms gebruik om te verwys na die basiese elemente of dele van 'n
   stelsel, bv. die DNA-alfabet.

[wysig] Geskiedenis

   Tekens wat voorwerpe voorgestel het, eerder as klanke, dateer terug na
   van voor 10 000 v.C., uit die Madaleniese periode.

   Die Egiptiese hiërogliewe was die voorloper tot die Fenisiese skrif.
   Die Egiptiese hiërogliewe het simboliese en verborge betekenisse gehad
   en het ook klanke voorgestel. Bykomende karakters is later bygevoeg om
   te onderskei of die simbool verwys na die simbool self, of na die klank
   wat die simbool voorstel. Die Egiptenare het die stelsel uiteindelik
   gestandardiseer na 'n stelsel met 24 konsonante. Die Egiptiese stelsel
   was egter te lomp en omslagtig en moes plek maak vir 'n vokaalgedrewe
   stelsel.

   Die Fenisiese alfabet het bestaan uit 22 karakters en was die eerste
   alfabet wat primêr klanke van 'n taal voorgestel het. Die Fenisiese
   skrif is van links na regs gelees en is gestandardiseer deur Koning
   Ahiram. Volgens oorlewering is Cadmos, die stigter van die stad Thebes,
   die persoon wat die Fenisiese alfabet ontwikkel het. Die term
   "foneties" verwys steeds na die herkoms van klank in die alfabet vanaf
   die Fenisiese alfabet. Die Fenisiese alfabet het die basis gelê vir die
   ontwikkeling van die antieke Griekse alfabet (800 v.C.).
   Kategorie: Taalkunde

