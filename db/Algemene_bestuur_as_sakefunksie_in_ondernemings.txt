Algemene bestuur as sakefunksie in ondernemings


   In ondernemings verwys die term algemene bestuur na die samevoeging en
   beheer van funksies om die onderneming in staat te stel om daarna te
   streef om sy doelwitte te bereik en om suksesvol te wees deur die
   grootste moontlike wins te maak. Bestuur is een van die
   produksiefaktore van ondernemings. Die ander is kapitaal, natuurlike
   hulpbronne en arbeid. Die primêre doel van bestuur is om 'n suksesvolle
   onderneming te vestig.

   Algemene bestuur stel die sakeonderneming se visie, missie, doelwitte
   en mikpunte op in samewerking en na beraadslaging met alle tersaaklike
   bestuursafdelings. Hierdie funksie verwys na ál die aktiwiteite wat
   nodig is om die onderneming te bestuur. Hierdie aktiwiteite moet die
   kennis en vaardighede van die mense in die onderneming stuur om die
   onderneming se doelwitte te bereik.

   Bestuur is vandag 'n hoogsgesofistikeerde proses en dit is noodsaaklik
   dat bestuurders behoorlik opgelei word. Daar is drie bestuursvlakke,
   naamlik topbestuur, middelbestuur en laerbestuur.

   Algemene bestuur as sakefunksie funskioneer nie afsonderlik van die res
   van die sakefunksies nie, maar word binne elkeen gevind en omvat dus
   die hele onderneming. Algemene bestuur se taak is dus om 'n atmosfeer
   en omstandighede binne die onderneming te skep wat voordelig vir die
   bereiking van die onderneming se doelwitte sal wees.

   Bestuur moet 'n doeltreffende organisasiestruktuur opstel wat take en
   verantwoordelikhede toewys wat vir elke vlak gepas is. Die doelwitte en
   mikpunte moet duidelik en realisties wees, want hulle vorm die norme
   waarteen die sukses of mislukking van die onderneming gemeet word.

   Inhoud

        * 1 Algemene bestuur se take
             + 1.1 Beplanning
             + 1.2 Organisering
             + 1.3 Leiding
             + 1.4 Beheer
        * 2 Bronne
        * 3 Sien ook

[wysig] Algemene bestuur se take

   Die vier basiese elemente van die bestuurstaak vind in 'n definitiewe
   volgorde plaas, naamlik beplanning, organisering, leiding, en beheer.

[wysig] Beplanning

   Beplanning is die proses waarvolgens bestuur die volgende doen:
     * Bepaal die onderneming se doelwitte en wat in die toekoms bereik
       moet word.
     * Bepaal die aktiwiteite wat uigevoer moet word om die doelwitte te
       bereik.
     * Omsktyf die inhoud van die aktiwiteite.
     * Dui aan hoe die aktiwiteite uitgevoer moet word.
     * Bepaal die volgorde en duur van elke aktiwiteit en ál die
       aktiwiteite saam.
     * Bepaal wíé vir wátter aktiwiteite verantwoordelik is.

   Doeltreffende beplanning is net moontlik as die volgende stappe in die
   beplanningsproses gevolg word:
     * Die mikpunte van die aktiwiteite wat uigevoer word, moet
       geformuleer word.
     * Álle moontlike inligting met betrekking tot die plan moet versamel
       word sodat meer as een moontlike plan geformuleer kan word -
       pro-aktiewe optrede.
     * Verskeie planne vir die uitvoering van die aktiwiteit moet
       geformuleer word, met die verwagte resultate van elke plan
       (veronderstellings).
     * Die geskikste plan moet gekies word om die beste resultate te
       behaal.
     * Hierdie plan word in fyner besonderhede geformuleer, met inagneming
       van die onderneming se doelwitte, sodat dit toegepas kan word.
     * Uitvoering van die plan deur bykomende hulpmiddele aan te wend.

   Beplanning moet aan sekere voorwaardes voldoen:
     * Dit moet realisties, prakties, en in pas wees met wat gedoen moet
       word.
     * Dit moet behoorlik gedoen en wetenskaplik geformuleer word.
     * Dit moet geskik wees vir die aktiwiteit wat uitgevoer moet word.
     * Dit moet buigsaam wees om by veranderende omstandighede te kan
       aanpas.
     * Dit moet eenvoudig wees sodat almal wat dit moet uitvoer dit
       verstaan en maklik kan uitvoer.
     * Dit moet op skrif gestel word sodat niemand kan sê dat hy of sy nie
       geweet het wat, waar, wanneer, en hoe dit gedoen moes word nie.
     * Die tydsberekening moet reg wees sodat die regte resultaat op die
       verwagte tyd verkry kan word.
     * Dit moet deur middel van 'n doeltreffende kommunikasiestelsel
       oorgedra word aan die mense wat dit moet uitvoer.
     * Dit moet vooraf gedoen word sodat beplanning voldoende kan wees.
     * Die doel van die plan moet altyd in gedagte gehou word.

[wysig] Organisering

   Organisering is die proses wat deur bestuurders, bygestaan deur
   ondergeskiktes, toegepas word om die produksiemiddele tot 'n eenheid
   saam te snoer om die beste resultate te verkry wanneer die onderneming
   se doelwitte nagestreef word. 'n Struktuur word geskep om die
   voorgestelde planne uit te voer.

   Die personeel in die onderneming word op verskillende beheer- en
   prestasievlakke saamgegroepeer. Elke onderneming het sy eie unieke bou
   en organisasiestruktuur, visueel voorgestel deur 'n organogram. Vyf
   verskillende organisasiestrukture kan gebruik word, afhangende van die
   tipe onderneming, naamlik lynorganisasie, lyn- en personeelorganisasie,
   funksionele organisasie, pojekorganisasie, en matriksorganisasie.

[wysig] Leiding

   Bestuur moet die onderneming lei om die doelwitte en mikpunte
   doeltreffend te bereik. Dit word gedoen deur middel van:
     * Aktivering: Om 'n infrastruktuur beskikbaar te maak waarbinne die
       personeel tot aksie kan oorgaan.
     * Opdraggewing: Om opdragte saam te stel, dit aan ondergeskiktes oor
       te dra, en te kontroleer dat alles volgens plan verloop.
     * Delegering: Die oordrag van gesag aan 'n ondergeskikte om opdragte
       uit te voer of hulle te laat uitvoer. Alhoewel gesag gedelegeer kan
       word, rus die verantwoordelikheid steeds op die oorspronklike
       persoon aan wie die taak gerig is.
     * Voorligting: Om personeel op só 'n manier te beïnvloed dat hulle
       die opdragte spontaan uitvoer.
     * Motivering: Om álle moontlike maniere te gebruik om die personeel
       oor te haal om te volhard met die uitvoering van hul take.
     * Kommunikasie: Om te verseker dat kommunikasie duidelik en
       doeltreffend is sodat almal dit dieselfde verstaan.

[wysig] Beheer

   Ook bekend as kontrolering en monitering.

   Bestuurders moet die onderneming se doelwitte voor oë hou en werklike
   resultate met verwagte resultate vergelyk om te verseker dat die
   doelwitte nagekom word. Hulle moet enige verskille of probleme wat
   hulle ontdek, ontleed en regstel. Die beheerproses behels die volgende
   stappe:
     * Lys die verwagte resultate of stel standaarde, dit wil sê, wat die
       onderneming wil bereik.
     * Evalueer die werklike resultate.
     * Ontleed álles wat van die verwagte resultate verskil deur vas te
       stel hoekom daar verskille is, hoe algemeen dit is, of dit 'n
       probleem is of nie, wat daartoe gelei het, en wat gedoen kan word
       om dit reg te stel en te voorkom.
     * Doen stappe om die probleme reg te stel en verseker dat probleme
       nie weer ontstaan nie.

[wysig] Bronne

     * Esterhuyse, C. · Horn, D. · Liebenberg, C.: Dinamiese
       bedryfstudies; Kagiso; Pinelands, 2004

[wysig] Sien ook

     * Topbestuur
     * Middelbestuur
     * Laerbestuur

   Die verskillende sakefunksies in ondernemings

   Administrasie  • Finansies  • Aankope  • Bemarking  • Produksie  •
   Menslike Hulpbronne  • Openbare Betrekkinge  • Algemene Bestuur

   Kategorie: Ekonomie

