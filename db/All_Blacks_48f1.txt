All Blacks


   Nieu-Seeland
   Unie New Zealand Rugby Football Union
   Bynaam(e) All Blacks
   Afrigter Graham Henry
   Kaptein Richie McCaw
   Meeste toetse Sean Fitzpatrick (92)
   Top puntebehaler Andrew Mehrtens (967)
   Meeste drieë Doug Howlett (49)

   Spankleure Spankleure Spankleure
   Spankleure
   Spankleure
   　
   Spankleure

   Spankleure Spankleure Spankleure
   Spankleure
   Spankleure
   　
   Alt. kleure
   Eerste internasionale wedstryd
   Vlag van Australië Australië 3 - 22 Nieu-Seeland Vlag van Nieu-Seeland
   (15 Augustus 1903)
   Grootste oorwinning
   Vlag van Nieu-Seeland Nieu-Seeland 145 - 17 Japan Vlag van Japan
   (4 Junie 1995)
   Grootste nederlaag
   Vlag van Australië Australië 28 - 7 Nieu-Seeland Vlag van Nieu-Seeland
   (28 Augustus 1999)
   Wêreldbeker
   Verskynings 5 (Eerste in 1987)
   Beste uitslag Kampioene, 1987

   Die All Blacks is Nieu-Seeland se nasionale rugbyspan. Rugby is
   Nieu-Seeland se nasionale sport en die All Blacks is 'n gedugte krag in
   internasionale rugby met 'n wenrekord teen alle ander lande.

   Die All Blacks speel elke jaar teen die Australiese rugbyspan, die
   Wallabies, en die Suid-Afrikaanse rugbyspan, die Springbokke, in die
   Drie-Nasiereeks waartydens hulle ook om die Bledisloebeker teen
   Australië speel. Die All Blacks het die Drie-Nasie reeks reeds sewe
   keer in die toernooi se elf-jaar bestaan gewen, en het twee keer 'n
   Grand Slam behaal (in 1978 en in 2005), en is die huidige
   Bledisloebeker wenners. Hulle is tans boaan die rugbywêreldranglys en
   is die 2006 Internasionale Rugby Raad se Span van die Jaar.^[1]^[2]
   Twaalf voormalige All Blacks is in die International Rugby Hall of Fame
   opgeneem.

   Die span het vir die eerste keer in 1893 'n internasionale wedstryd
   gespeel teen Nieu-Suid-Wallis, en het hulle eerste toetswedstryd in
   1903 gespeel: 'n oorwinning teen Australië. Dit is gevolg deur 'n toer
   na die noordelike halfrond in 1905 waartydens die span slegs teen
   Wallis in Cardiff verloor het.

   Die All Blacks het hulle eerste reeksoorwinning teen aartsmededingers
   Suid-Afrika ("Die Springbokke") in Nieu-Seeland in 1956 behaal. 'n
   Dekade later het hulle hulle langste segetog behaal deur sewentien
   Toetse tussen 1965 en 1970 te wen. Die Britse en Ierse Leeus het hulle
   enigste reeksoorwinning oor die All Blacks behaal in 1971, maar sewe
   jaar later sou die All Blacks hulle eerste Grand Slam behaal
   (oorwinnings oor Engeland, Ierland, Skotland, en Wallis op die selfde
   toer).

   Die 1981 Springbok toer na Nieu-Seeland het grootskaalse burgerlike
   onrus veroorsaak as gevolg van besware teen Suid-Afrika se
   apartheidbeleid. In 1987 was Nieu-Seeland die gasheer vir die eerste
   Rugby Wêreldbeker wat die All Blacks gewen het. Nieu-Seeland het in
   1996 in post-apartheid Suid-Afrika vir die eerste keer daarin geslaag
   om 'n reeksoorwinning in Suid Afrika oor die Springbokke te behaal.

   Vroeë Nieu-Seelandse nasionale rugbyuniforms het bestaan uit 'n swart
   trui met 'n silwer varing en wit broeke. Teen hulle 1905 toer het die
   All Blacks slegs swart gedra, behalwe vir die silwer varing en die "All
   Black"-naam dateer uit die tydperk. Die All Blacks voer tradisioneel 'n
   haka ('n Māori oorlogsdans) voor elke wedstryd uit. Tradisioneel word
   Te Rauparaha se Ka Mate haka uitgevoer, maar sedert 2005 word Kapa o
   Pango, 'n aangepaste weergawe van die 1924 All Blacks haka, Kia
   Whaka-ngawari, ook soms gebruik.

   Inhoud

        * 1 Geskiedenis
             + 1.1 Invoer van rugby na Nieu-Seeland
             + 1.2 Internasionale kompetisie begin
             + 1.3 Ontstaan van 'n legende
             + 1.4 Omstrede Toere
             + 1.5 Vroeë Wêreldbekers
             + 1.6 Professionele era
        * 2 All Black-trui
        * 3 Haka
        * 4 Verwysings

[wysig] Geskiedenis

[wysig] Invoer van rugby na Nieu-Seeland

   Die span wat in 1884 na Nieu-Suid-Wallis getoer het.
   Die span wat in 1884 na Nieu-Suid-Wallis getoer het.

   Rugby Voetbal is deur Charles Monro in die laat 1860's in Nieu-Seeland
   ingevoer; Monro het die sport ontdek terwyl hy sy studies by Christ's
   College Finchley, Engeland voltooi het.^[3] Die eerste wedstryd in
   Nieu-Seeland het in Mei 1870 in Nelson tussen die Nelsonklub en Nelson
   Kollege plaasgevind. Die eerste unie, Canterbury, is in 1879
   gevorm.^[4] In 1882 is Nieu-Seeland se eerste internasionale wedstryde
   gespeel toe die Southern Rugby Union (later die New South Wales Rugby
   Union) die land besoek het. Die besoekers het twee keer teen Auckland
   provinsiale klubs gespeel, twee keer teen Wellington en eenkeer teen
   Canterbury, Otago en West Coast, Noord-Eiland, waarvan hulle vier
   wedstryde gewen het en vier verloor het. Twee jaar later het die eerste
   Nieu-Seeland span wat oorsee gegaan het Nieu-Suid-Wallis besoek:
   Nieu-Seeland het agte wedstryde gespeel en al agt gewen.^[5]

   Die eerste besoek deur 'n Britse span het in 1888 plaasgevind toe 'n
   Britse Eilande-span Australië en Nieu-Seeland besoek het, geen
   Toetswedstryde is egter gespeel nie. Die spelers was meestal afkomstig
   uit Engeland en die Scottish Borders, alhoewel daar egter
   verteenwoordigers was uit al vier tuisunies.

[wysig] Internasionale kompetisie begin

   Die 1905 Oorspronklike All Blacks.
   Die 1905 Oorspronklike All Blacks.
   'n Lynstaan tydens die 1905 Wedstryd teen Wallis - die enigste wat die
   All Blacks op die besoek verloor het.
   'n Lynstaan tydens die 1905 Wedstryd teen Wallis - die enigste wat die
   All Blacks op die besoek verloor het.

   In 1892 is die Nieu-Seelandse Rugbyvoetbalunie (NZRFU) gevorm wat sewe
   unies uitgesluit Canterbury, Otago en Southland, verteenwoordig
   het.^[6]^[7] Die eerste goedgekeurde Nieu-Seeland span het
   Nieu-Suid-Wallis in 1894 besoek en die jaar daarna het Nieu-Seeland vir
   die eerste keer tuis in 'n "internasionale" wedstryd gespeel. Hulle het
   die wedstryd 8-6 teen Nieu-Suid-Wallis verloor.^[8] Die span se eerste
   ware internasionale wedstryd was teen Australië op 15 Augustus 1903 by
   die Sydney Cricket Ground, wat hulle 22-3 gewen het.^[9]

   'n Verteenwoordigende Nieu-Seelandse span het Brittanje vir die eerste
   keer in 1905 besoek (daar word sedertdien na die span as die Originals
   verwys). Daar is vir die eerste keer na die span as die "All Blacks"
   verwys tydens die toer toe, volgens spanlid Billy Wallace, 'n Londense
   koerant verslag gedoen het dat die Nieu-Seelanders gespeel het asof
   hulle "all backs" was.^[10] Wallace het beweer dat as gevolg van 'n
   tipografiese fout, verwysings daarna na die "All Blacks" was. Dit is
   egter waarskynlik 'n mite aangesien die naam ook hulle wedstryduniform
   wat uit swart truie, broeke en kouse bestaan het.^[10]

   Die Originals se enigste nederlaag op die toer was 3-0 teen Wallis in
   Cardiff.^[11] Die wedstryd is in die volksgeskiedenis van beide lande
   opgeneem as gevolg van die omstredenheid aangaande 'n betwiste drie
   deur All Black-speler Bob Deans. Indien die drie nie toegelaat was nie
   sou die spel 'n 3-3 gelykoptelling gehad het. 'n Span wat die Britse
   Eilande verteenwoordig het, wat as die Anglo-Welsh bekand gestaan het
   aangesien dit net uit Engelse en Walliese spelers bestaan het, het
   Nieu-Seeland in 1908 beoek en is 2-0 deur die All Blacks verslaan.

[wysig] Ontstaan van 'n legende

   Nieu-Seeland se wedywering met Suid-Afrika het in 1921 begin toe die
   Springbokke Nieu-Seeland besoek het vir 'n toetsreeks wat gelykop
   geëindig het.^[12] Die All Blacks het daarna in 1928 na Suid-Afrika
   gereis vir 'n reeks wat weereens gelykop geëindig het.

   Die 1924 All Black-besoekers aan die Verenigde Koninkryk is die bynaam
   die Invincibles gegee, aangesien hulle al hulle wedstryde gewen het.
   Die span is egter van 'n kans op 'n volle grand slam ontneem deur
   Skotland se weiering om te speel as gevolg van 'n twis oor kostes.^[13]
   Die eerste werklik verteenwoordigende Britse Eilande-span (nou bekend
   as die Britse en Ierse Leeus) het Nieu-Seeland in 1930 besoek. Alhoewel
   die Lleus die eerste toets gewen het, het die tuisspan herstel om die
   reeks 3-1 te wen. Nieu-Seeland het die Verenigde Koninkryk weer in
   1935-36 besoek in 'n 30 wedstryd reeks waarin hulle drie wedstryde,
   insluitend twee toetse, verloor het.^[14] In een van die nederlae het
   Prins Obolenski twee skitterende drieë gedruk om Engeland te help om
   13-0 te wen en daarme hulle eerste sege oor die All Blacks te
   beklink.^[15]

   In 1937 het Suid-Afrika 'n reeksoorwinning teen die All Blacks in
   Nieu-Seeland behaal. Die Springbokspan is vervolgens beskryf as die
   beste ooit om Nieu-Seeland te besoek het.^[16]^[17] Die All Blacks sou
   eers in 1949, na die einde van die Tweede Wêreldoorlog, weer teen
   Suid-Afrika speel toe hulle die land met Fred Allen as kaptein besoek
   het. 'n Berugte All Blacks-rekord is tydens die besoek opgestel — die
   All Blacks se nederlaag in twee Toetswedstryde op een dag. Dit was
   moontlik gemaak deurdat Australië Nieu-Seeland terselfdertyd besoek
   het. Op die middag van 3 September (Nieu-Seelandse tyd) is die All
   Blacks onder kaptein J. B. (Johnny) Smith in Wellington 11-6 deur
   Australië verslaan.^[18] Dieselfde middag in Suid-Afrika
   (Suid-Afrika-tyd) het die All Blacks onder kaptein Ron Elvidge (Allen
   was beseer) 9-3 teen die Springbokke in Durban verloor.^[19] Die All
   Blacks in Nieu-Seeland het ook hulle tweede Toets 16-9 verloor, wat dit
   vir Australië moontlik gemaak het om die Bledisloebeker vir die eerste
   keer te wen. Hoewel elke wedstryd 'n taai stryd was het die All Blacks
   die reeks 4-0 verloor.

   Die twee reeks nederlae teen Suid-Afrika het beteken dat die
   Springbokke se 1956-besoek aan Nieu-Seeland met groot afwagting ingewag
   is. Die All Blacks se kaptein was Bob Duff en die afrigter Bob Stuart.
   Die 3-1 reeksoorwinning was die eerste teen die Springbokke en ook die
   Springbokke se eerste reeksnederlaag teen enige opponent.^[20]^[21]
   Tydens die reeks het die All Blacks vir Don Clarke en Kevin Skinner in
   die laaste twee Toetse ingesluit om die oorwinning te help
   verseker.^[21] Skinner is ingesluit om die Springbokstutte "uit te
   sorteer" terwyl Don Clark vervolgens bekend sou staan as "The Boot" as
   gevolg van sy doelskopvermoeë.^[22]^[23]

   Die All Blacks se 3-1 reeksoorwinning teen die Leeus in 1959 het 'n
   dominante tydperk van All Black-rugby ingelui. Dit is gevolg deur 'n
   1963-64 toer aan die Verenigde Koninkryk, gelei deur Wilson Whineray,
   wat baie naby daaraan gekom het om 'n Grand Slam te behaal maar daarvan
   ontneem is deur 'n puntelose gelykopuitslag teen Skotland.^[24]. Die
   enigste nederlaag op die toer was teen Newport RFC wat die All Blacks
   3-0 by Rodney Parade, Newport op 30 Oktober 1963 geklop het^[25]. Later
   sou die 1967-kant drie Toetse wen, maar kon hulle nie teen Ierland
   speel nie as gevolg van 'n bek-en-klouseer bedreiging.^[24] Die toer
   het deel gevorm van die All Blacks se langste segetog tussen 1965 en
   1970 waartydens hulle 17 Toetsoorwinnings behaal het.^[26] Alhoewel die
   1966 Leeus 0-4 verslaan is in hulle Nieu-Seeland toer, is die geluk vyf
   jaar later omgekeer toe die 1971 Leeus, onder die kapteinskap van die
   Wallieser John Dawes, die All Blacks in 'n Toetsreeks verslaan het wat
   tot op hede steeds die Leeus se enigste reeksoorwinning teen
   Nieu-Seeland is.

   Die 1972-3 besoekers aan die Britse Eilande het net-net nie daarin
   geslaag om 'n Grand Slam te behaal nie as gevolg van 'n gelykopuitslag
   teen Ierland.^[24] Die toer is ook noemenswaardig vir die huistoe stuur
   van stut Keith Murdoch wat na bewering betrokke was by 'n kroeggeveg in
   'n Cardiffhotel tydens feesvieringe na die oorwinning oor Wallis.^[27]

   In 1978 het Graham Mourie die All Blacks aangevoer in hulle eerste
   Grand Slam wat voltooi is met 'n 13-12 oorwinning teen Wallis. Die
   wedstryd het tot groot omstredenheid gelei nadat die All Blacks gewen
   het as gevolg van 'n strafskop laat in die wedstryd. Slot Andy Haden
   het uit die lynstaan geduik in 'n poging om die strafskop te bekom; die
   strafskop wat deur skeidsregter Roger Quittenton toegeken het was egter
   teen Wallis se slot Geoff Wheel wat van die skouer van Frank Oliver af
   gespring het.^[28] Die All Blacks se enigste nederlaag op die toer was
   die berugte 12-0 nederlaag teen die Ierse provinsie, Munster, by
   Thomond Park.^[29] Die nederlaag is beroemd gemaak deur die toneelstuk,
   "Alone it Stands", deur John Breen.^[30]

[wysig] Omstrede Toere

   Die 1976 All Blacks-toer na Suid-Afrika het opslae veroorsaak en gelei
   tot die boikot van die 1976 Somer Olimpiese Spele in Montreal, Kanada
   deur drie-en-dertig Afrika-lande.^[31] Die All Blacks kon weereens nie
   daarin slaag om 'n Toetsreeks in Suid-Afrika te wen nie en sou dit eers
   in 1996 na die van van Apartheid reggekry. Die 1976-Toer het bygedra
   tot die Gleneagles-ooreenkoms wat deur die Staatshoofde van die Britse
   Statebond in 1977 aangeneem is.^[32]

   Die 1981 Springbokrugbytoer na Nieu-Seeland het gelei tot betogings
   teen Suid-Afrika se Apartheidbeleid^[33] op 'n skaal wat nie in
   Nieu-Seeland gesien is sedert die 1951 waterfrontdispuut nie.^[34] Die
   NZRU het die Springbokke na Nieu-Seeland uitgenooi omdat die
   Muldoon-regering geweier het om politiek en sport te meng.^[32]
   Alhoewel die All Blacks die Toetsreeks gewen het, is twee van die toer
   se provinsiale wedstryde gekanselleer en die hele toer is gekenmerk is
   deur geweld en betogings.^[35] Tydens die toer het die land onrus
   deurgemaak en die toer het 'n beduidende impak op die Nieu-Seelandse
   samelewing gehad.^[35]^[33]^[36]

   Die 1985 All Blacks-rugbytoer na Suid-Afrika is gekanselleer na
   regaksie beweer het dat dit die NZRU se grondwet sou oortree.^[36] In
   1986 het 'n rebelletoer na Suid-Afrika plaasgevind wat nie deur die
   NZRU goedgekeur is nie. Die span, genaamd die Nieu-Seeland Cavaliers,
   het egter baie van die All Blacks uit die tydperk ingesluit.^[37]^[38]
   Die spelers wat aan die toer deelgeneem het is deur die NZRU verban na
   hulle terugkeer na Nieu-Seeland.^[39]

[wysig] Vroeë Wêreldbekers

   Die eerste Rugby Wêreldbeker is in 1987 gesamentelik deur Nieu-Seeland
   en Australië aangebied. Die All Blacks het die eerste Wêreldbeker gewen
   deur Frankryk 29-9 in die eindstryd op Eden Park, Auckland, te klop.
   Nieu-Seeland het slegs 52 punte afgestaan en 43 drieë aangetekn in ses
   wedstryde waarin hulle Italië, Fidji, Argentinië, Skotland, Wallis en
   Frankryk geklop het.^[40]

   Teen die 1991 Wêreldbeker was die All Blacks 'n span wat aan die
   verouder was en wat mede-afgerig was deur Alex Wyllie en John
   Hart.,^[41] Hulle het gesukkel in poelwedstryde teen die VSA en Italië,
   maar het daarin geslaag om hulle kwarteindstryd teen Kanada te
   wen.^[42] Hulle is daarna deur die uiteindelike wenners, Australië,
   16-6 in die halfeindstryd geklop by Lansdowne Road in Dublin. Kort na
   die toernooi het baie spelers en die afrigter, Wyllie, wat 'n 86%
   wentempo in 29 Toetse behaal het, uitgetree.^[43]

   Laurie Mains het Wyllie in 1992 vervang en is die taak gegee om die
   span vir die 1995 Wêreldbeker in Suid-Afrika voor te berei. Die All
   Blacks was weereens die gunstelinge om die kampioenskap te wen.^[44]
   Hulle status as gunstelinge is bevestig toe 'n jong Jonah Lomu vier
   drieë teen Engeland aangeteken het in die All Blacks se 45-29
   halfeindstrydoorwinning.^[45] Die All Blacks sou egter op die ou einde
   in die eindstryd teen die gashere in hulle eerste Wêreldbeker in
   ekstratyd verloor toe die Spingbok losskakel Joel Stransky die beker
   met 'n skepskop beklink het. All Black-ondersteuners sou later beweer
   dat die span se prestasie ondermyn is deur
   voedselvergiftiging.^[46]^[47]

[wysig] Professionele era

   2005 Drie-Nasiesreeks - Die All Blacks teen die Wallabies
   2005 Drie-Nasiesreeks - Die All Blacks teen die Wallabies
   Die All Blacks wat teen Engeland speel op Twickenham in 2006.
   Die All Blacks wat teen Engeland speel op Twickenham in 2006.

   Die professionele era in rugby het in 1995 begin met die skep van die
   SANZAR-groep ('n kombinasie van "Suid-Afrika", "Nieu-Seeland" en
   "Australië")^[48] wat gevorm is met die doel om TV-regte vir twee nuwe
   kompetisies, die Super 12-kompetisie en die Drie-Nasies-reeks, te
   verkoop.^[48] Die eerste Drie-Nasies-reeks is in 1996 gehou met die All
   Blacks wat al vier hulle toetse gewen het om die Trofee te wen.^[49]

   Die 1996 Drie-Nasies-wedstryd in Suid-Afrika tussen die All Blacks en
   die Spirngbokke was ook die eerste wedstryd in 'n historiese reeks.
   Onder die nuwe afrigter, John Hart, en kaptein Sean Fitzpatrick het die
   All Blacks vir die eerste keer daarin geslaag om 'n reeksoorwinning in
   Suid-Afrika te behaal.^[50] Fitzpatrick het die reeksoorwinning hoër
   aangeskryf as Nieu-Seeland se 1987 Wêreldbekersege, waarin hy ook
   deelgeneem het.^[50]

   Die volgende twee seisoene het gemengde resultate vir die All Blacks
   gelewer: hulle het die 1997 Drie-Nasies-reeks gewen, maar in 1998 vir
   die eerste keer verloor. Die All Blacks het in 1997 al hulle
   Drie-Nasies toetse gewen, maar in 1998 sou hulle al 4 hulle toetse in
   die reeks verloor.^[51] Dit sou ook die eerste keer sedert 1949 dat
   hulle vier keer in 'n ry verloor het.^[52] Die jaar daarna het hulle
   hulle grootste toetsnederlaag deurgemaak toe hulle 28-7 teen Australië
   in Sydney verloor het.^[53]

   Die All Blacks het in die 1999 Wêreldbeker herstel en hulle poel
   gedomineer en onder andere vir Engeland 30-16 op Twickenham verslaan.
   In die kwarteindstryd het hulle Skotland 30-18 geklop om in die
   halfeindstryd teen Frankryk op Twickenham te speel. Die All Blacks het
   halftyd 17-10 voorgeloop,^[53] maar in die tweede helfde het Frankryk
   skitterende rugby gespeel waarvoor die All Blacks geen antwoord gehad
   het nie en Frankryk het uiteindelik 43-31 gewen.^[53] Hart het daarna
   as afrigter bedank en is deur twee mede-afrigters, Wayne Smith en Tony
   Gilbert, vervang.

   Onder Smith en Gilbert het die All Blacks tweede gekom in die 2000 en
   2001 Drie-Nasies-toernooie. Beide is deur John Mitchell vervang op 3
   Oktober 2001 wat die All Blacks afgerig het en gelei het tot
   Drie-Nasies-oorwinnings in 2002 en 2003 en die behouïng van die
   Bledisloebeker (wat sedert 1998 deur Australië gewen is) in 2003. Na
   die wen van die 2003 Drie-Nasies het hulle die 2003 Wêreldbeker as een
   van die gunstelinge begin en weerens hulle poel gedomineer met
   oorwinnings oor Italië, Kanada en Tonga voor hulle een van die strafste
   wedstryde van die toernooi teen Wallis gewen het.^[54] Hulle slaag die
   keer ook daarin om Suid-Afrika in 'n Wêreldbeker wedstryd te klop
   (29-9), maar die All Blacks verloor 22-10 teen Australië in die
   halfeindstryd in Sydney. Mitchell is daarna deur die NZRU afgedank en
   deur Graham Henry vervang.

   Henry se ampsduur het begin met 'n dubbele oorwinning oor die
   wêreldkampioene in 2004. Die twee wedstryde se gesamentlike totaal was
   72-15, met die All Blacks wat Engeland daarvan verhoed het om enige
   drieë te druk.^[55]^[56] Ondanks die positiewe begin van Henry se
   ampstermyn, was die Drie-Nasies 'n gemengde sukses met twee oorwinnings
   en twee nederlae. Die kompetisie was taaier as ooit te vore en die
   uitslag moes deur bonuspunte beslis word wat die All Blacks laaste
   geplaas het.^[57]^[58] Die 2004 seisoen het op 'n hoë noot geëindig met
   die All Blacks wat in Europa gewen het, insluitend 'n rekord 45-6
   oorwinning oor Frankryk.^[59]

   In 2006 het hulle die Drie-Nasies-reeks weer verower deur die eerste
   vyf wedstryde te wen (drie teen Australië en twee teen Suid-Afrika).
   Hulle het egter hulle laaste wedstryd in die reeks teen Suid-Afrika
   verloor. Hulle het hulle einde van die jaar toer onoorwonne voltooi met
   rekordoorwinnings teen Frankryk, Engeland, Ierland, Skotland en Wallis,
   om daarmee 'n tweede "Grand Slam" te behaal.^[60] Die All Blacks is
   gekies as die 2006 IRB Span van die Jaar en is weereens benoem vir die
   Laureus Wêreld Sporttoekenning vir 'n Span en flank Richie McCaw was
   IRB Speler van die Jaar.^[2]^[61]

   Die 2007-seisoen het begin met twee middel-van-die-jaar Toetse teen
   Frankryk. Die All Blacks het die Toetse gewen; 42 - 11 by Eden Park en
   61 - 10 by die Westpac Stadion. In 'n derde wedstryd teen Kanada is die
   All Blacks effens gevlei deur 'n wentelling van 64-13 wat nie Kanada se
   aanlag ten volle reflekteer het nie.^[62]

   Die All Blacks se eerste Drie-Nasies toets van 2007 was teen die
   Springbokke in Durban waar hulle twee drieë in die laaste tien minute
   gedruk het om die wedstryd 26-21 te wen. Die volgende week het die
   Wallabies die All Blacks teen verwagting op die MCG in Melbourne
   verslaan (20-15): die All Blacks se eerste nederlaag teen Australië
   sedert 2004. Australië se nederlaag teen die Springbokke in Suid-Afrika
   en die All Blacks se 26-12 oorwinning oor Australië in die finale
   wedstryd in Auckland het egter meegebring dat die All Blacks ook die
   2007 Drie-Nasies-reeks en die Bledisloebeker gewen het.^[63]

[wysig] All Black-trui

   Die huidige All Black-trui.
   Die huidige All Black-trui.

   Die huidige All Black-trui is geheel en al swart met die
   Adidas-kenteken en die NZRU silwer varing op die voorkant. Die 1884
   Nieu-Seeland-toer na Australië was die eerste oorsese Nieu-Seelandse
   rugbytoer en die klere wat gebruik is, het aansienlik verskil van
   vandag se trui. Destyds het die span 'n donkerblou trui met 'n goue
   varing aan die linkerkant van die trui gedra.^[64] In 1893 het die NZRU
   by sy jaarlikse algemene vergadering bepaal dat die uniform 'n swart
   trui met 'n silwer varing en wit lang-kortbroek sou wees.^[65] Iewers
   tussen 1897 en 1901 het 'n verandering ingetree: teen 1901 het die span
   wat teen NSW gespeel het 'n swart trui, 'n seil top sonder kraag en 'n
   silwer varing gedra.^[66]

   Die All Black-trui word vandag as een van die mees herkenbare
   rugbytruie beskou.^[67] Onlangs het die gebruik onstaan vir die All
   Blacks om 'n geborduurde papawer op hulle trui te dra wanneer hulle
   teen Frankryk speel op hul toere wat aan die einde van die jaar
   plaasvind.^[68] Die papawer vereer soldate wat in die slagvelde van
   Europa gesterf het.^[69]

   Adidas betaal die NZRFU tans $200 miljoen oor 9 jaar in die verwagting
   dat die All Blacks ongeveer 75% van hulle wedstryde sal wen.^[70] Nike
   het dit ook in 1996 oorweeg om die All Blacks te borg, maar het op
   Tiger Woods besluit.^[71]

[wysig] Haka

   Die All Blacks besig om die Haka uit te voer voor 'n wedstryd teen
   Frankryk in 2006
   Die All Blacks besig om die Haka uit te voer voor 'n wedstryd teen
   Frankryk in 2006

   Die All Blacks voer 'n haka ('n Māori-dans) voor elke internasionale
   wedstryd uit. Die haka word met Nieu-Seeland geassosieer sedert 'n toer
   van Nieu-Suid-Wallis in 1884. Die Nieu-Seelandse "Native"-span (die
   span wat in Brittanje, Australië and Nieu-Seeland getoer het in 1888
   and 1889) het die Ake Ake Kia Kaha gebruik en die 1903-span in
   Australië het 'n spottende haka, Tupoto koe, Kangaru! gebruik. Die
   1905-All Blacks het die tradisie begin om die Ka Mate te gebruik en
   teen 1914 was dit goed gevestig in Nieu-Seelandse rugby. Die 1924
   All-Blacks het 'n spesiaal gekomponeerde haka Kia Whaka-ngawari
   gebruik, maar later het die All Blacks weer terug geval op die Ka
   Mate.^[72]

   In Augustus 2005, voor die Drie-Nasies Toetswedstryd tussen
   Nieu-Seeland en Suid-Afrika by die Carisbrookstadion in Dunedin,
   Nieu-Seeland, het die All Blacks 'n ander haka Kapa o Pango uitgevoer.
   Kapa o Pango was 'n haka wat spesiaal deur Derek Lardelli ontwikkel is
   en "...ontwerp is om die multi-kulturele aard van kontemporêre
   Nieu-Seeland te reflekteer — in besonder die invloed van Polinesiese
   kulture.^[73] Kapa o Pango is bedoel om gebruik te word by spesiale
   geleenthede en nie om Ka Mate te vervang nie.^[74] Kapa o Pango eindig
   met 'n "keel-afsny" aksie wat 'n bron van omstredenheid was en gelei
   het tot aantygings dat Kapa o Pango geweld aanmoedig wat die verkeerde
   boodskap aan All Blacks-ondersteuners sou stuur.^[75]^[76] Volgens die
   "Kapo o Pango"-komponis, Derek Lardelli, stel die gebaar die "trek van
   lewenskragtige energie in die longe en hart in" voor^[77]

   In November 2006, by die Millennium-Stadion in Cardiff, het die All
   Blacks die haka in hulle kleedkamers voor die wedstryd uitgevoer, in
   plaas van net voor die afskop. Die Walliese Rugbyunie wou gehad het dat
   die walliese volkslied gesing moes word na die uitvoering van die haka.
   Die All Blacks wou nie instem tot die versoek nie en het daarom die
   haka in hulle kleedkamers uitgevoer.^[78]

   Ander nasionale spanne uit eilandnasies in die Stille Oseaan gebied
   voer soortgelyke oorlogsdanse uit voor internasionale wedstryde; dit
   sluit in Samoa se weergawe van die haka, Tonga se Sipi Tau en Fiji se
   cibi. Suid-Afrika se Springbokke oorweeg ook tans om 'n
   Zoeloe-oorlogsdans as deel van die voorwedstryd verrigtinge in te
   voer.^[79]

[wysig] Verwysings

    1. ^ "IRB World Rankings." irb.com. URL besoek op 2006-09-08.
    2. ^ ^2,0 ^2,1 "McCaw named IRB Player of the Year", irb.com,
       2006-11-26. URL besoek op 2007-01-24.
    3. ^ Davies, Sean, "All Black magic: New Zealand rugby", bbc.co.uk,
       2006-09-27. URL besoek op 2006-11-12.
    4. ^ Gifford (2004), pg 27.
    5. ^ Gifford (2004), pg 29.
    6. ^ Gifford (2004), pg 32.
    7. ^ Canterbury, Otago en Southland het beswaar aangeteken teen die
       vereiste dat NZRFU uitvoernde komiteelede in Wellington moes woon.
       Hulle het uiteindelik alaml by die NZRFU aangesluit al het die
       woonagtigheid reel eers in 1986 verander.
    8. ^ "New South Wales in New Zealand." allblacks.com. URL besoek op
       2006-10-30.
    9. ^ "1st All Black Test : 45th All Black Game." allblacks.com. URL
       besoek op 2006-10-30.
   10. ^ ^10,0 ^10,1 "ALL BLACKS - The Name?." rugbymuseum.co.nz. URL
       besoek op 2006-09-08.
   11. ^ "In the British Isles, France and North America." allblacks.com.
       URL besoek op 2006-10-30.
   12. ^ "South Africa and New South Wales in New Zealand." allblacks.com.
       URL besoek op 30 Oktober 2006.
   13. ^ Palenski (2003), bl 74.
   14. ^ "In the British Isles and Canada." allblacks.com. URL besoek op
       24 Januarie 2007.
   15. ^ Gallagher, Brendan, "The day a Russian prince in an England shirt
       beat the All Blacks", telegraph.co.uk, 2006-11-03. URL besoek op
       2006-11-02.
   16. ^ Palenski (2003), pg 192.
   17. ^ "THE 1956 SPRINGBOK TOUR." rugbymuseum.co.nz. URL besoek op
       2006-11-03.
   18. ^ "67th All Black Test : 362nd All Black Game." allblacks.com. URL
       besoek op 8 September 2006.
   19. ^ "68th All Black Test : 363rd All Black Game." allblacks.com. URL
       besoek op 2006-09-08.
   20. ^ "South Africa in New Zealand." allblacks.com. URL besoek op 3
       November 2006.
   21. ^ ^21,0 ^21,1 "THE 1956 SPRINGBOK TOUR." rugbymuseum.co.nz. URL
       besoek op 3 November 2006.
   22. ^ "Kevin Skinner." allblacks.com. URL besoek op 3 November 2006.
   23. ^ "Don Clarke(1933 - )." nzhalloffame.co.nz. URL besoek op 3
       November 2006.
   24. ^ ^24,0 ^24,1 ^24,2 "Beach beckons as All Blacks celebrate
       history", nzherald.co.nz, 27 November 2005. URL besoek op
       2006-11-12.
   25. ^ "Newport 3 V 0 New Zealand." URL besoek op 2007-07-09.
   26. ^ Palenski (2003), bl 269.
   27. ^ Lowe, Robert, "Disgraced All Black 'heroic' in dignified
       silence", nzherald.co.nz, 7 Oktober 2005]. URL besoek op 12
       November 2006.
   28. ^ Mehaffey, John, "Mourie has mixed emotions over Haden dive",
       tiscali.co.uk, 24 November 2005. URL besoek op 12 November 2006.
   29. ^ Irish, Oliver, "The 10 greatest shocks in sport's history",
       guardian.co.uk, 7 April 2002]. URL besoek op 12 November 2006.
   30. ^ Smythe, John, "Alone It Stands - at Court Theatre",
       http://nbr.co.nz/smythe/, 1 April 2004. URL besoek op 12 November
       2006.
   31. ^ "On This Day 17 July 1976." bbc.co.uk. URL besoek op 17 Januarie
       2007.
   32. ^ ^32,0 ^32,1 Watters, Steve. "From Montreal to Gleneagles."
       nzhistory.net.nz. URL besoek op 17 Januarie 2007.
   33. ^ ^33,0 ^33,1 Sharpe, Marty, "Dark days of thunder - when a free
       nation confronted apartheid in sport", wairarapa.co.nz, 25 Augusts
       2001]. URL besoek op 13 November 2006.
   34. ^ Watters, Steve. "A country divided." nzhistory.net.nz. URL besoek
       op 13 November 2006.
   35. ^ ^35,0 ^35,1 Watters, Steve. "'A war played out twice a week'."
       nzhistory.net.nz. URL besoek op 13 November 2006.
   36. ^ ^36,0 ^36,1 Hill, Ruth, "Protests a turning point in the history
       of New Zealand", nzherald.co.nz, 8 Julie 2006. URL besoek op 15
       November 2006.
   37. ^ Luxford, Bob. "Bernie Fraser." rugbymuseum.co.nz. URL besoek op
       15 November 2006.
   38. ^ Millen, Julia (7 April 2006). "Blazey, Cecil Albert 1909 - 1998."
       Dictionary of New Zealand Biography. URL besoek op 15 November
       2006.
   39. ^ "Rugby Chronology." rfu.com. URL besoek op 15 November 2006.
   40. ^ "World Cup in New Zealand and Australia." rugbymuseum.co.nz. URL
       besoek op 15 November 2006.
   41. ^ Palenski (2003), bl 227.
   42. ^ Palenski (2003), bl 228.
   43. ^ Palenski (2003), pg 290.
   44. ^ "All set for World Cup semis", worldcupweb.com, 14 November 2003.
       URL besoek op 15 November 2006.
   45. ^ Knight, Lindsay. "Jonah Tali Lomu." rugbymuseum.co.nz. URL besoek
       op 15 November 2006.
   46. ^ "Springboks poisoned at 1995 Cup: Luyt", NZPA, 30 Oktober 2003.
       URL besoek op 15 November 2006.
   47. ^ "1995: Party time for SA", bbc.co.uk, 24 September 2003. URL
       besoek op 15 November 2006.
   48. ^ ^48,0 ^48,1 Howitt (2005), bl 7.
   49. ^ Howitt (2005), bl 170.
   50. ^ ^50,0 ^50,1 Palenski (2003), bl 206.
   51. ^ Howitt (2005), bl 185.
   52. ^ Howitt (2005), bl 199.
   53. ^ ^53,0 ^53,1 ^53,2 Palenski (2003), bl 233.
   54. ^ "Charvis bowed but proud", bbc.co.uk, 2 November 2003. URL besoek
       op 17 Januarie 2007.
   55. ^ "382nd All Black Test : 1102nd All Black Game." allblacks.com.
       URL besoek op 26 November 2006.
   56. ^ "383nd All Black Test : 1103rd All Black Game." allblacks.com.
       URL besoek op 16 November 2006.
   57. ^ Bonus punte kon op twee manier verdien word: deur vier of meer
       drieë in 'n wedstryd te druk en deur met sewe punte of minder te
       verloor.
   58. ^ Howitt (2005), bl 289.
   59. ^ "392nd All Black Test : 1112th All Black Game." allblacks.com.
       URL besoek op 16 November 2006.
   60. ^ Phillips, Mitch, "Awesome All Blacks widen the gulf",
       guardian.co.uk, 26 november 2006. URL besoek op 28 November 2006.
   61. ^ "All Blacks nomination page on Laureus Awards site." Laureus
       World Sports Awards. URL besoek op 16 April 2007.
   62. ^ "Slick All Blacks belt Canada", Australian Broadcasting
       Corporation, 16 June 2007. URL besoek op 2007-06-26.
   63. ^ rugby heaven, Kick in the guts for Wallabies. Besoek op 22 Julie
       2007.
   64. ^ Gifford (2004), bl 28.
   65. ^ Palenski (2003), bl 17.
   66. ^ "The “All Black” Uniform." Te Ara - The Encyclopedia of New
       Zealand. URL besoek op 31 Oktober 2006.
   67. ^ "All Blacks Rugby Jersey." champions.co.nz. URL besoek op 8
       September 2006.
   68. ^ "All Blacks jerseys to have Poppies embroidered on them for
       French tests", Radio New Zealand, 25 Oktober 2006. URL besoek op 26
       Oktober 2006.
   69. ^ "All Blacks to honour fallen soldiers", IOL, 24 Oktober 2006. URL
       besoek op 26 Oktober 2006.
   70. ^ "God defend the All Black brand." Unlimited. URL besoek op 2 Mei
       2007.
   71. ^ "Member of the Club." Time magazin. URL besoek op 2 Mei 2007.
   72. ^ "All Blacks' Haka." teara.govt.nz. URL besoek op 9 Julie 2007.
   73. ^ Stokes, Jon, "New haka the cutting edge of sport",
       nzherald.co.nz, 29 Augustus 2005. URL besoek op 30 Oktober 2006.
   74. ^ Hinton, Marc, "ABs Reveal New Haka", xtramsn.co.nz, 27 Augustus
       2005. URL besoek op 16 November 2006.
   75. ^ Cleary, Mick, "Cut-throat haka does All Blacks no favours",
       telegraph.co.uk, 5 September 2005]. URL besoek op 31 Oktober 2006.
   76. ^ "All Blacks coach slams haka criticism", theage.com.au, 28 Julie
       2006. URL besoek op 17 Januarie 2007.
   77. ^ "Kapa O Pango gets green light", planet-rugby.com, 8 Julie 2006.
       URL besoek op 30 Oktober 2006.
   78. ^ "So just who is to blame for no Millennium haka?", icwales.co.uk,
       27 November 2006. URL besoek op 18 Desember 2006.
   79. ^ BBC nuus. Springboks aim to unveil own haka. Besoek op 22 Julie
       2007.


   Hierdie artikel is gekies as 'n voorbladartikel. Klik gerus hier vir
   meer inligting.

   Kategorieë: Nasionale rugbyspanne • Nieu-Seeland

