Allah


   "Allah" in Arabies skrif
   "Allah" in Arabies skrif

   Die Arabiese woord vir God is Allah - en só word die Een God dan ook
   deur Moslems genoem. Dié naam vir God is egter nie deur Mohammed
   uitgedink nie, maar is al eeue voor Mohammed gebruik deur die
   Lihjaniete en Thamoedeërs - voorgeslagte van die Noord-Arabiere.

   Voor Mohammed sy eerste openbaring in 610 nC ontvang het, is die naam
   Allah ook reeds verbind met die Kaäba in Mekka. Christen-Arabiere
   gebruik die naam Allah ook om na die Drie-Enige God van die Bybel te
   verwys.

   Dit is interessant dat Mohammed in die gedeeltes van die Koran wat
   tydens die eerste vyf jaar van sy openbare bediening in Mekka opgeteken
   is, nie een keer die naam Allah gebruik nie. In dié tyd het hy na God
   verwys as "Heer" of "Skepper" (Rabb). Sommige waarnemers meen dit is
   omdat hy nie wou hê dat mense die God wat hy verkondig, verwar met die
   Allah wat saam met talle afgode by die Kaäba aanbid is nie.

   Die naam Allah kom altesaam 2 688 keer voor in die dele van die Koran
   wat ná Mohammed se vlug na Medina opgeteken is. Die naam Allah is nie
   net heilig vir Moslems nie, maar hou ook besonderse betekenis in
   wanneer hulle bid. Wanneer Sy naam in gebed genoem word, is Allah
   onmiddellik daar teenwoordig.

   Daar word ook in die Koran na God verwys as Al-Rahman ("die
   Barmhartige") - 'n naam wat voorheen deur die Jode in die Babiloniese
   Talmoed en ook deur Christene gebruik is om na die Een God te verwys.
   Moslems glo dat daar 99 "wonderlike name" vir God is en herhaal dié
   name soms tydens gebede.
   Kategorieë: Islam • Gode

