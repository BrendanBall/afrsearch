Alpe


   Die Mont Blanc
   Die Mont Blanc
   Satellietfoto van die Alpe
   Satellietfoto van die Alpe

   Die Alpe is 'n magtige bergreeks in Europa met 'n oppervlakte van meer
   as 200 000 vierkante kilometer, wat oor 'n afstand van 1 200 kilometer
   van Frankryk in die weste tot by Oostenryk en Slowenië in die ooste en
   van Suid-Duitsland in die noorde tot by Italië in die suide strek. In
   die suidooste gaan die Alpe oor na die Dinariese Gebergte, in die
   noordooste na die Karpate. Die hoogste berg, die Mont Blanc aan die
   Frans-Italiaanse grens, is 4 808 meter bo seevlak.

   Die Alpe word volgens geografiese kenmerke onderverdeel in die Wes-Alpe
   en Oos-Alpe, en ten opsigte van die hoogte bo seevlak in die Vooralpe
   (tot by 1 500 meter), Middelalpe (tot by die sneeugrens) en die
   Hoogalpe (met 'n hoogte van meer as 3 000 meter).

   Die Alpe het gedurende die geologiese tydperk van die tersiêr ontstaan,
   toe die oorspronklike vasteland van Afrika noordwaarts beweeg en die
   sedimentafsettings van die Middellandse See sodoende eers saamgepers en
   daarna opgevou het. Hierdie geologiese aktiwiteite is nog steeds aan
   die gang en lei tot 'n klein, jaarlikse styging van die gebergte se
   hoogte.

   Die oppervlakte is behalwe deur geologiese aktiwiteite ook deur
   klimaatsomstandighede gevorm. Veral gedurende die Ystydperk het
   gletsers die voorkoms van die gebergte verander en begin om groot
   valleie in te sny, terwyl die smeltwater in die randgebiede van die
   Alpe groot mere soos die Bodenmeer tussen Duitsland, Switserland en
   Oostenryk en die Gardameer in Noord-Italië laat ontstaan het.

   As 'n waterskeiding en klimatologiese grensgebied skei die Alpe die
   stroomgebiede van die Noordsee, die Middellandse See en die Swart See
   en die klimaatsones van die maritieme gebied in die weste, die
   kontinentale in die noorde en ooste en die milde Mediterreense gebied
   in die suide van mekaar. Die Alpe is die brongebied van groot Europese
   riviere soos die Inn, Po, Rhône en Ryn.

   Inhoud

        * 1 Ekonomiese basis
        * 2 Klimaat
        * 3 Geskiedenis
        * 4 Die gevolge van aardverwarming
        * 5 Bronne
             + 5.1 Kultuurgeskiedenis
             + 5.2 Klimaatsverandering
             + 5.3 Ensiklopedieë
        * 6 Verwysings
        * 7 Eksterne skakels

[wysig] Ekonomiese basis

   Geografiese en klimatologiese omstandighede bepaal die ekonomiese basis
   van die verskillende gebiede. Die noordelike Vooralpegebied word deur
   'n moderne landbousektor met melkboerdery en veeteelt gekenmerk, terwyl
   die bosgebiede 'n aantal werksgeleenthede in die houtbedryf skep. Die
   milde klimaat in die valleie van die suidelike Alpe is uiters geskik
   vir die wynbou en vrugteverbouing, terwyl in die oostelike gebiede sout
   en ertse gemyn word.

   Hidroëlektriese kragopwekking voorsien in die elektrisiteitsbehoeftes
   van baie Alpegebiede.

   Die alpiene sportbedryf is 'n belangrike bron van inkomste in alle
   gebiede, alhoewel die massatoerisme negatiewe uitwerkings op die
   sensitiewe omgewing en mikroklimaat van die gebergte het.

[wysig] Klimaat

   Berglandskap in die Switserse kanton Uri
   Berglandskap in die Switserse kanton Uri

   Die grootste deel van die Alpe word deur die Middeleuropese klimaat
   geraak, en die belangrikste invloede is milde en vogtige Atlantiese
   lugmassas, wat deur die westelike winde na die Alpegebied gelei word;
   koue lug uit die Noordpoolgebiede; droë kontinentale lugmassas uit die
   ooste (met warm lug in die somer en koue lug in die winter); en warm
   Mediterreense lugmassas uit die suide.

   Die termiese besonderhede van groot dele van die noordelike Alpegebied
   stem ooreen met dié van die aangrensende vlaktes, alhoewel die
   gemiddelde jaarlikse temperatuur sowat 0,50 tot 0,65 °C per 100 meter
   hoogte bo seevlak afneem. Die meeste reënval tree in die somer op, en
   die westelike randgebiede van die Alpebergreeks kry danksy die
   westelike winde dikwels tussen 2 000 en 3 000 millimeter reën per jaar.

   Die suidelike Alpe word deur die Mediterreense klimaat beïnvloed; die
   somers is hier baie warm en die winters gematig. Die grootste reënvalle
   tree hier in die lente en somer op.

   Die valleie en bekkens binne die Alpegebied (waaronder Valais,
   Vinschgau en Karinthië) lê in die reënskadu en is gevolglik droë streke
   met dikwels minder as 800 millimeter reën per jaar. Tydperke van
   inversie is veral tydens die winter 'n tipiese weersverskynsel in die
   Alpebekkens soos Lungau en die Klagenfurtse Bekken in Oostenryk. Vanweë
   die windstilte vorm koue lugmassas in die laer geleë gebiede. 'n Ander
   bekende meteorolgiese fenomen is die föhn, 'n warm valwind.

   Weens die laer digtheid van die atmosfeer word die Alpe deur 'n sterker
   regstreekse sonstraling gekenmerk, terwyl die diffuse straling swakker
   is. Die temperatuurverskil tussen die son- en skadusye van berghellings
   is dus taamlik groot.

[wysig] Geskiedenis

   In die antieke tydperk is die Alpegebied veral as 'n onherbergsame
   streek beskou, en sowel Kelte asook Romeine het geen nedersettings in
   die koue bergwêreld gestig nie. Vir hulle was slegs die bergpasse oor
   die Alpe van belang, en dit is ook die enigste geografiese punte in die
   bergreeks, wat hulle name gegee het.
   Lauterbrunnenvallei, Switserland
   Lauterbrunnenvallei, Switserland
   Snelweg oor die Brenner-bergpas
   Snelweg oor die Brenner-bergpas

   As gevolg van die groter bevolkingsdigtheid het mense in die Middeleeue
   langsamerhand belang gestel in die Alpe. Die eerste nedersettings is in
   die Alpevalleie gestig, en die bergpasse het as deel van handelsroetes
   al hoe meer belangriker geword. Die berge self is egter nog steeds as
   gevaarlike en selfs angswekkende, mitiese plekke beskou en het die
   aanleiding gegee tot allerhande bygelowe. Die Middeleeuse berigte oor
   die sogenaamde "Heksesabbat" het hulle oorsprong in vroeë 15de eeuse
   oorlewerings uit die gebiede van Valais en Dauphiné in die Wes-Alpe.

   As reaksie op die volksgeloof, wat na die bergwêreld as 'n tuiste van
   demone verwys het, het die kerklike owerhede orals in die Alpe
   gebedsplekke en heiligebeelde ter ere van die beskermheiliges soos
   Sint-Bernhardus en Sint-Niklaas opgerig.

   Eers in die renaissance-tydperk het mense werklik in die bergwêreld
   begin belangstel, en in 1387 het die monnik Niklaus Bruder uit die
   Switserse stad Luzern met vyf metgeselle vir die eerste keer die
   bergspits Pilatus beklim en sodoende die bewys gelewer dat mense die
   berge sonder vrees kon aandurf.

   Die Switserse humaniste van die 16de eeu het hierdie proses van
   ontmitologisering van die bergwêreld op 'n wetenskaplike basis
   voortgesit. Mense het vir die eerste keer die majestueuse landskap in
   sy mooiheid ervaar en die berge se geografiese betekenis as 'n
   natuurlike grens tussen Noord-Europa en Italië, maar ook as 'n
   oorgangsgebied met bergpasse en 'n landskap met landboupotensiaal
   danksy sy weivelde besef.

   Sedert die laat 17de eeu het geleerdes die Alpe in hul werke vanuit 'n
   natuurkundige en teologiese standpunt begin behandel, en die
   ontmitologisering van die berge is nou ook deur die begin van die
   alpinisme bevorder. Moeilike bergspitse soos die Mont Blanc is deur
   geleerdes beklim, en hulle berigte het vinnig die eerste welgestelde
   toeriste, onder meer uit Engeland, gelok. Stede soos Genève het die
   vertrekpunt van talle reisgroepe op pad na die "yswêreld" van berge en
   gletsers geword. Mense het die grootsheid van die Alpewêreld bewonder
   en die lewe van sy bewoners, veral herders, begin idealiseer en
   romantiseer.

   Sedert die dertigerjare van die 19de eeu lok die eerste grootpaaie oor
   die bergpasse as vernuftige prestasies van die destydse ingenieurskuns
   die bewondering van mense uit, en ook talle kunstenaars het die
   wisselwerking tussen natuur en tegniek as 'n nuwe motief ontdek.

[wysig] Die gevolge van aardverwarming

   Die Groot Aletsch-gletser in 1979 (links), 1991 (middel) en 2002 (regs)
   Die Groot Aletsch-gletser in 1979 (links), 1991 (middel) en 2002 (regs)

   Aardverwarming hou 'n groot bedreiging vir die Alpe se damme,
   kragsentrales, landbou en toerisme in. Die drie eersgenoemdes is
   aangewese op bepaalde neerslae en sal waarskynlik deur skommelinge in
   die jaarlikse reënval geraak word. Hierdie skommelinge is een van die
   effekte van die temperatuurstyging in die Alpegebied wat in die tweede
   helfte van die 20ste eeu 1,2 °C beloop het en dus twee keer so hoog was
   soos die wêreldwye gemiddelde.

   Die Duitse deelstaat Beiere koördineer tans die navorsingsprojek
   "Climate Change Impacts and Adaption Strategies in the Alpine Space"
   wat die gevolge van klimaatsverandering in die Alpegebied ondersoek en
   probeer om aanpassingstrategieë te ontwikkel.

   Die Alpegletsers se smeltproses is een van die eerste dramatiese
   effekte wat reeds besigtig kan word - talle gletsertonge het in die
   laaste dekades oor 'n afstand van honderde meter teruggetrek. Die
   Switserse gletsers het volgens nuwe metings tussen 1985 en 2000 20
   persent van hulle oppervlak en 'n kwart van hul volume verloor. Die
   verlies aan oppervlak het in die tydperk tussen 1973 en 1985 slegs
   sowat een persent beloop.^[1]

   Die smeltproses by die Schneeferner-gletser van Duitsland se hoogste
   bergspits, die Zugspitze (2 962 meter), het die plaaslike owerhede
   genoodsaak om rotsheuwels te verwyder wat andersins 'n bedreiging vir
   skitoeriste sou inhou. Die gletser verloor op 'n warm dag tans tien
   sentimeter en produseer daagliks 35 miljoen liter se smeltwater. Met
   die gletsers raak die Alpebewoners 'n belangrike bron van drinkwater
   kwyt. Navorsers vrees dat die Beierse gletsers binne twintig jaar sal
   kan verdwyn, terwyl daar moontlik palms in die gebied van die Beierse
   mere sal aard.

[wysig] Bronne

[wysig] Kultuurgeskiedenis

     * Dictionnaire historique de la Suisse. Boekdeel I. Hauterive:
       Editions Gilles Attinger 2002

[wysig] Klimaatsverandering

     * Alpen-Klima: Das Eis geht, die Palmen kommen. Der SPIEGEL Online, 3
       Augustus 2006: spiegel.de - Besoek op 1 Oktober 2007

[wysig] Ensiklopedieë

     * Historisches Lexikon der Schweiz. Aanlyn beskikbaar: Historisches
       Lexikon der Schweiz - Die Alpen

[wysig] Verwysings

    1. ^ Globale Erwärmung: Gletscherschwund weltweit beschleunigt. In:
       Der Fischer Weltalmanach 2006. Frankfurt am Main: Fischer
       Taschenbuch Verlag 2005, bl. 684

[wysig] Eksterne skakels

     * 360° Panoramas


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Alpe • Europa

