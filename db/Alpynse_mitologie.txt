Alpynse mitologie


   Optog in die Oostenrykse stad Klagenfurt
   Optog in die Oostenrykse stad Klagenfurt

   Veral die oostelike en sentrale Alpegebiede staan bekend vir hulle ryk
   tradisies, wat hulle oorsprong onder meer in die voor-Christelike
   tydperk het. Die huidige "heidense" tradisies is 'n mengsel van
   Germaanse, Slawiese, Retiese en Keltiese invloede.

   Inhoud

        * 1 Oorlewering
        * 2 Krampus
        * 3 Perchten
        * 4 Bronne
        * 5 Eksterne skakels

[wysig] Oorlewering

   Die ou heidense tradisies het in die plattelandse gebiede van
   Oostenryk, Switserland, Beiere en Slowenië in die vorm van volkspele,
   kuns, optogte, rituele en spele oorleef. Die geïsoleerde ligging van
   die Alpynse gemeenskappe het tot die ontwikkeling van 'n verskeidenheid
   plaaslike tradisies gelei.

   Die Rooms-Katolieke Kerk het in die Alpegebied steds 'n ambivalente
   houding teenoor heidense tradisies gehad. Terwyl sommige gebruike net
   in die afgeleë valleie bewaar is, wat nie deur die kerk se invloed
   geraak is nie, is ander oor die eeue heen by Christelike tradisies
   aangepas.

   In die tydperk van die Duitse Derde Ryk het die Nazi-regering die
   heidense kulturele erfenis gedeeltelik by die mistisisme en esoteriese
   praktyke van die Nazi-beweging ingelyf. Die reputasie van die heidendom
   en sy tradisies het in Oostenryk, Beiere en Slowenië 'n bietjie onder
   hierdie inbesitneming deur die Nazi's gely, alhoewel die meerderheid
   van sy huidige aanhangers aantygings van nasionalisme duidelik ontken.
   Met die verstedeliking en die krimpende bevolking van die plattelandse
   Alpegebiede het 'n aantal gebruike 'n moderne betekenis en
   interpretasie gekry.

[wysig] Krampus

   Krampus
   Krampus
   Mevrou Bercht
   Mevrou Bercht

   Die woord Krampus het sy oorsprong in die Oudhoogduitse term vir klou,
   krampen. Krampus word in die Alpegebied, maar ook in Hongarye en
   Kroasië, as 'n demoniese figuur uitgebeeld, wat saam met Sint Nikolaas
   optree. Gewoonlik verklee jong mans gedurende die eerste twee weke van
   Desember, en veral op die aand van 5 Desember, in Krampus-kostuums om
   die strate rond te swerf en sowel kinders asook volwassenes met hulle
   roestige kettings en klokke angs op die lyf te jaag.

   In 'n aantal landelike gebiede word jong dames as deel van die pret
   saggies met roedes geslaan. Jong mans doen groot moeite met die
   vervaardiging van hulle handgemaakte maskers om by die plaaslike feeste
   met 'n indrukwekkende kostuum te kan spog.

   Die Krampus-figuur toon sekere ooreenkomste met Swarte Piet, die
   begeleier van Sint Nikolaas in ander Europese gebiede. Daar is egter
   belangrike verskille. Krampusse tree dikwels in groot groepe op. In die
   omgewing van Salzburg, die Tiroolse Unterland en in die Salzkammergut
   tree Sint Nikolaas, Krampus en Körbelträger (die "Mandjiesdraer")
   gemeenskaplik op.

   Die Krampus-tradisie was oorspronklik oor die hele Oostenryk verspreid,
   maar in die tydperk van die Inkwisisie is die gebruik verbied. Mense,
   wat hulle as duiwelse wesens vrklee het, is destyds die doodstraf
   opgelê. Die tradisie het sodoende net in afgeleë gebiede oorleef.

   Vanuit die kloosterskole het vanaf die middel van die 17de eeu 'n nuwe
   tradisie ontwikkel. Sint Nikolaas is deur skrikwekkende wesens, duiwels
   en mense in dierkostuums vergesel om kinders op te soek. Vrome,
   volgsame kinders het geskenke ontvang, terwyl die stouterds gestraf is.

[wysig] Perchten

   Percht-aanhanger
   Percht-aanhanger
   Klokkeluier (Glöckler)
   Klokkeluier (Glöckler)
   Perchten-masker uit St. Johann (Pongau)
   Perchten-masker uit St. Johann (Pongau)

   Mevrou Perchta is 'n mitologiese figuur, wat in Slawiese en
   Skandinawiese legendes voorkom en ook 'n belangrike rol in die
   volksgeloof speel. Sy is moontlik 'n variasie van Mevrou Holle, wat
   danksy die sprokiesverhale van die Duitse Gebroeders Grimm bekendheid
   verwerf het.

   Die naam Perchta kom veral in Suid-Duitsland en die Alpegebied voor
   (onder meer in plekname soos Berchtesgaden), maar ook in Slawiese
   gebiede, terwyl Mevrou Holle 'n Noord-Duitse (en soms ook
   Skandinawiese) weergawe blyk te wees.

   Die woord Perchten (die meervoud van Perchta) het oorspronklik na die
   vroulike maskers verwys, wat tydens die plaaslike optogte deur die
   begeleidsters van "Mevrou Bercht", 'n antieke goddin, gedra is. Die
   optogte (Duits: Perchtenlauf) het gedurende die laaste week van
   Desember en die eerste week van Januarie plaasgevind, maar veral op 6
   Januarie.

   Die kostuums is saamgestel uit 'n bruin houtmasker en 'n bruin of wit
   skaapvel. Deesdae begin die Krampus- en Perchten-feeste geleidelik
   versmelt, sodat dikwels nie meer tussen die twee onderskei word nie.

   Perchten word met die midwinter geasssosieer en versinnebeeld ook die
   lot en die siele van die oorledenes. Die naam het sy oorsprong in die
   Oudhoogduitse peraht ("skitterend") en was 'n waarskuwing teen die
   doodsonde van ydelheid.

   Plaaslike Duitse en Sloweense variante van die naam is onder meer
   Berigl, Berchtlmuada, Bechtra, Pehta, Perhta-Baba, Zlobna Pehta,
   Bechtrababa, Sampa, Stampa, Lutzl, Zamperin, Pudelfrau, Zampermuatta en
   Rauweib.

   Die Rooms-Katolieke Kerk het selfs gepoog om die wilde feesvierings in
   die 17de en 18de eeu te laat verbied, maar het hulle later stilswyend
   geduld en sodoende hulle herlewing moontlik gemaak.

   In Pongau, 'n streek in Oostenryk, vind elke winter groot optogte van
   Schönperchten ("mooi Perchten") en Schiachperchten ("lelike Perchten")
   plaas. Ander plaaslike variante sluit die Tresterer in die Oostenrykse
   gewes Pinzgau, die steltedansers van die dorp Unken, die Schnabelpercht
   ("Snawel-Perchten") in die gebied van die Laer Innvallei en die
   Glöcklerlaufen ("klokkeluiersloop") in die gewes Salzkammergut in. 'n
   Aantal skioorde gebruik die ou tradisies om in die winter toeriste te
   lok.

[wysig] Bronne

     * Grimm, Jacob: Deutsche Mythologie. Hildesheim: Olms-Weidmann 2003,
       ISBN 3-487-09817-2
     * Müller, Felix; Ulrich Müller: Percht und Krampus, Kramperl und
       Schiach-Perchten. In: Müller, Ulrich; Werner Wunderlich (reds.):
       Mittelalter-Mythen 2. Dämonen-Monster-Fabelwesen. St. Gallen 1999,
       bl. 449 - 460.

[wysig] Eksterne skakels

     * Die Perchten van Salzburg

   Kategorie: Paganisme

