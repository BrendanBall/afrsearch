Altai


                                                          Republiek Altai
                                                       (Республика Алтай)
                                             Ligging van Altai in Rusland
                   Land:                                Russiese Federasie
          Russiese naam:                                  Республика Алтай
         Plaaslike naam:                            Алтайдынг Республиказы
                 Status:                                Outonome republiek
       Federale distrik:                                           Siberië
      Ekonomiese streek:                                       Wes-Siberië
               Hoofstad:                                     Gorno-Altaisk
      Rang: oppervlakte:                                                35
            Oppervlakte:                                      92 961,2 km²
       Wateroppervlakte:                                              0,2%
        Rang: bevolking:                                                79
              Bevolking:                                     202 947(2002)
                   Tale:                                   Russies, Altais
              Godsdiens: Boerchanisme, Boeddhisme, Christendom, sjamanisme
             Staatshoof:                              Aleksander Berdnikof
    Amptelike webtuiste:                       altai-republic.ru In Engels
              Volkslied:                               Volkslied van Altai
                Tydsone:                                                 6
           Wapen
                                                                      Vlag

   Altai (Russies: Республика Алтай; Altais: Алтайдынг Республиказы) is ’n
   outonome republiek (’n deelgebied van Rusland) en is genoem na die
   gelyknamige gebergte.

   Inhoud

        * 1 Geografie
             + 1.1 Riviere, mere en gletsers
             + 1.2 Klimaat
        * 2 Geskiedenis
        * 3 Ekonomie
        * 4 Bestuursindeling
        * 5 Groot stede en dorpe
        * 6 Demografie
        * 7 Godsdiens
        * 8 Eksterne skakels
        * 9 Verwysings

[wysig] Geografie

   Die republiek grens in die noorde aan die oblast Kemerowo en die
   outonome republiek Chakassië, in die ooste aan die outonome republiek
   Tiwa en in die weste aan die krai Altai. Die suidelike bure lê almal
   buite Rusland. Die grenslyn met die buiteland is 880,4 km lank, waarvan
   288,7 km met Mongolië (die ooste en suidooste) is, 54,1 km met die
   Volksrepubliek van Sjina (suide) en 517,6 km met Kazachstan
   (weste).^[1]

   Altai bestaan uit hoogland. Dit is ’n soort "Russiese Tibet" in die
   middel van Asië op die kruispunt van verskillende state en kulturele
   wêrelde. Die Siberiese taiga, die steppe van Kazachstan en die
   halfwoestyne van Mongolië ontmoet mekaar hier. Bosse bedek ongeveer 25%
   van die republiek.

[wysig] Riviere, mere en gletsers

   Die Sjawlomeer in die Altai-gebergte
   Die Sjawlomeer in die Altai-gebergte

   Die grootste riviere is die Katoen en die Bieja, wat saamvloei en een
   van die grootste riviere in Siberië vorm: die Ob

   Die republiek het ongeveer 7 000 mere met ’n totale oppervlakte van
   meer as 700 km². Die grootste meer is die Teletskoje, wat 80 km lank en
   5 km breed is, met ’n oppervlakte van 230,8 km². Sy diepste deel is 325
   m. Nog ’n bekende bergmeer (in die ooste) is die Dzjoeloekoel, wat die
   Altai as heilig beskou.

   Waterbronne is een van die belangrikste natuurlike bronne van die
   republiek. Van die minerale bronne in die berge van Altai word as
   heilsaam beskou. Die grootste gletsers is Bolsjoi Taldoerinski (35
   km²), Mensoe (21 km²), Sofiski (17 km²) en Bolsjoi Maasjei (16 km²).

[wysig] Klimaat

   Die republiek het ’n gematigde landklimaat met relatief kort en warm
   somers (Junie – Augustus) en lang, koue (en soms ysige) winters
   (November – Maart).
     * Gemiddelde jaartemperatuur: +1°C tot -6.7°C
     * Temperatuur Januarie: -9.2°C tot -31°C
     * Temperatuur Julie: +11°C tot +19°C
     * Gemiddelde jaarlikse neerslag: 100-1000 mm

[wysig] Geskiedenis

   Op 1 Junie 1922 word die gebied die Ojrotse outonome oblast. Op 7
   januarie 1948 word dit hernoem tot die Gorno-Altaise outonome oblast.
   In 1990 verander die gebied deur ’n herorganisasie agtereenvolgens in
   ’n OSSR, SSR (1991) en outonome republiek (1992) onder die naam
   Gorno-Altai. In 1993 kry dit sy huidige naam Altai.

[wysig] Ekonomie

   Altai is eerder ’n landbou- as ’n nywerheidstreek. Die mees ontwikkelde
   sektore is voedsel-, metaal- en houtverwerking. Aanwesige grondstowwe
   is goud, silwer, yster en litium.

[wysig] Bestuursindeling

   Die republiek bestaan uit 1 stadsdistrik, (Gorno-Altaisk), en 10
   munisipale distrikte (Altais: aimatsi):
     * Kosj-Agatsjski (Кош-Агачский, suidoos)
     * Maiminski (Майминский, noordwes)
     * Oelaganski (Улаганский, oos)
     * Oest-Kanski (Усть-Канский, wes)
     * Oest-Koksinski (Усть-Коксинский, suidwes)
     * Ongoedaiski (Онгудайский, sentraal)
     * Sjebalinski (Шебалинский, wes)
     * Toerotsjakski (Турочакский, noord)
     * Tsjemalski (Чемальский, noordwes)
     * Tsjoiski (Чойский, noord).

[wysig] Groot stede en dorpe

     * Gorno-Altaisk (Горно-Алтайск) – 53 538 inwoners
     * Maima (Майма) – 15 344
     * Kosj-Agatsj (Кош-Агач) – 5 701
     * Toerotsjak (Турочак) – 5 484
     * Ongoedai (Онгудай) – 5 376

   2002-volkstelling

[wysig] Demografie

   Volgens die 2002-sensus het Russe 57,4% van die bevolking uitgemaak,
   Altais 33,4%, Kazachs 6% en ander volke 3,2%.

[wysig] Godsdiens

   Die tradisionele godsdiens van die inheemse Altais is sjamanisme.
   Etniese Russe behoort tot die Oosters-Ortodokse Kerk. Tibettaanse
   Boeddhisme raak ook gewilder nadat dit die gebied binnegekom het deur
   die naburige Mongolië en Tiwa.

   Van 1904 tot 1930 het ’n nuwe godsdiensbeweging, Boerchanisme (of Ak
   Jang, die "wit geloof") gewild geword onder inheemse Altais. Dit het
   hier ontstaan en lê klem op die "wit" aspek van sjamanisme.
   Boerchanisme is steeds ’n belangrike deel van die Altaise nasionale
   bewustheid, en beleef tans ’n herlewing in verskeie vorme saam met die
   inheemse Altaise kultuur in die algemeen.

   Russiese New Age-aanhangers van Agni Joga gaan dikwels op pelgrimstogte
   na Berg Beloecha. Tekens van sjamanisme kan dikwels in die gebied
   gesien word; op sekere punte van die Katoen-rivier bind plaaslike
   volgelinge van sjamanisme wit strikke aan bome en los offerandes van
   muntstukke of kos vir die geeste ^[2]. Hoewel sjamanisme vandag nie
   meer so algemeen beoefen word nie, word dit nou weer gewilder vanweë
   die nuwe godsdiensvryheid wat ontstaan het ná die val van die
   Sowjetunie.

[wysig] Eksterne skakels

     * Inzoembare toeristekaart (in Russies)
     * Kaarte (in Russies)

[wysig] Verwysings

    1. ^ справка Горно-Алтайской таможни - Bestuur Federale Distrik
       Siberië
    2. ^ Altaise kultuur

   Deelgebiede van Rusland

   Outonome republieke Adigea | Altai | Basjkortostan (Basjkirië) |
   Boerjatië | Chakassië | Dagestan | Ingoesjetië | Jakoetië |
   Kabardino-Balkarië | Kalmikië | Karatsjai-Tsjerkessië | Karelië | Komi
   | Mari El | Mordowië | Noord-Ossetië | Oedmoertië | Tartarstan |
   Tsjetsjnië | Tsjoewasjië | Tiwa
   Krais Altai | Chabarofsk | Kamtsjatka | Krasnodar | Krasnojarsk | Perm
   | Primorski | Stawropol | Zabaikalski (vanaf 1 Maart 2008)
   Oblaste Amoer | Archangelsk | Astrachan | Belgorod | Brjansk | Irkoetsk
   | Iwanowo | Jaroslawl | Kaliningrad | Kaloega | Kemerowo | Kirof |
   Koergan | Koersk | Kostroma | Leningrad | Lipetsk | Magadan | Moermansk
   | Moskou | Nizjni Nowgorod | Nowgorod | Nowosibirsk | Oeljanofsk | Omsk
   | Orenburg | Orjol | Penza | Pskof | Rjazan | Rostof | Sachalin |
   Samara | Saratof | Smolensk | Swerdlofsk | Tambof | Tjoemen | Toela |
   Tomsk | Tsjeljabinsk | Twer | Wladimir | Wologda | Woronezj | Wolgograd
   Outonome oblaste Joodse Outonome Oblast
   Outonome distrikte Chanto-Mansië | Jamalië | Nenetsië | Tsjoekotka
   Federale stede Moskou | Sint Petersburg
   Kategorie: Rusland

