Altes Land


   Middeleeuse vakwerkhuise in Stade se Hansehawe
   Middeleeuse vakwerkhuise in Stade se Hansehawe

   Altes Land is 'n landskap suid van die Elberivier in Hamburg en
   Nedersakse wat deel uitmaak van die oorspronklike Elbemoerasgebied
   (Duits: Elbmarsch). Die streek behels in administratiewe opsig die
   dorpe Jork, Samtgemeinde Lühe en Rübke, 'n stadswyk van Neu Wulmstorf
   in Nedersakse, asook die Hamburgse stadsbuurte Neuenfelde, Cranz en
   Francop.

   Met sowat 14 300 hektaar se vrugteboorde is Altes Land die grootste
   vrugteprodusent in Sentraal-Europa, en die sowat 1 000 vrugtebedrywe se
   jaarlikse omset beloop meer as 250 miljoen € (2,5 miljard ZAR).^[1] Van
   die vrugtebome is sowat 77 persent appel- en 12,7 persent kersiebome.
   In die lentetyd tussen April en Mei verander die bloeityd van kersie-
   en appelbome die streek in 'n landskap van pers en wit kleure en lok
   honderdduisende besoekers, net soos gedurende die oestyd in die najaar
   wanneer appels, pere en pruime ryp word.

   Die twee belangrikste stede in die Alte Land is Stade en Buxtehude.
   Stade het 'n troste geskiedenis wat al meer as 1 000 jaar gelede begin
   het en was in die Middeleeue 'n belangrike Hansestad wat in die 12de
   eeu selfs Hamburg oortref het. Die historiese stadskern het bewaar
   gebly en is vandag 'n belangrike toeristebestemming. Ook die vroeëre
   Hansestad Buxtehude, wat omtrent 1285 deur die Bremiese aartsbiskop
   Giselbert as 'n vesting teen die Welfe gestig is en waar Nederlandse
   setlaars later talle kanale aangelê het, het sy Middeleeuse
   stadskarakter rondom sy hawe bewaar.

[wysig] Geskiedenis

   Die moonik Hendrik, stigter van die Alte Land. Bronsbeeld van Carsten
   Eggers
   Die moonik Hendrik, stigter van die Alte Land. Bronsbeeld van Carsten
   Eggers
   Vrugtebloeisels met heuningby
   Vrugtebloeisels met heuningby
   Appeloes in die Alte Land
   Appeloes in die Alte Land

   Die streek se naam, wat in Nederduits Olland genoem word, verwys na die
   vestiging van Nederlandse setlaars in die gebied. Die priester Hendrik
   uit Jacobswoude word volgens historiese dokumente, wat deur die
   Nederlandse geleerde prof. dr. Hendrik van der Linden bestudeer is, as
   die stigter van die kolonie beskou. Die eerste ooreenkoms met
   Nederlandse setlaars is in die jaar 1113 onder biskop Frederik van
   Bremen aangegaan. Ook die Altlandse dorp Hollern se naam is van die
   Hollandse immigrante afgelei. Vandag herinner 'n monument voor die St.
   Martini-et-Nicolai-kerk in Steinkirchen aan priester Hendrik, terwyl 'n
   tweede gieting van die beeldhouer Carsten Eggers se bronsbeeld uit die
   jaar 2001 voor die katedraal van Rijnsaterwoude in Nederland staan.

   Die Alte Land word tradisioneel in drie sogenaamde Myle verdeel wat
   sones langs die Elbeoewer verteenwoordig. Die Eerste Myl tussen die
   Schwinge- en Lüheriviere is as die eerste sone ingedyk, en setlaars het
   hulle hier omtrent 1140 gevestig. Die Tweede Myl, waarvan die indyking
   teen die einde van die 12de eeu voltooi was, lê oos van die Eerste
   tussen die riviere Lühe en Este. Die indyking van die Derde Myl tussen
   Este en Suiderelbe is eers in die laat 15de eeu voltooi aangesien die
   gebied deur stormvloede bedreig en verskeie kere oorstroom is.

   Die sones langs die Elberivier vorm die kerngebied van die
   nedersettings en behels die vrugbare Marschgrond. Dit word deur 'n
   moerasgordel begrens wat tot by die droë Geestgebied strek. Die
   vrugbaarheid van die streek het die ontstaan van 'n besondere
   plattelandse boerekultuur bevorder. Die dorpe is as sogenaamde
   Marschhufendörfer aangelê waarby die plaashuise langs die paaie opgerig
   is en die boerderygebiede net agter die huise begin. Tipiese
   argitektoniese kenmerke is ryk versierde boerehuise met pragtige
   pronkportale.

   Die Alte Land het sedert die Middeleeue 'n selfregerende gebied gevorm.
   In 1885 is die Pruisiese distrik Jork gestig wat naas die Alte Land ook
   die stad Buxtehude en die dorp Neuland behels het. Met die ontbinding
   van hierdie distrik in 1932 het die gebied sy selfregerende status
   verloor. Die gebiede wes van die Este is by die distrik Stade ingelyf,
   die oostelike gebiede by die distrik Harburg. As gevolg van die Wet oor
   die Skepping van Groter Hamburg in 1937 is die munisipaliteite Cranz,
   Neuenfelde en Francop by Hamburg ingesluit en in 1938 formeel ingelyf.
   Die dorpe Hove en Moorende in die distrik Harburg is in 1972 by die
   munisipaliteit Jork ingesluit en maak nou deel uit van die distrik
   Stade. Vandag lê net die dorp Rübke in die distrik Harburg.

[wysig] Verwysings

    1. ^ DreiStromLand. Ems - Weser - Elbe. Boekdeel 3. Hamburg: edition
       nordwest im Europa Verlag 2005, bl. 60

   Kategorieë: Nedersakse • Hamburg

