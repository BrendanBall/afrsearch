Alzheimer se siekte


   Alzheimer se Siekte is 'n progressiewe neurodegeneratiewe siekte met
   kenmerkende kliniese en patologiese tekens.

   Dit mag in die vroeë stadia moeilik wees om te onderskei van kognitiewe
   agteruitgang in die normale brein verwant aan veroudering. Die
   deurlopende agteruitgang in geheue, vloei van spraak en ruimtelike
   oriëntasie lei egter tot toenemende inkorting in onafhanklikheid en
   uitvoerende vermoëns. In die vroeëre stadia mag depressie en
   angstigheid ook die beeld kompliseer, maar dit verminder soos
   toenemende verlies aan insig volg.

   In die middel stadia van die siekte raak selfsorg toenemend 'n probleem
   en toesig is toenemend nodig om ook veiligheid te verseker. In die laat
   stadia is deurlopende verpleegsorg in 'n sorgeenheid gewoonlik
   aangedui.
     * Stadia van Alzheimer se Siekte:
          + 1 - Geen duidelike simptome.
          + 2 - Subjektiewe vergeetagtigheid; normale ondersoek.
          + 3 - Probleme by werk; sukkel met spraak; verdwaal wanneer in
            onbekende plekke; familie raak bewus van probleem; subtiele
            agteruitgang met ondersoek.
          + 4 - Inkorting in vermoë om te reis, tel, onlangse
            gebeurtenisse te onthou.
          + 5 - Het hulp nodig om klere uit te soek; disoriëntasie t.o.v.
            tyd of plek; sukkel om name van bv. kleinkinders te onthou.
          + 6 - Het supervisie nodig t.o.v eet en persoonlike higiëne; mag
            inkontinent raak; disoriëntasie t.o.v. tyd, plek en moontlik
            persoon.
          + 7 - Uitgesproke verlies aan spraakvermoë; inkontinensie;
            motoriese styfheid.

   Patologiese Veranderinge:
     * Kortikale atrofie
     * Sinaptiese en neuronale verlies
     * Amiloïed angiopatie
     * Neuritiese plake met amiloïed kerne
     * Neurofibrillêre knope
     * Akute fase reagense en lokale inflammatoriese reaksie

   Etiologie: Dit blyk dat Alzheimer se Siekte 'n heterogene siekte is met
   bydraes van genetiese en verworwe faktore. Die volgende mag 'n rol
   speel:
     *
          + Ouderdom
          + ApoE4
          + Familiegeskiedenis
          + Hoofbesering
          + Lae vlak van opvoeding
          + Sistoliese hipertensie
          + Down se Sindroom

   Bronne: 1. Gauthier S. Alzheimer's Disease in Primary Care, 2nd Ed.
   Martin Dunitz Ltd. London, 1999.
   Kategorie: Geneeskunde

