Amateurradio


   'n Radioamateur se antennas
   'n Radioamateur se antennas
   'n Amateurradio
   'n Amateurradio

   Radioamateurs is mense wat tweerigtingradio gebruik om met ander
   radioamateurs oral oor die wêreld te gesels. Vir sommige is die gesels
   die ding wat hulle geniet, vir ander is dit die tegnologie waarmee
   hulle kan speel. Al die nodige toerusting kan gekoop word maar baie
   amateurs geniet dit om van hulle eie toerusting te ontwerp en te bou.
   Van die doelwitte van die stokperdjie is om eksperimentering aan te
   moedig en om noodkommunikasie te verskaf wanneer ander
   kommunikasiemiddele vaal vanweë storms of ander rampe.

   Amateurradio word deur meeste regerings in die wêreld toegelaat. In
   sulke lande bestaan nasionale organisasies soos die Suid-Afrikaanse
   Radioliga wat help met opleiding en ander sake wat die amateurs
   saambind.

   Elke amateur moet eksamens slaag om 'n lisensie te bekom. Daar is
   gewoonlik verkillende liksensies wat verskillende voorregte toelaat.
   Die lisensie word gewoonlik uitgereik deur die nasionale departement
   waaronder radiokommunikasie val. In Suid-Afrika word lisensies deur die
   Onafhanklike Kommunikasie Owerheid van Suid-Afrika[1] (OKOSA)
   uitgereik. Elke lisensie is gepaard met 'n roepsein soos ZS6BTV. Die
   letter(s) voor die nommer identifiseer die land waar die amateur
   gelisensieër is. Suid-Afrikaanse roepseine begin met ZU, ZR en ZS. Die
   roepsein is die primêre manier waarop die amateur homself of haarself
   op die lug identifiseer.

   Radiogolwe neem hulle plek in in die elektromagnetiese spektrum.
   Behalwe radiogolwe sluit die spektrum ook verskynsels in soos lig,
   x-strale, gammastrale, en so aan. Amateurs het, deur intenasionale
   ooreenkoms, klein stukkies van die radiodeel van die spektrum wat hulle
   mag gebruik. Elke deel van die spektrum het ander
   radiopropagasie-eienskappe en kan dus vir 'n ander kommunikasiemetode
   gebruik word. So kan mens dus toerusting en radio frekwensies kies wat
   jou met jou buurman 'n paar kilometer in die pad af kan laat praat of
   jy kan jou sein oor 'n paar duisend kilometer laat reik deur die
   ionosfeer as 'n spieël te gebruik of deur van 'n amateursatelliet
   gebruik te maak.

   Amateurs gebruik 'n verskeidenheid toerusting van klein draagbare
   radio's met 'n paar watt uitset tot radio's met versterkers wat
   om-en-by 'n 1000 Watt na die antenna toe kan stuur. Rekenaars is ook
   gereeld deel van 'n amateur se stasie.

   Inhoud

        * 1 Toerusting
        * 2 Herhalers
        * 3 Amateursatelliete
        * 4 Kortgolf-amateurradio
        * 5 Nooddiens
        * 6 Suid-Afrikaanse lisensiestruktuur
        * 7 QSL Kaartjies
        * 8 Toekennings
             + 8.1 Plaaslik
                  o 8.1.1 Die Hele Afrika (All Africa Award)
                  o 8.1.2 Alle ZS Bestemmings (Worked All ZS Award - WAZS)
                  o 8.1.3 Hoë Band Sertifikaat (Top Band Certificate)
             + 8.2 Uit die VSA
                  o 8.2.1 Al die State (in die VSA)(WAS)
                  o 8.2.2 Een Honderd DX Bestemmings (DXCC)
                  o 8.2.3 Velddag
        * 9 Kompetisies
        * 10 Eksterne skakels

[wysig] Toerusting

   'n Amateurradio stasie bestaan ten minste uit die volgende:

          ∙ 'n radio vir ontvangs en uitsending. Dit kan twee aparte
          eenhede wees of alles in een kassie.
          ∙ 'n kragbron vir die radio. Die kragbron kan 'n battery wees of
          wisselstroom van die kragstasie af.
          ∙ 'n antenna vir die frekwensieband(e) wat jy wil gebruik.
          Gewoonlik is 'n antenna wat vir net een band ontwerp is die mees
          effektiewe keuse maar antennas wat vir meer as een band ontwerp
          is werk ook puik.
          ∙ 'n toring van een of ander aarde. Die antenna moet so hoog as
          wat jy kan geïnstalleer word, hoër as enige nabygeleë bome of
          geboue as dit moontlik is.
          ∙ kabel om die radio aan die antenna te koppel
          ∙ 'n manier om jou toerusting aan 'n goeie grond te koppel

   By hierdie lys kan jy ook toerusting voeg wat jou in staat stel om
   Morsekode of digitale kommunikasie van een of ander aard te gebruik.
   Mens kan versterkers gebruik om jou sein meer hoorbaar te maak en, soos
   alreeds genoem, 'n rekenaar is 'n baie nuttige stukkie toerusting. 'n
   Antennainstemmer laat jou toe om enige stuk draad as 'n antenna te
   gebruik.

   Selfs die maan kan as 'n stukkie amateurradio toerusting beskou word:
   seine kan van die maan af weerkaats word na die ander kant van die
   wêreld toe (mits jy 'n groot genoeg versterker en antennastelsel het).

[wysig] Herhalers

   'n Herhaler is 'n gewilde stuk toerusting. Dis 'n ontvanger en sender
   wat gewoonlik aan 'n antenna gekoppel is wat iewers hoog in die lug
   geïnstalleer is. Die sender versterk en saai outomaties uit wat die
   ontvanger hoor maar op 'n ander frekwensie. Dit stel mens in staat om
   met 'n klein handradiotjie baie vêr te praat omdat die herhaler jou oor
   'n lang afstand kan hoor en met sy kragtige sender en hoë antenna jou
   boodskap weid kan strooi. So kan mens byvoorbeeld met jou handradio
   gemaklik van Johannesburg met iemand in Pretoria gesels. Herhalers
   behoort dikwels aan plaaslike radioklubs.

[wysig] Amateursatelliete

   Amsat Oscar 40 Amateursatelliet
   Amsat Oscar 40 Amateursatelliet

   Groepe radioamateurs bou elke nou en dan 'n satelliet. Hulle ry dan
   duim om 'n plek vir die satteliet te vind op 'n kommersiële vuurpyl
   sodat dit so in 'n wentelbaan geplaas kan word. Die satelliete
   funksioneer as herhalers maar dek groot dele van die aarde sodat jy van
   Pretoria met iemand in die Kaap en verder kan gesels. Van die
   satelliete dra ook telemetriese senders wat aanhoudend inligting oor
   die satelliet en sy omgewing aarde toe stuur.

[wysig] Kortgolf-amateurradio

   Bogenoemde herhalers gebruik baie hoë frekwensies en ultra-hoë
   frekwensies en meeste van die satelliete doen dieselfde. 'n Eienskap
   van die frekwensies is dat hulle net gebruik kan word mits jou
   ontvangsantenna binne sig van die senderantenna is.

   Die langer golflengte hoë frekwensies (kortgolf) stel mens egter in
   staat om sonder herhaler of satteliet met amateurs in ander lande te
   praat. Vir hoëfrekwensieseine werk die geïoniseerde lae hoog in die
   atmosfeer soos 'n spieël en buig hulle die radiosein weer terug af na
   die aarde toe. So 'n radiosein kan dus tussen die geïoniseerde lae en
   die oppervlak van die aarde heen-en-weer bons sodat mens met 'n
   kortgolfradio van kontinent tot kontinent kan gesels. Die vorige
   genoemde hoërfrekwensieseine ignoreer die ionosfeer en verdwyn die
   ruimte in.

[wysig] Nooddiens

   Een van die redes vir die bestaan van amateurradio is dat baie
   radioamateurs hulle laat oplei om noodkommunikasie te verskaf na rampe
   soos orkane waar ander radio- en telefoonkommunikasie ontwrig is.
   Amateurs kan na 'n ramp vinniger as telefoon- en radio-maatskappye
   reageer deur maste, antennes en radios op te stel wat van sonkrag,
   batterye, draagbare opwekkers of ander vorms van noodkrag kan werk.
   Vanweë die wye bestek van frekwensies waarop amateurs kan werk kan
   hulle plaaslike en internasionale kommunikasie verskaf. Wanneer
   kommersiële en regerings radio- en telefoondienste weer op die been is
   kan hulle dan weer oorneem.

   Amateurs is ook gedurig aan die luister en dus gebeur dit dikwels dat
   as 'n vaartuig soos 'n seiljag ter see in die moeilikheid beland dan
   word hy met die hulp van 'n radioamateur gered.

[wysig] Suid-Afrikaanse lisensiestruktuur

   Daar is drie lisensiepeile in Suid-Afrika. Elke peil het sy eie
   roepseinvoorvoegsel.
     * Vir 'n beperkte (ZR voorvoegsel) lisensie moet 'n Klas A-eksamen en
       'n praktiese operateurstoets geslaag word.
     * Vir 'n Klas B (ZU) lisensie moet 'n Klas B-eksamen en 'n praktiese
       operateurstoets geslaag word.
     * Vir 'n Klas A (ZS) lisensie moet 'n Klas A-eksamen, 'n praktiese
       operateurstoets en 'n voorgeskrewe evaluering geslaag word.

   'n ZR-lisensie word aan iemand toegeken wat al die Radio Amateur
   Eksamen (RAE) geslaag het maar nog nie die voorgeskrewe evaluering
   deurgekom het nie.

[wysig] QSL Kaartjies

   Om kontak te bevestig stuur radioamateurs dikwels aan mekaar 'n
   kaartjie per pos, of deesdae per internet, met inligting van hulle
   kontak. "QSL" is een van 'n aantal drie-letter kodes wat amateurs
   gebruik as afkortings veral wanneer hulle Morsekode gebruik. Dit kom
   van die vroeë dae van die telegraafdiens in die VSA as 'n manier om
   boodskappe kort te hou.
   'n Voorbeeld van 'n qsl kaart wat kontak bevestig tussen 'n
   Suid-Afrikaanse amateur en een in die Oostenreik.
   'n Voorbeeld van 'n qsl kaart wat kontak bevestig tussen 'n
   Suid-Afrikaanse amateur en een in die Oostenreik.

[wysig] Toekennings

   'n Radioamateur kan 'n paar uitdagings aanpak om toekennings te
   verdien.

[wysig] Plaaslik

[wysig] Die Hele Afrika (All Africa Award)

   Die toekenning word deur die Suid-Afrikaanse Radioliga geborg en is
   bedoel om kontak met die lande van Afrika aan te moedig. Om die
   toekenning te ontvang moet 'n amateur bewys dat hy kontak gemaak het
   met al ses roepsein areas in Suid-Afrika (ZS1-ZS6) en ten minste een
   kontak in elk van die 25 lande in Afrika.

[wysig] Alle ZS Bestemmings (Worked All ZS Award - WAZS)

   Hierdie toekenning is beskikbaar aan alle amateurradio operateurs en
   ook kortgolf luisteraars. Om vir hierdie toekenning te kwalifiseer moet
   jy bewys lewer van of twee-rigting kommunikasie of kortgolf luister
   rapporte met 'n honderd Suid-Afrikaanse roepseine. Die aantal roepseine
   nodig word as volg verdeel tussen die roepsein areas:
     * ZS1 - 16 kontakte
     * ZS2 - 8 kontakte
     * ZS3 - 1 kontakte
     * ZS4 - 6 kontakte
     * ZS5 - 13 kontakte
     * ZS6 - 56 kontakte

   'n Operateur kan die toekenning aanvul deur 200, 300, en so aan,
   kontakte te maak om sodoende die WAZS-200, WAZS-300 en so voorts te
   bekom.

[wysig] Hoë Band Sertifikaat (Top Band Certificate)

   Hierdie toekenning is bedoel om meer gebruik van die 160 meter band aan
   te moedig deur te vereis dat 'n operateur met ses verskillende suider
   Afrikaanse roepseingebiede sal kontak maak. Ten minste vyf van hulle
   moet in Suid-Afrika wees. Die ander kan met operateurs in Botswana,
   Lesotho, Mosambiek, Namibië, Swaziland of Zimbabwe wees.

   Die 160 meter band is een van die oudste radio frekwensie bande omdat
   radio histories by die lang golflengtes begin het en soos tegnologie
   ontwikkel het so het die korter en korter golflengtes bruikbaar geword.

[wysig] Uit die VSA

[wysig] Al die State (in die VSA)(WAS)

   Om hierdie toekenning te kry moet mens bevestiging hê van elk van die
   vyftig state van die VSA. Spesiale byvoegsels tot die toekenning kan
   verdien word deur spesiale metodes to gebruik byvoorbeeld satelliet,
   TV, Morsekode en deur jou tot net een frekwensie band te beperk.

[wysig] Een Honderd DX Bestemmings (DXCC)

   Die is moontlik die mees gesogte amateurradio toekenning. Om dit te kry
   moet 'n operateur bewys lewer van kontakte met 'n honderd van die
   plekke in die Amerikaanse Radio Liga se DXCC Lys. Ook verkrygbaar is 'n
   lae krag DXCC toekenning waar met 'n honderd lande kontak gemaak word
   maar jou sender is beperk tot net 5 Watt uitsetkrag.

[wysig] Velddag

   Daar is ook 'n dag wat opsy gesit word waar die idee is om 'n
   radiostasie op te stel en te gebruik weg van jou hooflyn elektrisiteit
   af. Mens moet dus 'n kragopwekker, sonkrag, of ander bron van
   elektrisiteit gebruik en tipies is jou antenne ook 'n draagbare een wat
   enigeplek opgestel kan word.

   Dis beide 'n kompetisie en oefening vir noodoperasie.

[wysig] Kompetisies

   Een van die interessantste kompetisies waaraan radioamateurs deelneem
   is sendersoektogte. Iemand gaan kruip weg met 'n klein sendertjie en
   die res van die operateurs moet dan hom of haar soek met spesiale
   direksionele toerusting. Dit word gewoonlik per motor oor 30 of 40
   vierkante kilometer gedoen. In Europa meng hulle atletiek met so 'n
   soektog waar mens te voet tot vyf verskillende senders moet vind.

[wysig] Eksterne skakels

     * Suid-Afrikaanse Radioliga
     * Radio Society of Great Britain
     * American Radio Relay League

   Kategorie: Amateurradio

