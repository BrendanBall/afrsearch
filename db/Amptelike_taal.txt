Amptelike taal


   Die term amptelike taal (of ampstaal) ook of(f)isiël/aal taal verwys na
   dié taal wat deur die regering en ander owerhede van 'n bepaalde staat
   gebruik word om met mekaar en met die burgers te kommunikeer en wat ook
   deur die bewoners van die land gebruik word indien hulle 'n
   administratiewe instelling kontak. Meesal is die taal, wat vir die
   grondwet van 'n land gebruik word, ook sy amptelike taal. Veelvolkige
   lande soos Suid-Afrika het dikwels meer as een amptelike taal.

   In teenstelling met amptelike tale word verkeerstale in 'n veeltalige
   omgewing gebruik om die kommunikasie te vergemaklik, terwyl skool- of
   onderwystale net in die onderwys van 'n bepaalde land gebruik word.

[wysig] Die keuse van die ampstaal

   Die ampstaal of ampstale is nie noodwendig die moedertaal van die
   bevolking van 'n bepaalde land nie.

   In Europa, Asië of Amerika is gewoonlik die taal met die meeste
   sprekers as die amptelike taal gekies; derhalwe is Duits die amptelike
   taal van Duitsland en Portugees (Brasileiro) die amptelike taal van
   Brasilië. In Afrika het dikwels die voormalige koloniale taal die
   status van amptelike taal gekry, soos byvoorbeeld Frans in Mali of
   Engels in Zambië. Hierdie praktyk bevoordeel meesal die heersende
   elite, wat die ampstaal in teenstelling met die gewone bevolking magtig
   is.

   Slegs in 'n klein aantal lande soos Switserland (met vier amptelike
   tale) en Suid-Afrika (met elf amptelike tale) is die belangrikste
   landstale as amptelike tale erken. Die meeste minderheidstale (soos
   Bretons in Frankryk) geniet nie hierdie soort erkenning nie - enersyds
   word minderheidstale as 'n bedreiging vir die nasionale eenheid van 'n
   land beskou, andersyds kan baie state dit nie bekostig om alle beamptes
   twee- of meertalig op te lei en amptelike dokumente in meer as een taal
   uit te gee nie. In die praktyk lei 'n sodanige taalbeleid moontlik tot
   die afskaling en maatskaplike minagting van nie-amptelike of
   tweederangse amptelike tale.

   'n Moontlike kompromis is die erkenning van 'n streeksgebonde status as
   amptelike taal (Italië erken byvoorbeeld die ampstaalstatus van Duits
   in die oorwegend Duitstalige Suid-Tirool).

[wysig] Amptelike tale van Suid-Afrika

   Behalwe Afrikaans het Suid-Afrika nog tien amptelike tale. Een daarvan,
   Engels, wen egter ál hoe meer veld omdat dit 'n magtige wêreldtaal is.
   Die Pan-Suid-Afrikaanse Taalraad (Pansat) is 'n regeringsliggaam wat in
   1995 ingestel is met die opdrag om 'n gunstige omgewing te skep vir die
   ontwikkeling en gebruik van alle amptelike tale. Pansat bevorder dus
   elke individu se reg om sy of haar taal op alle gebiede van die
   samelewing te kan gebruik en koester ook die waarde van elke taal as 'n
   hulpbron vir die land. Só kan die oorheersing van een taal oor 'n ander
   voorkom word. Afrikaans met sy vele sprekers kan binne hierdie
   veeltalige opset voortleef, gebruik word en as kosbare hulpbron
   ontwikkel word. Die elf ampstale van Suid-Afrika is Afrikaans, Engels,
   Ndebele, Xhosa, Zoeloe, Noord-Sotho, Sotho, Tswana, Swazi, Venda, en
   Tsonga
   Kategorie: Taal

