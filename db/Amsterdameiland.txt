Amsterdameiland


          'n Ander Amsterdameiland is 'n Arktiese eiland in die Svalbard
          argipel, naby die noordwetelike hoek van Spitsbergen.

   Ortografiese afbeelding oor Amsterdameiland
   Ortografiese afbeelding oor Amsterdameiland

   Amsterdameiland (Frans: Île Amsterdam /ˈi.lɑ̃.stəˈdɑ̃/ vroeër Nieuw
   Amsterdam of Nouvelle Amsterdam) is 'n afgeleë Franse sub-antarktiese
   eiland geleë by 37°52′S 77°32′E, omtrent halfpad tussen Australië en
   Suid-Afrika. Hoewel die eiland vroër taamlik greeld deur skepe onderweg
   tussen Suid-Afrika en Autralië bsoek is het die heropening van die
   Suezkanaal en die byna algehele verdringing van passasierseevaart deur
   lugvaart verder bygedra tot die isolasie van die eiland.

[wysig] Beskrywing

   Die eiland is vulkanies maar is tans onaktief. Dit het 'n oppervlak van
   55 km^2. Dit is 21 km lank en bereik 'n hoogte van 867 m (2844 voet) by
   Mont de la Dives. Die eiland is een van die min sub-Antarktiese eilande
   wat enigsins boombedekking het. Die eiland is deel van die Franse
   Suidelike en Antarktiese Gebiede, en saam met die naburige
   Sint-Pauleiland (85 km Suid) vorm dit een van die distrikte van die
   gebied. Die eilandbasis Martin-de-Viviès, voorheen La Roche Gódon
   genoem, is die hoofstad van die gebied.

[wysig] Geskiedenis

   Île Amsterdam is op 18 Maart 1522 deur die Spaanse ontdekkingsreisiger
   Juan Sebastián Elcano ontdek. Elcano het die eiland egter nie 'n naam
   gegee nie. Toe die Nederlandse kaptein Anthonie van Diemen in 1633
   onderweg na Java op die onbenaamde eiland afkom vernoem hy dit na sy
   skip Nieuw Amsterdam. Op daardie stadium in die eiland se geskiedenis
   was dit dig bebos.

   Gedurende die 18de en 19de eeue is die eiland van tyd tot tyd deur
   skibreukelinge en vissermanne van Réunioneiland besoek. Amerikaanse en
   Engelse walvisjagters het soms van hulle bemanning op die eilande
   gelaat om seeleeus te jag wat op daartie tydstip baie volop was en
   waarvan die pelse baie gesog in Sjina was. Teen die einde van die 19de
   eeu het die jag van 'n geraamde 50 000 seeleeus die spesie tot op die
   randjie van uitsterwing gebring.

   In die 19de eeu is verskeie pogings aangewend om nedersettings op die
   Amsterdam- en Sint-Pauleiland te stig. Martin Dupeyrat, kaptein van die
   L'Olympe, het op 1 Julie 1843 namens die goewerneur van Réunion op
   Amsterdameiland aanwal gestap en twee dae later op Sint-Paul, om 'n
   Franse visserpos op laasgenoemde eiland te vestig. Alle vissery is
   egter in 1853 laat staan toe die Franse regering aansprake op die twee
   eilande laat vaar het. Op 18 Desember 1870 land 'n kleinboer, genaamd
   Heurtin, van Réunion met sy gesin en 'n paar vriende, op die La
   Sarcelle by Amsterdameiland om 'n skaap- en beesboerdery te begin.
   Hulle is egter nie suksesvol nie en verlaat die eiland op 19 Augustus
   1871. Die beeste bly agter. Die nasate van die kudde het weer wild
   geword en tel nou meers as 2000. Aansienlike ekologiese skade is deur
   die oorbeweiding en vertrapping van inheemse plantegroei veroorsaak wat
   saam met brande, wat die groot stukke veen waarop die die inheemse
   Phylica bome staatmaak vernietig het, byna tot die uitwissing daarvan
   gelei.

   Eers in 1892 neem die bemanning van die sloop Bourdonnais, gevolg deur
   die L'Eure in 1893 namens die Franse regering besit van die twee
   eilande.

   Op 31 Desember 31 1949 bring Kaptein Verdadaine se kreefboot, Sapmer,
   'n span van 23 Franse wetenskaplikes onder leiding van meteoroloog Paul
   Martin de Viviès na Amsterdameiland. Die agt maandlange ekspedisie rig
   die eerste permanente wetenskaplike basis in die Franse Suidelike en
   Antarktiese Gebiede op. Die eerste basis is op dieselfde plek as die
   huidige basis, Martin-de-Viviès opgerig, oorspronklik met die naam Camp
   Heurtin. Vanaf 1949 word nuwe ekspedisies jaarliks na die eiland
   gestuur – deels om wetenskaplike studies uit te voer en deels om Franse
   besit van die eilande in stand te hou. Amsterdameiland is ideaal geleë
   om die globale impak van lugbesoedeling en kweekhuiseffek te meet. Die
   wetenskaplikes monitor ook globale elektromagnetiese energie, doen
   seismiese opnames, dra by tot weervoorspelling, en ondersoek die effek
   van ekologie op diere voortplanting en voëlmigrasie. Die werking en
   instandhouding van die basis word deur staatsamptenare, die weermag,
   dienspligtiges en vrywilligers uitgevoer. Die personeel wat 'n jaar op
   die eiland spandeer staan as les hivernants (die oorwintererraars)
   bekend. Die oorwinteraars ondergaan 'n reeks sielkundige toetse om te
   verseker dat hulle die lang isolasie, gure weer en strak landskap in 'n
   klein gemeenskap sal oorleef. Goeie gesondheid is ook 'n vereiste
   aangesien die strawwe omstandighede onderliggende gesondheidsprobleme
   kan vererger en die plaaslike doktor moontlik nie ernstiger gevalle kan
   aanspreek nie.

   Amsterdameiland word op 'n twee maandelikse basis saam met die ander
   subantarktiese eilande in die Franse Suidelike en Antarktiese Gebiede,
   Kerguelen en Crozet deur die Marion Dufresne bedien.

   Die Global Atmosphere Watch het steeds 'n atmosferiese navorsingstasie
   op Amsterdameiland.

[wysig] Eksterne skakels

     * Ile Amsterdam visit – Foto's van 'n toeris se onlangse besoek
     * DiscoverFrance inligting oor Amsterdameiland
     * French Southern and Antarctic Lands in die CIA World Factbook

   Distrikte van die Franse Suidelike en Antarktiese Gebiede Vlag van
                                                             Frankryk

   Amsterdameiland/Sint-Paul - Crozeteilande - Kergueleneilande -
   Adélieland
   Kategorie: Eilande

