Anachoreet


   Die sel van 'n anachoreet in die Engelse dorp Skipton
   Die sel van 'n anachoreet in die Engelse dorp Skipton

   'n Anachoreet (afgelei van Grieks ἀναχωρέω, anachōreō "terugtrek") was
   'n verteenwoordiger van een van die vroegste vorme van die Christelike
   kloosterlewe. Sy roeping was vergelykbaar met dié van 'n kluisenaar
   (hermiet). In die Rooms-Katolieke Kerk word die anachoretedom sedert
   die Tweede Vatikaanse Konsilie as een van die erkende vorme van 'n
   gewyde lewe (Latyns vita consecrata) gereël.

   In teenstelling met die sogenaamde koinobiete, wat in kloosterlike
   gemeenskappe geleef het, het anachorete 'n eensame en teruggetrokke
   lewe gevoer. Hulle het die nabyheid van God in afgeleë gebiede soos
   woestyne, gebergtes of digte bosse, soms ook op eensame eilande langs
   die kus, gesoek waar hulle in klein hutte of grotte gebly het om hier
   op die betekenis van hulle geloof te besin. Sommige anachorete het die
   voorkeur aan 'n nomadiese leefwyse gegee.

   Antonius die Grote (omtrent 251-356), wat ook die Kluisenaar genoem
   word, word as die stigter van die Christelike anachorete-beweging
   beskou wat oorspronklik veral in Egipte en Sirië uitgebrei het. Die
   anachorete se gemeenskappe, wat onder die invloed van die
   eremietevolgeling Pachomius uit Bo-Egipte en biskop Basileios die Grote
   uit Caesarea sedert die 4de eeu in die oostelike Klein-Asië ontstaan
   het, was losse groepe van eremiete wat min of meer geskei van mekaar
   geleef het. In die 4de tot 6de eeu was die Thebaïese Woestyn een van
   die sentrums van die anachorete-beweging.

   In die Middeleeuse Europa, veral in Engeland, is soms selle by kerke
   aangebou. Die selle se toegange is toegemessel, en die anachorete, wat
   hier gebly het, het slegs oor 'n klein vensteropening in die kerk se
   muur beskik waardeur hulle na die Heilige Mis kon luister en die
   Heilige Kommunie kon ontvang. 'n Tweede klein vensteropening aan
   straatkant is gebruik om hulle van lewensmiddele te voorsien.

[wysig] Verwysings

     * Hierdie artikel, of gedeeltes daarvan, is uit die volgende
       Wikipedia artikel vertaal: Anachoret

[wysig] Bronne

     * Lexikon der Weltgeschichte. Wiesbaden: F. Englisch Verlag 1977

[wysig] Eksterne skakels

     * Die Kanoniese Reg van die Rooms-Katolieke Kerk (1983), can. 603
     * Tekste van die Woestynvaders (in Duits vertaal)

   Kategorie: Christendom

