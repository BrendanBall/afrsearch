Analitiese chemie


   Analitiese Chemie is die analise van materiaalmonsters om 'n beter
   begrip te verkry oor hul chemiese samestelling en struktuur.

   Inhoud

        * 1 Vertakkinge
        * 2 Tegnieke
        * 3 Metodes
        * 4 Sien ook

[wysig] Vertakkinge

   Analitiese chemie kan in twee hoof groepe verdeel word:
    1. Kwalitatiewe analise:
         1. Kwalitatiewe anorganiese analise wat daarop gemik is om vas te
            stel of 'n gegewe element of anorganiese verbinding in 'n
            monster teenwoordig is.
         2. Kwalitatiewe organiese analise wat daarop gemik is om vas te
            stel of 'n gegewe funksionele groep of organiese verbinding in
            'n monster teenwoordig is.
    2. Kwantitatiewe analise is daarop gemik om vas te stel hoeveel van 'n
       gegewe element of verbinding in 'n monster teenwoordig is.

   Moderne analitiese chemie is hoofsaaklik kwantitatief van aard.
   Kwantitatiewe analise kan verder verdeel word in verskillende
   studiegebiede. Die materiaal kan geanaliseer word om die hoeveelheid
   van 'n element in 'n monster teenwoordig, vas te stel of die
   hoeveelheid van 'n element wat in 'n spesifieke chemiese verbinding
   teenwoordig is, te bepaal. Laasgenoemde is van besonderse belang in
   biologiese stelsels; die molekules van lewe bevat koolstof, waterstof,
   suurstof, stikstof en ander elemente in komplekse strukture.

[wysig] Tegnieke

   Daar is 'n verbysterende aantal tegnieke beskikbaar om chemiese
   verbindings te skei en te meet.
     * Skeiding van chemikalieë met die doel om die gewig of volume van 'n
       finale produk te meet. Dit is 'n moeisame proses wat veral vroeër
       jare toegepas is.
     * Analise van stowwe met spektroskopiese toerusting. Deur die meting
       van die absorpsie van lig deur 'n oplossing of 'n gas, kan die
       verskillende hoeveelhede chemiese spesies teenwoordig bereken word,
       dikwels sonder om hulle van mekaar te skei. Nuwer metodes sluit in
       atoomabsorpsie spektroskopie (AAS), kernspinresonansie en neutron
       aktiveringsanalise.
     * Baie tegnieke kombineer twee of meer analitiese metodes. Voorbeelde
       hiervan sluit [[Induktief-gekoppelde Plasma – Massa spektrometrie),
       waar die vervlugtiging van 'n monster plaasvind in die eerste stap
       en die meet van die konsentrasie wat dan in die tweede stap
       plaasvind. Die eerste stap kan ook soms 'n skeidingtegniek insluit
       soos byvoorbeeld chromatografie en die tweede dan 'n verklikker- of
       meetinstrument.
     * Tegnieke wat vervlugtiging insluit het ten doel om vrye atome van
       die elemente wat die monster uitmaak te lewer, waarvan die
       konsentrasie dan gemeet kan word deur die mate waartoe hulle lig
       van 'n kenmerkende spektraalfrekwensie uitstraal of absorbeer.
       Hierdie metodes het die nadeel dat hulle kompleks is en die vereis
       dat die monster en die spesies daarin vernietig word. Hierdie
       tegnieke sluit in atoomabsorpsie spekstroskopie en IGP-MS / IGP-AES
       (Induktief gekoppelde plasma met of 'n massaspekrometer of
       atoomstralingspektrometer as meetinstrument).

[wysig] Metodes

   Analitiese metodes is afhanklik daarvan dat sorgvuldige aandag aan
   sindelikheid, monstervoorbereiding en akkuraatheid en presisie geskenk
   word.

   Baie praktisyns hou dus as voorbeeld hulle glasware in suur om
   kontaminasie te verhoed, die monsters word herhaaldelik getoets en
   toerusting word gewas in spesiaal gesuiwerde oplosmiddels.

   'n Standaard analitiese metode vir konsentrasie behels die skepping van
   'n kalibrasie kurwe.

   As die konsentrasie van 'n element of verbinding in 'n monster bo die
   meetbestek van die tegniek val, kan dit eenvoudig verdun word in 'n
   suiwer oplosmiddel. As de hoeveelheid in die monster onder die
   meetbestek van die meetinstrument val, kan die metode van byvoeging
   gebruik word. Met hierdie metode word 'n bekende hoeveelheid van van
   die element onder oorweging bygevoeg en die verskil tussen die
   konsentrasie bygevoeg en die konsentrasie waargeneem is dan die
   hoeveelheid wat werklik in die monster voorgekom het.

[wysig] Sien ook

     * Belangrike publikasies in analitiese chemie

   Kategorieë: Chemie • Analitiese Chemie

