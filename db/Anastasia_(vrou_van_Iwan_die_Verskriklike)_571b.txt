Anastasia (vrou van Iwan die Verskriklike)


          Vir die dogter van tsaar Nikolaas II van Rusland, sien Anastasia
          Romanof.

   Anastasia Romanowna Zacharina-Joerijewa (Russies: Анастасия Романовна
   Захарьина-Юрьева) († 7 August 1560) was die eerste vrou van Iwan die
   Verskriklike van Rusland en die land se eerste tsarina. Sy was die
   dogter van die bojaar Roman Joerijewitsh Zacharin-Joerijef, van wie die
   Romanof-dinastie van Russiese monarge sy naam gekry het, en sy vrou
   Oeljana Iwanowna.

[wysig] Huwelik en invloed

   Sy is uit ’n groot groep meisies as bruid vir Iwan gekies. Al die
   adellike families van Rusland is genooi om hul hubare dogters na die
   Kremlin te bring sodat Iwan ’n vrou kon kies. Hy en Anastasia is op 3
   Februarie 1547 getroud. Hulle het ses kinders gehad: Anna, Maria,
   Dmitri, Iwan, Jewdokia en Fjodor).

   Daar word wyd geglo dat Anastasia ’n kalmerende uitwerking op Iwan
   gehad het. In die somer van 1560 word sy siek en sterf ná ’n lang
   lyding. Iwan gaan daarna geestelik agteruit; hy glo dat die bojare sy
   geliefde vrou vermoor het. Hy het geen bewyse nie, maar laat nogtans
   verskeie van hulle martel en teregstel. Hy het toe reeds ’n groot
   afkeer van die bojare gehad omdat hulle hom as kind so sleg behandel
   het.

   Toe argeoloë en forensiese kenners Anastasia se bene in die laat 20ste
   eeu ondersoek, het hulle bewyse gekry dat Iwan se vrese dat sy
   vergiftig is, dalk nie ongegrond was nie[1].

[wysig] Erflatenskap

   Anastasia se broer, Nikita Romanowitsj, was die pa van Fjodor, die
   eerste mens wat die van Romanof (seun van Roman) aangeneem het. Fjodor
   Romanof was dus die neef van die laaste Rjoerik-tsaar, Fjodor I. Dit
   was een van die redes dat Fjodor Romanof se seun Michail ná Rusland se
   Tyd van Beroeringe verkies is tot eerste tsaar van die Huis van
   Romanof.
   Kategorieë: Huis van Rjoerik • Huis van Romanof

