Anastasia Romanowa


   Anastasia Nikolajewna Romanowa, vierde kind van tsaar Nikolaas II van
   Rusland.
   Anastasia Nikolajewna Romanowa, vierde kind van tsaar Nikolaas II van
   Rusland.

   Anastasia Nikolajewna Romanowa (Russies: Анастаси́я Никола́евна
   Рома́нова) (Peterhof, 5 Junie 1901 — Jekaterinburg, 16 Julie 1918),
   groothertogin van Rusland, was die vierde en jongste dogter van tsaar
   Nikolaas II van Rusland en tsarina Aleksandra Fjodorowna. Sy was die
   jongste suster van groothertoginne Olga, Tatjana en Maria en tsarewitsj
   Aleksei.

   Anastasia is op sewentienjarige ouderdom in Jekaterinburg oorlede toe
   sy, haar hele familie en nog vier ander deur die Bolsjewiste
   doodgeskiet is. Sedert 1918 bestaan daar egter al gerugte dat sy die
   slagting oorleef het.

   Inhoud

        * 1 Jeugjare
             + 1.1 Geboorte
             + 1.2 Opvoeding
             + 1.3 Die Eerste Wêreldoorlog
             + 1.4 Revolusie
        * 2 Anastasia se dood
             + 2.1 Ontdekking
             + 2.2 Misterie
        * 3 Films

[wysig] Jeugjare

[wysig] Geboorte

   Omdat tsarina Aleksandra reeds drie dogters agtermekaar gehad het, was
   daar groot druk op haar toe sy die vierde keer swanger raak om ’n seun
   te hê wat sy pa kon opvolg as tsaar. Op 5 Junie 1901 het Aleksandra in
   die paleiskompleks van Peterhof haar vierde kind gehad: weer eens ’n
   dogter, Anastasia. Die teleurstelling onder die adellikes was groot:
   Hulle het gevoel dat Aleksandra Rusland gefaal het.

[wysig] Opvoeding

   Anastasia en haar susters op ’n foto uit 1904.
   Anastasia en haar susters op ’n foto uit 1904.

   Nikolaas en Aleksandra wou hul kinders self grootmaak, in teenstelling
   met baie ander Europese heersers. Anastasia het grootgeword in ’n hegte
   en gelukkige gesin – sy en haar sussies word deur goewernantes en
   onderwysers voorberei vir hul rol as verteenwoordigers van hul pa en
   hul vaderland. Hulle kry byvoorbeeld van etiketlesse tot klavier- en
   taallesse. Vanweë die Duitse en Engelse agtergrond van hul ma kon die
   groothertoginne baie tale praat: van Duits en Russies tot Engels en
   Frans. Die meisies is baie eenvoudig grootgemaak. Hulle het op
   kampbeddens sonder kussings geslaap, soggens in koue water gebad en
   moes hul eie kamers aan die kant maak. Hulle moes ook naaldwerk in hul
   vrye tyd doen wat by byeenkomste vir welsyn verkoop is.

   Die twee jongste dogters, Anastasia en Maria, is die "Die Klein Paar"
   genoem. Hulle het ’n kamer gedeel en baie tyd saam deurgebring. Die
   ouer dogters, Olga en Tatjana, het ook ’n kamer gedeel en was bekend as
   die "Die Groot Paar." Die vier susters het soms die bynaam OTMA
   gebruik, wat afgelei is van die eerste letters van hul name.

   Anastasia was aan die mollige kant met rooiblonde hare en blou oë.
   Daarby was sy intelligent en energiek en het vinnig geleer. Sy was ook
   vol streke en het ’n goeie humorsin gehad, hoewel sy effens lui was en
   gou verveeld geraak het.

[wysig] Die Eerste Wêreldoorlog

   In 1914 breek die Eerste Wêreldoorlog uit en Rusland raak daarby
   betrokke. Om van nut te wees volg tsarina Aleksandra en haar twee
   oudste dogters ’n spoedkursus in verpleegkunde.

   Maria en Anastasia is te jonk om hul voorbeeld te volg. Hulle het egter
   graag met die soldate gemeng en hulle opgebeur.

[wysig] Revolusie

   Anastasia, haar ma en susters in 1913.
   Anastasia, haar ma en susters in 1913.

   Die oorlog het groot onrus in Rusland tot gevolg gehad. Aanvanklik het
   baie Russe hul land se deelname aan die oorlog gesteun, maar die leër
   het min sukses behaal en teen 1917 het sowat 6 miljoen Russiese soldate
   reeds gesneuwel. Dit het ook sleg gegaan met die ekonomie: Daar was
   groot tekorte aan kos en brandstof. Tot groot ontevredenheid van die
   volk is die kos wat wel daar was na die soldate gestuur en die
   hongersnood onder die volk het al hoe groter geword. Kosopstande het
   plaasgevind wat gewelddadig deur die tsaar onderdruk is. Honderde mense
   het gesterf of is gewond. Dit en ander griewe was die lont wat die
   Russiese volk sou laat ontplof: Die tsaar en sy gesin was immers al
   lank ongewild, veral weens die tsarina se Duitse afkoms en haar noue
   bande met die lekeprediker Grigori Raspoetin.

   Op 24 Februarie 1917 begin ’n spontane opstand in Moskou. Soldate skiet
   selfs hul eie offisiere dood om daaraan deel te neem. ’n Week later, op
   2 Maart, doen Nikolaas II onder druk afstand van die troon ten gunste
   van sy jongrr broer, Michail, wat egter ’n dag later die troon van die
   hand wys. Die nuwe tussentydse regering neem Nikolaas en sy gesin
   gevange. Hulle word eers onder huisarres geplaas in hul paleis in
   Tsarskoje Selo (later Poesjkin) om hulle teen die Bolsjewiste te
   beskerm. Daarna word hulle na Tobolsk in Siberië gestuur. Hulle bly
   daar tot in November 1917 toe die Bolsjewiste aan die bewind kom. Toe
   word hulle Jekaterinburg gestuur waar hulle in die Bolsjewiste se hande
   beland.

[wysig] Anastasia se dood

   Die Wit Leër, wat teen die Bolsjewiste se Rooi Leër geveg het en
   probeer het om die tsaar en sy gesin te bevry, beweeg intussen al hoe
   nader aan Jekaterinburg. Die Rooi Leër besef dat die stad binnekort in
   die hande van die Wit Leër sal wees. Om te voorkom dat die keiserlike
   gesin gered word, word besluit om hulle tereg te stel. In die nag van
   16 op 17 Julie 1918 sterf die gesin in die kelder van die Ipatijef-huis
   op bevel van kommandant Jakof Joerofski in ’n koeëlreën. Soldate steek
   die lyke hierna aan die brand en gooi dit in ’n mynskag af.

[wysig] Ontdekking

   In die tagtigerjare word vyf van die gesin se lyke gevind. Die ligging
   word eers geheim gehou aangesien die Kommuniste nog aan die bewind is,
   maar in 1991, ná die val van die Sowjetunie, word die lyk opgegrawe. Om
   te probeer uitvind wie se lyke ontbreek, word twee ondersoeke gedoen.
   In die eerste word bevind dat Aleksei en Maria se lyke nie daar is nie,
   maar in die tweede ondersoek word bevind dit is Aleksei en Anastasia
   s’n. In albei ondersoeke word egter bevind dat niemand dié slating sou
   kon oorleef nie en dat die twee ontbrekende lyke waarskynlik verbrand
   is.

   Die vyf liggame wat gevind is, word in 1998 begrawe in die St. Petrus
   en Paulus-katedraal in Sint Petersburg – 80 jaar ná die teregstelling.
   In 2002 word die gesin deur die Russies-Ortodokse Kerk tot heiliges
   verklaar.

[wysig] Misterie

   Ondanks die ondersoeke waarin bevind is dat niemand die teregstelling
   sou kon oorleef nie, het gerugte ontstaan dat die tsarewitsj en een van
   sy susters oorleef het. Baie Russe het geglo dit was Aleksei en Maria,
   terwyl in die Weste geglo is dat dit Aleksei en Anastasia was. Die
   gevolg was dat baie mense na vore gekom en beweer het dat hulle Maria,
   Anastasia en Aleksei is.

   Die bekendste vrou wat haar as Anastasia voorgedoen het, was
   waarskynlik Anna Anderson: Sy het sestig jaar lank volgehou dat sy
   Anastasia is en het ’n groot opskudding veroorsaak. Volgens haar het sy
   gemaak of sy dood is. Toe ’n barmhartige soldaat sien dat sy nog lewe,
   het hy haar glo gehelp ontsnap. Van die oorlewende Romanof-familielede
   het haar selfs geglo.

   Anderson is in 1984 dood en haar liggaam is veras. DNS-toetse is in
   1994 gedoen op weefselmonsters van Anderson wat in ’n hospitaal gevind
   is en die bloed van onder andere prins Philip, die hertog van
   Edinburgh, wie se ouma aan moederskant ’n suster van die tsarina was.
   Daarvolgens het Anderson se DNS nie met dié van die Romanof-familie
   ooreengestem nie.

[wysig] Films

   Talle boeke is geskryf en rolprente gemaak oor die lewe van Anastasia,
   haar dood en die misterie daaromheen. ’n Paar van die prente is:
     * Anastasia (1956) met Ingrid Bergman, wat ’n Oscar vir haar spel
       gekry het as beste aktrise.
     * Anastasia (1979)
     * Anastasia (1997), tekenprent
     * Anastasia: The Mystery of Anna (reeks uit 1986) met Amy Irving as
       Anna Anderson

   Wikimedia Commons Meer media omtrent hierdie onderwerp kan gevind word
   onder die kategorie Grand Duchess Anastasia Nikolaevna by die Wikimedia
   Commons.

   Kategorieë: Russiese adel • Huis van Romanof

