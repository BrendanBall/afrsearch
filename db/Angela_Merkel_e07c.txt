Angela Merkel


   Angela Merkel
   Angela Merkel

   Angela Dorothea Merkel (Hamburg, 17 Julie 1954) is sedert 22 November
   2005 die kanselier (regeringshoof) van Duitsland.

   Angela Merkel begin haar politieke loopbaan na die Duitse hereniging in
   die Christelik-Demokratiese Unie (CDU). In die tydperk tussen 1991 en
   1994 beklee sy die amp van Minister van Familie-, Bejaarde- en
   Jeugsake. Van 1994 tot 1998 is sy Minister van Omgewingsake,
   Natuurbewaring en Reaktorveiligheid.

   In die jaar 2000 is sy die eerste vrou wat as voorsitter van die CDU
   gekies word en in 2005 die eerste vroulike regeringshoof van Duitsland.

[wysig] Biografiese oorsig

     * 1954 - Angela Merkel word op 17 Julie as Angela Dorothea Kasner in
       Hamburg gebore. Haar ouers vestig hulle in die Duitse Demokratiese
       Republiek (DDR)
     * 1957 tot 1973 - Angela Merkel groei op in Templin (Brandenburg),
       waar sy ook skool gaan
     * 1973 tot 1978 - Studie in Fisika aan die Universiteit van Leipzig
     * 1978 tot 1990 - Werk as natuurkundige aan die Sentrale Instituut
       vir Fisiese Chemie (Zentralinstitut für Physische Chemie) in
       Berlyn-Adlershof
     * 1989 - Vanaf Desember medewerker by die politieke party
       Demokratischer Aufbruch
     * 1990 - Ná die Volkskammer-verkiesing van 18 Maart 1990
       skakelbeampte vir die kabinet van die Eerste Minister van die DDR,
       Lothar de Maizière. Ná die Duitse verkiesing op 2 Desember 1990 lid
       van die Duitse parlement (Christelik-Demokratiese Unie, CDU)
     * 1991 tot 1994 - Minister vir Vroue en Jeugsake in die kabinet van
       bondskanselier Helmut Kohl. In Desember ook tot adjunkvoorsitter
       van die CDU gekies
     * 1993 tot 2000 - Voorsitter van die CDU in die deelstaat
       Mecklenburg-Voorpommeren
     * 1994 tot 1998 - Ná die verkiesing op 16 Oktober 1994 Minister vir
       Omgewingsake, Natuurbewaring en Veiligheid van Kernkragsentrales
     * 1998 tot 2000 - Ná die verkiesing op 27 September 1998 vanaf
       November sekretaris-generaal van die CDU
     * 2000 - Voorsitter van die CDU
     * 2002 tot 2005 - Ná die verkiesing op 22 September 2002 voorsitter
       van die CDU in die Duitse parlement
     * 2005 - Ná die verkiesing op 18 September word Angela Merkel op 22
       November die eerste vroulike bondskanselier van Duitsland

   Kategorie: Duitse politici

