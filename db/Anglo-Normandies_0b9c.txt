Anglo-Normandies


   Titelblad van Kelham se woordeboek van die Normanniese en Oufranse taal
   uit 1779
   Titelblad van Kelham se woordeboek van die Normanniese en Oufranse taal
   uit 1779

   Anglo-Normandies (Frans: L'anglo-Normand, Normandies:
   l'Anglio-Nouormand Engels: Anglo-Norman) of Anglo-Frans, is die naam
   van die vorm van Frans wat tydens die middeleeue vir vier eeue in
   Brittanje gebruik is^[1]. Die taal het 'n groot invloed op Engels gehad
   en sowat 10 000 woorde van Normandiese of Franse oorsprong is in Engels
   opgeneem. Die term Anglo-Normandies het onstaan uit die opvatting dat
   dit 'n variasie van Oudnormandies is wat saam met Willem die Veroweraar
   in Engeland aangekom het.

   Daar word egter gemeen dat Willem se weermag heterogeen was en dat
   mense van oral uit Frankryk hulle in Engeland gevestig het. Uit
   geskrifte wat behoue gebly het blyk dit ook dat die taal gebruik is
   deur 'n groot verskeidenheid mense, wat gestrek het van
   eerstetaalsprekers tot mense wat slegs 'n geringe kennis van die taal
   gehad het. Sommige vakkundiges meen dus dat die taal eerder as
   Anglofrans behoort bekend te staan. ^[2]

   Anglo-Normandies is in 1066 na Engeland ingevoer nadat die Hertog van
   Normandië, Willem die Veroweraar, die Saksiese leër van Koning Harold
   II in die Slag van Hastings verslaan het. Baie van die Angelsaksiese
   adellikes het op die slagveld gesneuwel, terwyl die oorlewendes dikwels
   as verraaiers beskou is. Normandiese adellikes het nou vinnig hulle
   plekke ingeneem sodat die Engelse adelsklas byna volledig deur
   Normandiërs vervang is. In 1072 was daar nog net een Angelsaksiese
   adellike onder Engeland se twaalf earls, wat vier jaar later
   tereggestel is.^[3]

   Die nuwe adel het Normandies as die taal van die heersende klas
   ingevoer, en dié taal het sodoende 'n baie hoër prestige as Engels
   gehad wat slegs deur die laer klasse gepraat is. Die verskil in
   prestige het die gebruik van beide tale bepaal: Anglo-Normandies het
   groot agting geniet en is saam met Latyn as skryftaal gebruik en was
   die administratiewe en hoftaal, terwyl Engels slegs mondelings as
   omgangstaal deur die laer klasse gebruik is. ^[1] Aangesien die
   Anglo-Normandiese adellikes en die Engelse bevolking min kontak gehad
   het, het die Franse dialek aanvanklik min invloed op die omgangstaal,
   Engels, uitgeoefen. Tussen 1066 en ongeveer 1120 is daar dus slegs 900
   Anglo-Normandies woorde in Engels opgeneem.

   Binne vyftig jaar het die twee bevolkingsgroepe egter begin vermeng.
   Normandiese soldate wat na Engeland gebring is het aangebly en met
   Engelse vrouens getrou en die Engelse het gewoond geraak aan hulle
   heersers. Engelse dienaars moes die taal van hulle Normandiese here
   leer en kinders uit gemengde huwelike het tweetalig groot geword.
   Ongeveer 10 000 Anglo-Normandies en Sentraal-Franse woorde is sodoende
   voor die 15de eeu in Engels opgeneem. Die taal se invloed op Engels was
   veral sterk in gebiede soos godsdiens, regering, die reg, weermag,
   mode, onderwys, kultuur sosiale lewe, kuns, kookkuns en medisyne. ^[1]
   As gevolg van die Normandiërs se Skandinawiese bande is ook Oud-Noorse
   woorde soos Kanna (koppie) deur Anglo-Normandies as Can in Engels
   opgeneem. Ander voorbeelde sluit in Cabbage, van Caboche, Fashion, van
   Faichon, Mug van Mogue, Catch van Cachi, Cater van Acater en baie
   ander.^[4]

   Alhoewel Anglo-Normandies slegs deur 'n klein breukdeel van die Engelse
   bevolking gepraat is, het dit vir vier eeue oorleef en het dit 'n groot
   invloed op die meerderheidstaal gehad, as gevolg van die hoë prestige
   van die taal. Die Engelse kroon se verlies van Normandië in 1204, toe
   die Franse koning Filips II die Hertogdom van Normandië geannekseer het
   en vastelandse Normandië van Normanniese-Engeland geskei het, het egter
   die agteruitgang van die taal in Engeland ingelui.^[4] In gesinne van
   Normandiese oorsprong, en selfs onder die koninklikes, was
   Anglo-Normandies baiekeer nie meer die kinders se moedertaal nie en is
   dit as 'n vreemde taal aan hulle geleer. Verder is die Sentraal-Frans
   van Parys vanaf die 13de eeu al hoe meer gesien as die taal van die
   onderwys en kultuur en is Anglo-Normandies as 'n snaakse Franse dialek
   beskou. Aangesien die taal se instandhouding juis van sy prestige
   afhanklik was het die taal se ondergang dus waarskynlik vinnig
   plaasgevind. Sommige Anglo-Normandies leenwoorde is deur
   Sentraal-Franse woorde vervang. ^[1] Terselfdertyd was die prestige van
   die Engelse taal aan die opkoms as gevolg die verbeterende toestande
   van die Engelse werkersklas. Engels is nou ook as skryftaal gebruik en
   is in regeringsdokumente gebruik. Teen die 14de eeu is Engels wyd
   gebruik en deur almal verstaan. Selfs in die koningshuis was Frans nie
   meer die moedertaal nie en Henry IV was die eerste enkeltalige
   Engelssprekende Engelse koning.

   In behoudende kringe soos sekere adelikes, kerklui en in universiteite
   is pogings aangewend om die taal te behou. Dit het die aanleer van
   Frans as tweede taal ingelui asook reëls dat studente in Frans of Latyn
   met mekaar moes praat en parlementêre uitvaardigings dat adellikes
   hulle kinders Frans moes leer. Frans het egter geleidelik sy status as
   administratiewe en hoftaal verloor en teen die 15de eeu was Frans 'n
   vreemde taal in Engeland. Vandag is die enigste oorblyfsels van die
   taal onder die Engelse kroon te vinde in die hoogsbedreigde tale van
   die Kanaaleilande, Guernésiais, Jèrriais en Sercquiais. ^[1]

[wysig] Verwysings

    1. ^ ^1,0 ^1,1 ^1,2 ^1,3 ^1,4 England in the Middle Ages - A Medieval
       Tourist Guide, English-French language contact, Besoek op 20 Mei
       2007
    2. ^ The Anglo-Norman On-Line Hub, [1], Besoek op 20 Mei 2007
    3. ^ Van Dyke Shelly, Percy: English and French in England, 1066-1100.
       Doktorale tesis, Universiteit van Pennsylvanië, Philadelphia 1921,
       bl. 32
    4. ^ ^4,0 ^4,1 Scandinavica.com, Scandinavians in Normandy, Besoek op
       20 Mei 2007

                                Italiese tale
            Italiese groep: Oskies | Umbries | Faliskies | Latyn
                                Romaanse tale
     Iberoromaans: Asturies | Galicies | Katalaans | Portugees | Spaans
   Galloromaans: Langues d'oil: Frans | Gallo | | Lorreins | | Normandies
       (Auregnais | Guernésiais | Jèrriais | Sercquiais) Pikardies |
                  Champenois | Wallonies | Anglo-Normandies
    Oksitaans: Aranees | Auvergnat | Gaskons | Languedokies | Limousin |
                                 Provensaals
                              Frankoprovensaals
                Retoromaans: Romansch | Ladinies | Friulaans
              Italoromaans: Dalmaties | Italiaans | Napolitaans
   Suid-Romaans: Korsikaans Sardies (Campidanies, Galluraans, Logudories,
                                 Sassaries)
   Balkanromaans: Aroemeens | Istro-Roemaans | Meglenoroemaans | Roemeens
                                  Romaanse
          Kunstale: Interlingua | Interlingue | Lingua Franca Nova

   Kategorie: Uitgestorwe Romaanse tale

