Angsversteuring


   Hoewel die meeste mense soms angs ervaar, bring die aanwesigheid van
   angsversteurings mee dat die persoon bykans permanent angs ervaar, of
   hewige paniekaanvalle beleef, wat sy algemene funksionering en
   aanpassing negatief beïnvloed. Angsversteurings reageer goed op
   behandeling en dit is raadsaam dat persone wat aan hierdie versteurings
   ly, professionele hulp kry.

   Die aanwesigheid van angs in sekere situasies is normaal en gesond. Die
   meeste mense ervaar sekere mate van angs tydens nuwe, uitdagende of
   gevaarlike situasies. Gesonde angs plaas 'n persoon op 'n
   gereedheidsgrondslag om hierdie situasies beter te kan hanteer.

   Angsversteurings het die teenoorgestelde uitwerking - dit verminder
   produktiwiteit drasties en veroorsaak dat 'n mens nie in jou daaglikse
   bestaan normaal kan funksioneer nie. Daar word tans onderskeid getref
   tussen verskeie angsversteurings, soos onder meer paniekversteuring,
   agorafobie, algemene fobie, sosiale fobie, obsessief-kompulsiewe
   versteuring, post-traumatiese stresversteuring, akute stresversteuring,
   algemene angsversteuring, angsversteuring weens mediese toestande en
   angsversteuring weens gebruik van middels.

   Die versteurings word gediagnoseer op grond van die hewigheid en duur
   van die angs en volgens besonderse kenmerke wat saam met die angs
   voorkom. Die angs gaan gewoonlik ook gepaard met erge fisieke simptome
   soos hartkloppings, aamborstigheid, sweet, gejaagde gedagtegang,
   innerlike bewing, die behoefte om te vlug, duiseligheid,
   asemhalingsprobleme, pyne in die bors, maagkrampe, hoofpyn, ensovoorts.

   'n Ondersoek in die VSA het aan die lig gebring dat sosiale en
   eenvoudige fobies (13,3% en 11,3%) die meeste voorkom, terwyl
   agorafobie (5,3%), algemene angsversteuring (5,1%) en paniekversteuring
   (3,4%) die minste voorkom (National Institute of Mental Health -
   Epidemiological Catchment Area Study, Robins and Regier, 1991).

   Die genoemde studie het ook aan die lig gebring dat die onderskeie
   angsversteurings dikwels tesame, of saam met ander geestesversteurings,
   voorkom. Ongeveer 60% van die pasiënte wat aan obsessief-kompulsiewe
   versteuring gely het, is byvoorbeeld later met depressie gediagnoseer,
   terwyl paniekversteurings dikwels by skisofreniese pasiënte aanwesig
   was. Dit is baie belangrik dat medici en pasiënte besef dat hierdie
   versteurings suksesvol behandel kan word. Vervolgens gaan gekyk word na
   algemene angsversteuring, paniekaanvalle en fobies.

   Inhoud

        * 1 Algemene angsversteuring
        * 2 Paniekversteuring
        * 3 Oorsake van angsversteuring
        * 4 Risikogroep
        * 5 Behandeling
        * 6 Sien ook

[wysig] Algemene angsversteuring

   Algemene angsversteuring word gekenmerk deur die byna permanente
   aanwesigheid van vae, ongedifferensieerde angs en spanning wat vir ses
   maande of langer voortduur sonder enige verklaarbare rede. 'n Diagnose
   van algemene angsversteuring word bevestig indien drie of meer van die
   volgende simptome by volwassenes, of een by kinders, aanwesig is:
   gevoelens van rusteloosheid, moegheid, probleme om te konsentreer, 'n
   gevoel van irritasie, die aanwesigheid van spierspanning en
   slaapversteurings. Die simptome moet ernstige ongemak veroorsaak en met
   normale funksionering inmeng. Hulle moet ook nie aan mediese toestande
   of ander gemoedsversteurings te wyte wees nie. Meer as vyf uit elke
   honderd mense sal in die loop van hul lewens aan algemene
   angsversteuring ly. Biologiese faktore, gesinsagtergrond en
   lewenservarings blyk belangrike bydraende faktore te wees tot hierdie
   versteuring. Persone wat aan algemene angsversteuring ly, het dikwels
   'n swak selfbeeld en is besonder sensitief vir kritiek, verwerping of
   om geïgnoreer te word. Hulle beskik gewoonlik oor swak
   behartigingsvermoëns en is geneig om tot uiterstes te gaan om situasies
   wat hulle angstig maak, te vermy.

[wysig] Paniekversteuring

   Paniekversteuring word gekenmerk deur periodieke angsaanvalle, wat
   gewoonlik vanaf vyftien tot dertig minute kan duur, hoewel die
   nagevolge baie langer kan duur. Die gereeldheid en felheid van die
   akute angstoestand bevestig die diagnose. Tydens 'n paniekaanval ervaar
   die persoon intense angs en ongemak, tesame met minstens vier van die
   volgende simptome: versnelde hartklop, sweet, bewerigheid,
   aamborstigheid, 'n gevoel van versmoring, duiseligheid, naarheid,
   gevoelens van onwerklikheid, 'n dooie gevoel, koue of warm gloede,
   borspyn, 'n vrees om dood te gaan of mal te word. 'n Diagnose van
   paniekaanvalle word gemaak indien 'n persoon minstens twee
   opeenvolgende, onverwagte aanvalle beleef, gevolg deur 'n maand van
   vrees dat nog 'n aanval gaan plaasvind. Die gereeldheid van aanvalle
   kan heelwat verskil. Sommige persone kry gereelde aanvalle (een keer
   per week) wat vir maande voortduur, terwyl ander 'n reeks aanvalle op
   een dag kan kry, gevolg deur weke of maande daarsonder. Die aanvalle
   kan òf spontaan voorkom, òf deur 'n spesifieke situasie veroorsaak
   word. Indien die persoon vrees verbind met onskuldige omstandighede wat
   aanwesig was tydens 'n vorige aanval, kan nog 'n aanval aangevuur word
   indien soortgelyke omstandighede later weer aanwesig is. 'n Aanval wat
   gepaard gaan met net een of twee simptome, soos duiseligheid en
   hartkloppings, staan bekend as 'n beperkte-simptoomaanval. Dit kan die
   gevolg wees van 'n vorige aanval, of kan 'n volle aanval voorafgaan.
   Paniekaanvalle kom voor saam met ander angsversteurings soos fobies en
   post-traumatiese stresversteuring. Mense wat aan laasgenoemde
   versteuring ly, probeer verdere aanvalle vermy, met die gevolg dat hul
   lewens ingeperk raak, hul werk as gevolg daarvan benadeel word en dit
   baie spanning en konflik in interpersoonlike verhoudings meebring.

[wysig] Oorsake van angsversteuring

   Verskeie faktore kan aanleiding gee tot angsversteurings. Dit wil
   bvyvoorbeeld voorkom of daar 'n besliste neurologiese basis is, maar
   geen bewyse is nog gevind dat dit oorerflik is nie. Verder speel
   opvoeding, sosiale bepalings, selfspraak, behartigingsvermoëns,
   innerlike konflikte en angs as 'n aangeleerde reaksie ook 'n rol. Om
   die toestand te verstaan, moet al hierdie faktore in ag geneem word.
     * Genetiese faktore

   Angsversteurings kom in familieverband voor, maar geen besliste bewyse
   van oorerflikheid is nog gevind nie. Daar is egter bevind dat daar by
   identiese tweelinge 'n groter kans bestaan dat beide aan
   angsversteurings sal ly as by nie-identiese tweelinge. Dit blyk dus dat
   'n genetiese faktor, tesame met omgewingsfaktore, 'n kwetsbaarheid vir
   hierdie versteuring skep. Neurologiese faktore Op neurologiese vlak is
   bevind dat die brein reseptors het wat angs reguleer. Die liggaam
   vervaardig normaalweg sy eie "medikasie" teen angs, maar persone wat
   aan angsversteurings ly se reguleringstelsels blyk nie na wense te
   funksioneer nie en hulle kan voordeel put uit die gebruik van
   medikasie. Groter aktiwiteit in sekere dele van die brein word ook met
   angstoestande in verband gebring.
     * Opvoeding

   Opvoeding kan beslis 'n invloed uitoefen op die hantering van stres.
   Oorbeskermende ouers, wat innerlik onseker is en die wêreld as 'n
   vreesaanjaende plek beleef, kan hul eie vrese op hul kinders oordra.
   Die afwesigheid van warm, liefdevolle verhoudings in die vroeë
   kinderjare kan ook lei tot angs weens gevoelens van verwerping.
     * Innerlike konflik

   Fobies kan die simboliese uitlewing van innerlike konflik wees. Swak
   hanteringsvaardighede kan daartoe lei dat konflik geïgnoreer of ontken
   word. Die angs wat met die konflik verband hou, word dan gekoppel met
   'n uiterlike voorwerp, aktiwiteit of situasie wat makliker vermy kan
   word.
     * Selfspraak

   Selfspraak en die wyse waarop 'n persoon sy wêreld organiseer, kan 'n
   groot invloed uitoefen op luim en gedrag. Mense wat aan
   angsversteurings ly, is byvoorbeeld geneig om op 'n negatiewe en
   angstige manier met hulself te kommunikeer, deur om onrealistiese
   kweldenke (angstige gedagtes oor wat moontlik kan gebeur, ensovoorts).
   Hanteringsvaardighede Mense wat aan angsversteurings ly, toon gewoonlik
   swak hanteringsvaardighede. Eerder as om hul probleme te konfronteer,
   sal hulle vermydingsgedrag openbaar.

[wysig] Risikogroep

   'n Groot aantal volwassenes ondervind geweldige angs in die een of
   ander stadium in hul lewens, maar daar word beraam dat net ongeveer
   1,6% tot 2% aan angsversteurings ly. Die syfer is hoër toen opsigte van
   adolessente, wat nie vreemd is nie as daar in ag geneem word dat dit 'n
   moeilike ontwikkelingsfase is. Vroue is twee keer meer geneig tot
   angsversteurings as mans, waarskynlik weens hormoonverstoring,
   kulturele invloede en 'n groter geneigdheid by vroue om die
   versteurings aan te meld.

[wysig] Behandeling

   Angsversteurings vereis behandeling - dit klaar selde vanself op. Die
   meeste angsversteurings reageer goed op behandeling. Gewoonlik word
   medikasie voorgeskryf - meestal anti-depressante tesame met
   gedragsterapie. Gedragsterapie help mense om hul gedrag te verander.
   Die metodes wat tans die algemeenste gebruik word, is die volgende:
     * Blootstellingsterapie, wat behels dat die persoon blootgestel word
       aan die angswekkende situasies of voorwerpe totdat hy
       gedesensibiliseer is ten opsigte daarvan.
     * Ontspanningsterapie, waar ontspanningstegnieke aangeleer word. Bo
       en behalwe die voor-die-hand-liggende voordeel wat
       ontspanningstegnieke inhou, vereis hierdie terapie dat die persoon
       sy eie spierspanning moet monitor, wat hom derhalwe in staat stel
       om situasies, voorwerpe en gedagtes wat tot angs lei, te
       identifiseer.

[wysig] Sien ook

     * Moklobemied

   Kategorie: Sielkunde

