Animasie


   Image:Animexample3edit.png
   Die bonsende rooi bal animasie (onder) bestaan uit hierdie ses rame.
   Image:Animexample.gif
   Die animasie beweeg teen tien rame per sekonde.

   Animasie is die vinnige vertoning van 'n reeks beelde van
   tweedimensionele kunswerke of modeleposisies in 'n poging om die
   illusie van beweging te skep. Dit is dus 'n optiese illusie wat
   waargeneem word as gevolg van die volharding van visie en kan geskep en
   gedemonstreer word op verskillende maniere. Die algemeenste metode van
   vertoning is as 'n rolprent of videoprogram, alhoewel daar ook verskeie
   ander vorms bestaan waarop animasie voorgestel kan word.

   Animasie is 'n rolprentmedium, alhoewel dit dikwels (foutiewelik) as 'n
   genre beskou word. Animasierolprente kan egter tot enige rolprentgenre
   behoort, vanaf wetenskapsfiksie en fantasie tot drama en komedie.
   Alhoewel animasie 'n kamera, klank, kleur en stemme gebruik, gebeur al
   die bewegings, toneelspel, beligting, kostumering en stelinkleding
   eerstens op papier.

   Inhoud

        * 1 Strokiesprent
        * 2 Kategorieë of soorte oorgange
        * 3 Geskiedenis van die moderne strokiesprent
        * 4 Televisie en rekenaarspeletjies

[wysig] Strokiesprent

   Die beste plek om animasie te plaas is in die strokiesprent kategorie.
   Strokiesprente is 'n opvolgende of voortvloeiende kuns (sequential
   art). Dit beteken dat die kunstenaars 'n storie vertel deur middel van
   getekende panele wat mekaar opvolg. In die eerste paneel loop 'n man in
   'n groot tuin opsoek na iets. In die volgende paneel is 'n seun en 'n
   meisie agter struike ernstig besig om te vry. In die derde paneel kyk
   die pa deur blare en sien in die vierde paneel die twee verliefdes, wat
   geskok opkyk. Die kunstenaars kon begin het met die twee verliefdes en
   dan die pa wat na hulle soek en 'n ander effek gekry het. Die
   belangrikste in strokiesverhale is dat die tekeninge in die panele
   mekaar logies opvolg. Die ruimtes (gutters) tussen die panele moet deur
   die lesers ingevul word om sin van die panele en dus die storie te
   maak. In die eerste paneel is 'n man besig om 'n vrou in 'n donker
   stegie in die stad te jaag. In die tweede paneel is 'n tekening van 'n
   donker stad. 'n Gil is groot oor die paneel geskryf. In die laaste
   paneel kom die man met 'n bebloede mes in sy hand uit die stegie
   gestrompel. Die leser kan nou aflei dat die man die vrou gevang het en
   haar vermoor het. Maar wat as die vierde paneel die vrou ongedeerd
   verskyn en die man inmekaar sak? Die leser word verras en lei af dat
   die man in sy eie mes geval het.

[wysig] Kategorieë of soorte oorgange

     * Oomblik-tot-oomblik

   'n Verdere gebruik van die ruimtes of spasie tussen die panele is om
   die oorgang van paneel-tot-paneel te vergemaklik. Daar is vyf
   kategorieë of soorte oorgange. Die eerste is oomblik-tot-oomblik. Dit
   word gebruik om die verloop van tyd aan te dui soos byvoorbeeld waar 'n
   vrou in die eerste paneel met oop oë kyk en in die volgende paneel haar
   oë toe het. Nog 'n voorbeeld is 'n leeu wat stadig 'n prooi bekruip.
   Die eerste paneel wys die leeu op haar maag agter 'n bossie, die
   volgende paneel is waar nog net haar agterlyf agter die bossie is en
   derdens waar net haar stert in die paneel vertoon.
     * Aksie-tot-aksie

   Die tweede kategorie is aksie-tot-aksie. Dit word gebruik om die
   oorgang van 'n handeling van 'n enkele subjek aan te dui. Dit is waar
   'n krieketkolwer in die eerste paneel die bal inwag en in die tweede
   paneel die bal slaan en in die derde paneel 'n lopie hardloop.
     * Subjek-tot-subjek

   Die derde kategorie is subjek-tot-subjek. Dit het te make met die
   progressie van aksie in 'n toneel. Dit is waar 'n man 'n oproep maak,
   die telefoon in die tweede paneel lui en in die derde paneel 'n vrou
   dit optel.
     * Toneel-tot-toneel

   Die vierde kategorie is toneel-tot-toneel. Dit is wanneer die een
   toneel eindig en die volgende een begin.
     * Aspek-tot-aspek

   Die vyfde kategorie is aspek-tot-aspek. Dit gebeur wanneer verskeie
   aspekte van 'n saak langs mekaar geplaas word soos 'n kersboom, 'n
   kers-vader en kers-inkopies. 'n Ander belangrike kenmerk van
   strokiesprente wat ons kan help om animasie beter te verstaan is die
   tekeninge self. Die getekende karakters se detail verskil na gelang van
   die doel van die strokiesprent. Andy Capp, Flo, Peanuts se Charlie
   Brown, Linus, Peppermint Patty en Marcy se gesigte en uitdrukkings is
   eenvoudige lyne terwyl Superman, Daredevil en Spawn meer getekende
   detail bevat sonder om foto-realisties te wees. Die rede hiervoor is
   dat die lesers met die karakters wil identifiseer en hoe minder detail
   daar is hoe meer mense met die karakters kan identifiseer. Elke mens
   het 'n vae begrip van hoe ons elke oomblik lyk - tensy jy 'n model is
   en elke oomblik in die spieël kyk of foto's van jouself teen jou mure
   het. Hierdie vae idea van hoe ons lyk kan dan maklik inpas in die
   strokiesprent held. Die leser kan dus maklik die hoofkarakter word. Die
   antagonis in strokiesprente het egter meer detail sodat die leser nie
   sommer met die bose karakter kan identifiseer nie. Wat het dit nou
   alles met animasie te doen? Film is 'n reeks raampies (foto's) wat teen
   'n sekere spoed (24 per sekonde) deur die kamera beweeg om die gebeure
   af te neem en wanneer ons dit terugspeel lyk dit asof dit een vloeiende
   aksie is. Animeerders teken 24 sketse per sekonde van 'n toneel,
   fotografeer dit en dra dit oor op 35 mm film om sodoende 'n geanimeerde
   rolprent te kry. Dink net hoeveel tekeninge 'n 90 minute film sal
   bevat. (24 X 60 = 1440 per minuut X 90 = 129 600 raampies of
   tekeninge.) Die vloeiende aantal tekeninge vervang nou die kyker se
   verbeelding en vul self die spasies tussen die panele in.

[wysig] Geskiedenis van die moderne strokiesprent

   Die geskiedenis van die moderne strokiesprent begin in 1865 met die
   verskyning van Wilhelm Busch se Max und Moritz in Duitse koerante. Die
   eerste animasie strokiesprent was Stuart Blackton se "Humorous Phases
   of Faces" in 1906. Baie van die eerste strokiesprente het 'n draai op
   die silwerdoek gemaak. Dit was egter kort stories van ongeveer 'n
   minuut, met ander woorde 60 sekondes X 16 raampies = 960. (Voor
   standaardisering het die handgedraaide kameras ongeveer 16 raampies per
   sekonde opgeneem.) In die begin van animasie was dit moeilik om
   geloofwaardige menslike karakters te teken. Dit was seker die rede
   hoekom die animeerders eerder diere karakters gebruik het om hulle
   stories te vertel. Dink maar aan Mickey Mouse, Donald Duck, Felix die
   Kat en nog vele meer. Namate die tegnieke ontwikkel het is menslike
   karakters soos Popeye, Superman en Batman bygekom. Omdat animasie
   aanvanklik in teaters vertoon is, moes die kunstenaars kinders en
   volwassenes gelukkig hou. Dit het hulle gedoen deur kinders op die
   visuele vlak te bereik deur fisiese komedie (slapstick) te teken. Die
   dialoog met baie seksuele innuendo's was weer op die ouer kyker gerig.
   Toe animasie van die begin van televisie uitsendings in die jare Vyftig
   in die VSA groot aanhang onder die kinders geniet het is die seksuele
   ondertone verwyder. Die koste van die kort animasie was in die begin
   jare baie laag ($25,000 vir 'n ordentlike kort cartoon) maar tydens die
   Tweede Wêreld Oorlog het die koste van een Superman animasie opgeskiet
   na $90,000. Dit het die vervaardiging van animasie onbetalend duur
   gemaak totdat Walt Disney met sy vollengte-animasierolprente die
   kunsvorm weer lonend gemaak het. Snow White and the Seven Dwarfs, Bambi
   tot Toy Story 2 was loket treffers en Warner Bros, en MGM het ook op
   die wa gespring. Deesdae is Steven Spielberg se DreamWorks ook op die
   wa met Antz en Prince of Egypt.

   Tegnologie het animasie nog goedkoper en meer aanloklik gemaak. Disney
   se Beauty and the Beast het eerste rekenaar gegenereerde beelde
   ingespan om die meesterwerk te skep. Toy Story 1 en 2, Antz, Prince of
   Egypt en Titan, AE het animasie verder gemoderniseer. Die groot
   aantrekkingskrag van animasie is dat vervaardigers enige iets teen 'n
   fraksie van die koste van gewone rolprente kan skep. Rolprentmakers kan
   met animasie motors, geboue, stede, planete en selfs sterrestelsels
   opblaas sonder ekstra koste. 'n Rolprent soos Starship Troopers het ook
   animasie gebruik om baie van die effekte te skep. Die gesegde dat die
   kamera nie lieg nie is uit die oude doos. Nou kan die mens die
   werklikheid deur middel van rekenaars so verdraai dat niemand dit kan
   agterkom nie.

[wysig] Televisie en rekenaarspeletjies

   Twee ander gebiede waar animasie vandag as vermaak ingespan word, is
   televisie en rekenaarspeletjies. Die meeste televisie-animasie is op
   kinders gerig en het 'n groot invloed op die kleingoed. In Japan het 'n
   kind selfmoord gepleeg omdat 'n karakter in die reeks Pokemon dit glo
   aanbeveel het. Slegs 'n paar animasies het volwassenes as teikengehoor
   soos onder andere The Simpsons. Rekenaarspeletjies het 'n groot
   besigheid geword en span animasie in om die speler(s)/karakter(s) deur
   'n doolhof van struikelblokke en vyande te lei tot die spel klaar is.
   Lara Croft van Tomb Raider het die verbeelding van menige speler
   aangegryp en sy is ook nou op die silwerdoek in lewende lywe as
   Angeline Jolie te siene. Die een groot leemte wat slegs sporadies gevul
   word is in volwasse animasie. In 1973 het Fritz the Cat die verbeelding
   van grootmense aangegryp maar die karakters was nog steeds diere. Heavy
   Metal het 'n dekade later die saak reggestel en sy opvolger Heavy Metal
   F.A.K.K is reeds op DVD en as 'n gewilde rekenaarspeletjie beskikbaar.
   Kategorie: Animasie

