Ankoù


   Ankoù (Bretons: An Ankoù) is volgens die Bretonse legendes die spook,
   wat as die verpersoonliking en helper van die Dood optree om die siele
   van oorledenes òf na die "Eilande van die Gelukkiges", 'n paradysagtige
   wêreld anderkant die horison, òf na die "koue hel" van verlate valleie
   en woude neem. Hy word ook as 'n wagter beskou wat die begraafplase
   teen ongewenste indringers beskerm.

   'n Tipiese uitbeelding van Ankoù is dié van 'n swartgeklede, gesiglose
   wese wat met 'n sens bewapen is en 'n ou perdewa as sy vervoermiddel
   gebruik. 'n Mens, wat Ankoù teenkom of die geraas van sy wa hoor, sal
   volgens die legendes binne 'n kort tydperk sterf.

   In teenstelling met die gebruiklike uitbeeldings van die dood as 'n
   geraamte, is Ankoù 'n wese van vleis en bloed. Die legendes beweer
   selfs dat die laaste oorledene van die lopende jaar die Ankoù van die
   volgende gaan wees.

   Die Ankoù van Bretagne het sy Ierse eweknie in Dullahan, wat sekere
   karaktertrekke deel. Albei het hulle oorsprong in ou Keltiese legendes.
   Kategorie: Bretagne

