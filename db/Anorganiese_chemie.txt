Anorganiese chemie


   Anorganiese chemie is die vertakking van chemie wat gemoeid is met die
   eienskappe en reaksies van anorganiese verbindings. Dit sluit al die
   chemiese stowwe in buiten die wat op koolstofkettings of -ringe gegrond
   is en wat organiese verbindings genoem word en wat bestudeer word in
   die vertakking wat bekend staan as organiese chemie. Die skeidslyn
   tussen die twee studievelde is nie absoluut nie en daar vind heelwat
   oorvleueling plaas veral ten opsigte van die ondervertakking
   organometaalchemie.

   Inhoud

        * 1 Geskiedkundige Definisie
        * 2 Vertakkinge
        * 3 Reaksies
        * 4 Sien ook

[wysig] Geskiedkundige Definisie

   Geskiedkundig is Anorganiese Chemie gedefinieer as die studie van
   chemiese elemente en reaksies wat nie met lewende organismes verbind
   word nie.

   Sedert Friedrich Wöhler die organiese stof ureum vanuit die anorganiese
   verbinding Ammoniumsianaat in 1828 berei het, het die onderskeid
   gegrond op die chemie van lewende organismes en die van nie-lewende
   voorwerpe egter begin vervaag.

[wysig] Vertakkinge

   Hoof vertakkinge van anorganiese chemie sluit in:
     * Minerale, soos sout, asbes, silikate, ...
     * Metale en hulle allooie, soos yster, koper, aluminium, geelkoper,
       brons, ...
     * Verbindings wat nie-metaalagtige elemente insluit, soos silikon,
       fosfor, chloor, suurstof, soos onder ander water
     * Metaalkomplekse
     * Kristallografie
     * Koloïedchemie

   Produkte vervaardig uit Anorganiese stowwe van kommersiële belang sluit
   in silikonskywe, transistors, Vloeibare kristal skerms, optiese vesel
   kabels en 'n groot aantal kataliste.

   Anorganiese chemie is gegrond op fisiese chemie en vorm die basis vir
   mineralogie en materiaal chemie. Dit oorvleuel met geo-chemie,
   analitiese chemie, omgewingschemie en organometaalchemie.

   Organometaalchemie kombineer aspekte van organiese chemie met dié van
   anorganiese chemie en word formeel gedefinieer as die studie van stowwe
   wat metaal-koolstof bindings bevat, al bevat baie organometalliese
   verbindings glad nie sulke bindings nie. Van die eenvoudigste
   organometalliese verbindings is die metaalkarboniele waar die koolstof
   in koolstofmonoksied met 'n metaal verbind. Vitamiene B12, waarvan die
   aktiewe liggings soortgelyk is aan dié van hemoglobien is 'n
   organometalliese verbinding wat natuurlik voorkom en van groot belang
   in die menslike metabolisme is en bevat groot organiese komponente
   (korrien en proteïen) en 'n metaal, kobalt, wat aan die koolstof gebind
   is.

   Anorganiese chemie sluit beide molekulêre verbindings in wat as
   diskrete molekules bestaan asook kristalle, waarvan die struktuur
   beskryf kan word as 'n oneindige raamwerk van reëlmatig geordende atome
   en wat in kristallografie en vastetoestand chemie bestudeer word.

[wysig] Reaksies

   Tipiese reaksies betrokke by anorganiese chemie en waarvan die
   reaksietempo tipies ordes groter is as die van tipiese organiese
   reaksies, is:
     * Redoks reaksies
     * Suur-Basis-Reaksies
     * Komplekse reaksies

[wysig] Sien ook

   Sien ook die Belangrike publikasies in anorganiese chemie
   Kategorieë: Chemie • Anorganiese chemie

