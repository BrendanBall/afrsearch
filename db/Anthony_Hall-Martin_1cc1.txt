Anthony Hall-Martin


   Bewaringsgesinde en outeur

[wysig] Belangrikste prestasies

   Dr Anthony Hall-Martin, 'n wêreldgesag oor olifante en renosters, het
   in 1988 die Renoster-en-Olifant-Stigting saam met Clive Walker en Peter
   Hitchins gestig. Dr Hall-Martin was die stigting se eerste voorsitter.
   Die Renoster-en-Olifant-Stigting het Marion Garai, 'n Switserse
   bioloog, ondersteun in 'n uitgebreide studie van stres in jong olifante
   tydens uitdunprogramme in Suid-Afrika en dit het gelei tot die
   Vereniging vir Hervestigde Olifante. As adviseur vir die Trust vir
   Bedreigde Natuurlewe en tot onlangs die direkteur van navorsing en
   ontwikkeling by die Nasionale Parkeraad van Suid-Afrika, is Hall-Martin
   'n onvermoeibare voorstander van omgewingsbewustheid. Dr Hall-Martin se
   siening oor natuurlewebestuur is kontroversieel terwyl sy puik
   natuurlewefotografie en maklik leesbare artikels hom as 'n merkwaardige
   en vrugbare skrywer gevestig het. Sy boeke oor die natuur sluit in:
   Predators of Southern Africa, Kaokoveld: The Last Wilderness en A day
   in the Life of an African Elephant. Sy belangrikste boek Elephants of
   Africa (1986) is vervaardig saam met die bekende natuurlewekunstenaar
   Paul Bosman. Sy jongste boek Cats of Africa (1997) is 'n pragwerk met
   leeus, luiperde, jagluiperde en sewe ander, minder bekende, katte van
   Afrika.

[wysig] Lewensgeskiedenis

   Dr Hall-Martin is op 12 Junie 1945 in Kaapstad gebore en sy
   belangstelling in die natuurlewe het as skoolseun in Pretoria begin. Hy
   het die Universiteite van Pretoria en Natal bygewoon en grade behaal in
   plantkunde, dierkunde en natuurlewebestuur. Deur sy lang loopbaan het
   hy gefokus op die ekologie en biologie van die Afrika olifant en die
   swartrenoster, maar sy belangstellings strek tot studies van
   Antarktiese seesoogdiere, Suid-Afrikaanse voëls, plantekologie en ander
   groot soogdiere. Hy is 'n werkverslaafde wat uitgebreid reis en meer as
   60 wetenskaplike referate die lig laat sien het. As ware natuurkundige
   is hy óf besig om iemand of een of ander organisasie te oorreed om geld
   aan natuurbewaring te skenk óf hy is besig om wilde diere of pragtige
   landskappe af te neem. Anthony Hall-Martin het olifante bestudeer
   terwyl hy in Malawi se Kasungu Nasionale Park, Suid-Afrika se Tembe
   Olifantpark, die Nasionale Krugerwildtuin en Addo Olifantpark, en
   Azagny Nasionale Park in die Ivoorkus gewoon het. Hy het wyd gereis om
   die olifantbevolking in die Kaokoveld, Botswana, Kenia en Zimbabwe te
   evalueer. Hy het baie lande, internasionale komitees, kommissies en
   werksgroepe van raad oor olifante, renosters en nasionale parke bedien,
   veral dié van die Internasionale Unie vir die Bewaring van die Natuur.
   Hy het vir dertien jaar saam met sy vrou, Catherina en hulle twee
   dogters, in die Nasionale Kruger-wildtuin gewoon en was in Skukuza
   gebaseer. In 1991 het hy die uitvoerende direkteur vir die suidelike
   parke geword en was hy in Kaapstad gebaseer waar hy sestien nasionale
   parke bestuur het en hulle dienste ondersteun het. Daarna is hy
   opgeroep na die hoofkantoor van die Nasionale Parkeraad om
   verantwoordelikheid te aanvaar vir navorsing en ontwikkeling. Hy skryf
   vir gewilde tydskrifte waaronder African Wildlife, Custos, Oryx,
   American Hunter, Game Coin, KYH Magazine, National Geographic World,
   International Wildlife, Safari, Das Tier en Jaeger en sy kontroversiële
   siening is dat diere 'n monetêre waarde moet hê vir oorlewing. Deur
   wildjag toe te laat, word daar aan die dier monetêre waarde verleen.
   Volgens hom moet die mens 'n rede hê om diere te beskerm.
   Kategorie: Wetenskaplikes

