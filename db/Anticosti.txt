Anticosti


   Anticosti - foto geneem deur die satelliet Landsat
   Anticosti - foto geneem deur die satelliet Landsat

   Anticosti (Frans: l'Île d'Anticosti) is 'n kaal, rotsagtige,
   woudbedekte gruis-en-sand eiland by die uitmonding van die
   Saint-Laurentrivier in die Saint-Laurentgolf, in die provinsie Quebec
   (Kanada).

   Anticosti word in die noorde van die Côte-Nord-gewes van Québec (die
   Labrador-skiereiland) geskei deur die Jacques Cartier-seestraat en in
   die suide deur die Honguedo-seestraat van die Gaspé-skiereiland.

   Met 'n lengte van 217 kilometer, 'n breedte wat wissel tussen 16 en 48
   kilometer en 'n oppervlak van 7 892,52 km², is die eiland taamlik groot
   en oortref dit met sy oppervlakte van meer as 7 900 vierkante kilometer
   dié van die provinsie Prins-Edward-eiland. Die eiland is ook die 90ste
   grootste eiland in die wêrld en die 20ste grootste eiland in Kanada.

   Anticosti is met 'n bevolking van 264 inwoners (1991) yl bevolk. Die
   grootste bevolking word in die dorpie Port-Menier op die westelike punt
   van die eiland aangetref en bestaan hoofsaaklik uit die opsigters van
   die verskeie vuurtorings wat deur die Kanadese regering daar opgerig
   is. Die kus is rotsagtig en gevaarlig en het slegs twee veilige hawes:
   Ellis-baai en Fox-baai. Die grootste meer op die eiland is die
   Wickenden-meer, wat die Jupiter-rivier voer.

   Anticosti word in 1534 deur Jacques Cartier ontdek en later deur koning
   Lodewyk XIV van Frankryk aan Louis Joliet geskenk as beloning vir die
   ontdekking van die Mississippirivier. Die eiland bly tot 1763 in die
   besit van die Joliet-gesin; in daardie jaar annekseer die kolonie van
   Newfoundland en Labrador Anticosti. Kanada herwin die eiland in 1774.

   Die houtbedryf floreer op die eiland tot in 1972, daarna word dit 'n
   belangrike jagbestemming. Vissers doen ook gereeld op die eiland aan.
   Kategorieë: Quebec • Eilande

