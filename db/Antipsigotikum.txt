Antipsigotikum


   'n Antipsigotikum is 'n geneesmiddel wat gebruik word om psigoses te
   behandel, met ander woorde onder meer by siektetoestande soos
   skisofrenie, die maniese fase van bipolêre gemoedsversteuring en
   delusionele versteuring. Antipsigotika het ook 'n rol te speel as
   gemoedstabiliseerders, en word dus gebruik by sekere depressies en
   bipolêre gemoedsversteuring, selfs as daar nie psigotiese simptome is
   nie. Sekere antipsigotika, soos haloperidol word ook gebruik om
   Tourette se sindroom te behandel.

   Inhoud

        * 1 Soorte en klasse
             + 1.1 "Konvensionele", atipiese en derde generasie-antipsigotika
             + 1.2 Hoë- en lae-kragtigheidsmiddels
        * 2 Hoe werk dit?
        * 3 Newe-effekte
        * 4 Geskiedenis
        * 5 Verwysing

[wysig] Soorte en klasse

          Sien ook die artikel Lys van psigiatriese geneesmiddel-ingrepe.

[wysig] "Konvensionele", atipiese en derde generasie-antipsigotika

   Die "konvensionele" en atipiese antipsigotika blokkeer die D[2]
   reseptors in die dopamien neuronale bane in die brein, maar dit is
   waarskynlik die blokkering daarvan in die mesolimbiese baan wat vir die
   antipsigotiese uitwerking verantwoordelik is. Die blokkeringseffek in
   ander breinbane is waarskynlik ook verantwoordelik vir die ongewenste
   newe-effekte van dié middels, 'n eienskap van veral die "tipiese"
   antipsigotika. Die "atipiese" antipsigotika is meer selektief en
   blokkeer boonop sommige serotonienreseptore (veral
   5-hidroksietriptamien (5HT)[2A,C] en 5HT[1A] reseptore). Die vermoë van
   laasgenoemde middels om die negatiewe simptome van skisofrenie aan te
   spreek, spruit waarskynlik ook uit dié verskil.

   Die derde generasiemiddels is gedeeltelike dopamienagoniste, en een van
   dié, aripiprasool, is reeds in verskeie lande beskikbaar.

[wysig] Hoë- en lae-kragtigheidsmiddels

   Die kragtigheid verwys na die vermoë van die middel om aan die
   dopamienreseptors vas te heg, en nie na die effektiwiteit van die
   middel nie. Hoë-kragtigheidmiddels soos haloperidol se dosissterkte is
   laer in milligram as lae-kragtigheidmiddels soos chloorpromasien.

[wysig] Hoe werk dit?

   Daar is gewoonlik 'n paar dae wat verbygaan van die aanvang van die
   neem van die middels voordat daar 'n vermindering in die psigotiese
   simptome is. Dit is nie bekend hoekom dit so is nie. Al drie groepe
   medikasie is ewe effektief, met die verskil in die newe-effekte.

[wysig] Newe-effekte

   Veral die konvensionele antipsigotika kan ekstra-piramidale
   newe-effekte, soos akute distonie, akatisie, styfheid en bewing, asook
   tardiewe diskinesie veroorsaak. 'n Ernstige, selfs lewensbedreigende
   newe-effek, neurolept maligne sindroom veroorsaak 'n waarskynlike
   faling van die termoregulasiesentrum in die brein, en onder meer die
   pasiënt se temperatuur styg dan gevaarlik hoog.

   Die atipiese groep skyn meer gewigstoename te veroorsaak as die
   konvensionele groep. Alhoewel die direkte verband tussen metaboliese
   versteurings soos hipertrigliseridemie en diabetes mellitus nog nie
   voldoende bewys is nie, kom die assosiasie wel voor.

   Beide groepe kan ook tagikardie, lae bloeddruk, impotensie, konvulsies,
   en 'n verhoging in prolaktien veroorsaak.

[wysig] Geskiedenis

   Antipsigotika is toevallig ontdek. Die eerste een, chloorpromasien, is
   ontwikkel as 'n narkosemiddel, en daar is toe toevallig ontdek dat dit
   nie alleen 'n klamering, maar ook 'n vermindering in die psigotiese
   simptome van pasiënte veroorsaak het.

[wysig] Verwysing

     * Jones, H. M., & Pilowsky, L. S. (2002) Dopamien en antipsigotiese
       geneesmiddelmeganisme van werking herbesoek. British Journal of
       Psychiatry, 181, 271-275.

   Hierdie artikel is in sy geheel of gedeeltelik vanuit die Engelse
   Wikipedia vertaal.

   Klik vir info oor hierdie sjabloon.
   Kategorieë: Geneeskunde • Geneesmiddels • Farmakologie • Psigiatrie •
   Sielkunde

