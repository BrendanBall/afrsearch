Antjie Krog


   Antjie Krog (1952– ) is 'n prominente Suid-Afrikaanse digter,
   akademikus en skrywer.

   Inhoud

        * 1 Vroeë lewe
        * 2 Digter
        * 3 Joernalis
        * 4 Prosaskrywer
        * 5 Privaat lewe
        * 6 Kritiek
        * 7 Literêre werke
             + 7.1 Digbundels
             + 7.2 Gedigte vir kinders
             + 7.3 Prosa
             + 7.4 Drama
             + 7.5 Vertaling
        * 8 Toekennings

[wysig] Vroeë lewe

   Sy is op 23 Oktober 1952 in Kroonstad, Vrystaat in 'n familie van
   skrywers gebore. Sy het op 'n plaas grootgeword en het plaaslike laer-
   en hoërskole bygewoon. In 1970, op die hoogtepunt van die
   apartheidsjare van John Vorster, het sy hierdie moedige en idealistiese
   woorde vir haar skoolkoerant geskryf, wat haar konserwatiewe Afrikaanse
   gemeenskap geskok het en die aandag van die nasionale media getrek het:
   [1]

          Gee vir my 'n land waar swart en wit hand aan hand
          vrede en liefde kan bring in my mooi land.

          Give me a land where black and white hand in hand
          Can bring peace and love to my beautiful land.

   In 1973 het sy 'n BA (Hons) in Engels verwerf aan die Universiteit van
   die Oranje-Vrystaat, en in 1976 'n MA in Afrikaans aan die Universiteit
   van Pretoria. Sy het 'n onderwysdiploma aan die Universiteit van
   Suid-Afrika (UNISA) verwerf en het by 'n swart onderwyskollege
   gedoseer.

[wysig] Digter

   Die Pablo Neruda van Afrikaans, soos haar tydgenoot Joan Hambridge haar
   genoem het, het haar eerste digbundel Dogter van Jefta op sewentien
   gepubliseer. Binne die volgende twee jaar het sy 'n tweede bundel, met
   die titel Januarie-suite vrygestel. Sedertdien het sy nege verdere
   bundels gepubliseer, waarvan een in Engels was. Baie van haar gedigte
   handel oor die liefde, apartheid, die rol van vroue en die politiek van
   die geslagte. Haar Afrikaanse digkuns is in 'n aantal Europese tale
   vertaal, en sy ontvang Suid-Afrikaanse en internasionale pryse vir haar
   werk.

[wysig] Joernalis

   Later was sy die redakteur van die voormalige onafhanklike Afrikaanse
   tydskrif Die Suid-Afrikaan, wat sy in 1984 saam met Hermann Giliomee
   gestig het. Op grond van haar werk daar het Pippa Green (destyds die
   hoof van radionuus) haar genooi om by die Suid-Afrikaanse
   Uitsaaikorporasie (SAUK) aan te sluit. Sy het twee jaar lank as Antjie
   Samuel bydraes gelewer tot die radioprogram AM Live met items oor die
   Waarheids- en Versoeningskommissie (WVK). Van die kommissie het sy
   gesê:

     As die belangrikheid daarvan net aan amnestie en vergoeding gekoppel
     word, sal dit nie waarheid gekies het nie, maar geregtigheid. As dit
     waarheid beskou in die breedste sin van mense se waarnemings,
     verhale, mites en ervarings, sal dit gekies het om herinneringe te
     herstel en 'n nuwe mensheid te koester, en moontlik is dit
     geregtigheid in die volste sin van die woord.

   Toe die WVK-verhore in 1997 tot 'n einde gekom het, het Krog die pos
   van Parlementêre Redakteur by die SAUK beklee.

[wysig] Prosaskrywer

   Haar bekendste werk is Country of My Skull, wat 'n verslag was van die
   WVK. Krog het teësinnig ingestem dat Ann Peacock dit later verwerk het
   as 'n draaiboek vir 'n rolprent. Dit is vrygestel as In My Country, met
   Samuel L. Jackson en Juliette Binoche. Hoewel "die hart en politiek van
   die rolprent getrou was", is dit andersins deur die Washington Post
   gekritiseer as 'n "formule-romanse" waarin Binoche nie die Afrikaanse
   aksent bemeester het nie en Jackson se karakter, Langston Whitfield nie
   oortuig as 'n verslaggewer nie.

   A Change of Tongue (in Afrikaans 'n Ander Tongval), haar tweede Engelse
   prosawerk, vertel van tien jaar van evolusie ná Suid-Afrika se eerste
   demokratiese verkiesing. Dit is 'n postmoderne vermenging van fiksie,
   digkuns en verslaggewing en ondersoek die verrassende en voorspelbare
   veranderinge wat Suid-Afrikaners gemaak het in die jare ná apartheid.
   Dit is soms komies en sy verweef outobiografiese elemente met die
   verhale van ander om 'n stryd om identiteit, waarheid en verlossing te
   dokumenteer. Die titel van die boek het politieke en privaat betekenis:
   die kwynende rol van Afrikaans in die openbare lewe word weerspieël in
   haar eie vlug na Engels as die medium vir haar werk.

[wysig] Privaat lewe

   Antjie Krog is getroud met die argitek John Samuel en het vier kinders:
   Andries, Susan, Philip en Willem. In 2004 het sy by die Kunstefakulteit
   van die Universiteit van die Wes-Kaap aangesluit.

[wysig] Kritiek

   In Februarie 2006 het die digter Stephen Watson haar in New Contrast
   van plagiaat beskuldig. Hy het beweer dat sy "die hele konsep van haar
   boek die sterre sê 'tsau' van [sy] Return of the Moon nageboots het",
   en dat sy ook van die Engelse digter Ted Hughes se werk gekopieer het.
   Krog het hierdie bewerings ten sterkste ontken. [2]

   Kritici voer dikwels aan dat haar prosa meer oor haar persoonlike
   gedagtes oor haar identiteit en innelike struwelinge handel, en nie die
   breër sosiale kommentaar weerspieël wat haar werk glo bevat nie.

   Daar is ook vrae geopper oor die gebruik van oorlewendes se getuienis
   tydens die WVK-verhore sonder die toestemming van daardie persone.

[wysig] Literêre werke

[wysig] Digbundels

     * Dogter van Jefta (1970)
     * Januarie-suite (1972)
     * Beminde Antarktika (1974)
     * Mannin (1974)
     * Otters in Bronslaai (1981)
     * Jerusalemgangers (1985)
     * Lady Anne (1989)
     * Gedigte 1989–1995 (1995)
     * Kleur kom nooit alleen nie (2000)
     * Down to my last skin (2000)
     * Met woorde soos met kerse (2002)
     * Verweerskrif (2006)

[wysig] Gedigte vir kinders

     * Mankepank en ander Monsters (1989)
     * Voëls van anderster vere (1992)

[wysig] Prosa

     * Relaas van 'n Moord (1995)
     * Country of my Skull (1998), in die VSA uitgegee as In my country
     * A Change of Tongue (2003), in Afrikaans uitgegee as 'n Ander
       Tongval

[wysig] Drama

     * Waarom is die wat voor Toyi-toyi altyd vet? (1999)

[wysig] Vertaling

     * Domein van Glas, uit die Nederlandse Mondvol Glas deur Henk van
       Woerden
     * Lang Pad na Vryheid, uit die Engelse Long Walk to Freedom deur
       Nelson Mandela
     * Mamma Medea, uit die Vlaamse drama Mamma Medea deur Tom Lanoye

[wysig] Toekennings

     * Eugene Maraisprys (1973)
     * Reina Prinsen-Geerligs Prijs (1976)
     * Rapport-prys (1987)
     * Hertzogprys (1990)
     * Buitelandse medewerker-toekenning (1996)
     * Pringle-toekenning (1996)
     * Alan Paton-toekenning (1996)
     * Booksellers-toekenning (1999)
     * Hirosjima-vredes- kultuurstigting-toekenning (2000)
     * RAU-prys vir Skeppende Skryfwerk (2001)
     * Suid-Afrikaanse Vertalersinstituut toekenning vir voortreflike
       vertaling (2003)

   Vertaal uit die ooreenstemmende artikel in die Engelse Wikipedia.
   Kategorieë: Suid-Afrikaanse dramaturge • Suid-Afrikaanse joernaliste •
   Afrikaanse digters • Afrikaanse skrywers

