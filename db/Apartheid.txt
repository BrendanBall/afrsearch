Apartheid


   'n Bord wat rassediskriminasie in die Apartheidsjare aangedui het
   'n Bord wat rassediskriminasie in die Apartheidsjare aangedui het

   Apartheid verwys na 'n politieke bestel, ideologie en beleid wat op
   rassediskriminasie gegrond is en tussen 1948 en 1994 as amptelike
   beleid in Suid-Afrika gegeld het. Die woord Apartheid dui oorspronklik
   op 'n toestand van apart of afgesonder wees. Met die implementering van
   die Nuwe Benadering van P.W. Botha in 1984 na afloop van die referendum
   in 1983, is 'n beleid van magsdeling daargestel waarmee tentatiewe
   stappe gedoen is om ander groepe by die regering te betrek. Dit het
   egter steeds die swart meerderheid uitgesluit en is deur die meeste
   mense in Suid-Afrika en in die buiteland verwerp. Onder apartheid is
   lede van verskillende rasse geskei en is swart mense stemreg binne die
   sogenaamde "wit" Suid-Afrika ontsê. Die invoer van die beleid
   veroorsaak oneindige leed aan miljoene Suid-Afrikaners deur gedwonge
   verskuiwings, beperkings op beweging, indiensneming en gewelddadige
   onderdrukking van die vryheidstryd. Vele ander wette en reëlings soos
   die Groepsgebiedewet, Ontugwet en die Wet op Afsonderlike Geriewe dra
   by tot die daaglikse vernedering van swart en gekleurde mense.

   In 'n manifes van dr Daniël François Malan (leier van die Nasionale
   Party 1948-1954) op die vooraand van die algemene verkiesing in
   eersgenoemde jaar, word die term apartheid vir die eerste keer gebruik
   om die beleid van die Nasionale Party aan te dui. Daarmee wou die Party
   die voortbestaan van die afsonderlike identiteit van elke ras in
   Suid-Afrika verseker. Blankes, Indiërs, swartes en bruines sou
   afsonderlik naas mekaar tot ontwikkeling gebring word.

   Die negatiewe element van hierdie beleid en die verloop daarvan is
   hoofsaaklik die diskriminasie teen sogenaamde nie-blankes. Dit het
   duidelik geword dat die politieke mag sedert 1948 die Europese (wit)
   groepe bevoordeel het, terwyl die ander groepe afgesonder is ten
   opsigte van politieke deelname, en deelname aan maatskaplike voordele
   en ekonomiese bedrywighede. Ten opsigte van die swart mense was die
   verklaarde beleid om die vernaamste etniese groepe te skei in hulle eie
   gebiede. Hulle moes daar as selfversorgende eenhede ontwikkel. Die
   gebiede was egter nie geskik vir die vorming van volwaardige state nie
   en finansiering deur die Apartheidsregering was onvoldoende om die
   Groot Apartheid-visie te verwesenlik.

   Verskeie woordsamestellings het ontstaan om aanduidend te wees van
   stelsels wat die gevolg van apartheid was: apartheidsregering, met sy
   apartheidspolitiek en apartheidsbeleid; apartheidspolisie en
   apartheidsweermag. Die term dra in die algemeen 'n skeldende ondertoon,
   juis omdat die uitoefening van die apartheidsbeleid tot soveel onreg en
   lyding binne die onderdrukte groep gelei het.

   In Engeland het simpatiseerders met die lot van die onderdrukte groepe
   in 1969 onder leiding van die anti-apartheidsaktivis Peter Hain, 'n
   bybetekenis geskep: "apart hate" is gebruik om aan te dui dat daar 'n
   element van haat geheers het om 'n onderdrukte groep in die
   Suid-Afrikaanse sosio-politieke bedeling te vestig. Hierdie
   verwikkeling het die wêreld soos 'n veldbrand getref en die uitwerking
   was uiters nadelig vir die Suid-Afrikaanse regering, wat vertrou het op
   eufemismes, gebore uit 'n beleid van segregasie, om sy politieke
   ontwerp van swart tuislande en selfbeskikking in afgesonderde state te
   bevorder.

   Die fokus op apartheid het wêreldwyd só 'n oorweldigende gevolg gehad,
   dat die term spoedig opgeneem is as leenwoord in ander tale, eerder as
   om nuutskeppings te maak.

   Die apartheidtydvak kom finaal tot 'n einde met die eerste nie-rassige
   algemene verkiesing in Suid-Afrika 1994, wat oortuigend deur die ANC
   gewen word. Die verkiesing word gevolg deur die inhuldiging van Nelson
   Mandela as Suid-Afrika se eerste swart president en die saamstel van 'n
   regering van nasionale eenheid waarin die leiers van die vernaamste
   opposisiepartye, die Nasionale Party en die IVP, adjunkpresidentsposte
   en ander kabinetposte beklee.

   Inhoud

        * 1 Die stryd teen apartheid
             + 1.1 Apartheidswetgewing
        * 2 Passiewe verset teen apartheid in die 1950's
        * 3 Gewapende verset en onderdrukking in die 1960's
             + 3.1 Sharpeville
             + 3.2 Gewapende verset
             + 3.3 Die Rivonia-verhoor
        * 4 Binnelandse verset teen apartheid
             + 4.1 Die Swart Bewussynsbeweging
             + 4.2 Jeugonluste — 1976
             + 4.3 Weerstand deur werkersorganisasies
             + 4.4 Onderdrukking van apartheidsteenstand
        * 5 Die rol van vroue in die stryd teen apartheid
        * 6 Wêreldreaksie teen apartheid
             + 6.1 Suid-Afrika en Afrika
             + 6.2 Suid-Afrika en die res van die wêreld
        * 7 Die opbou van nuwe identiteite in Suid-Afrika in die 90's
             + 7.1 Die tydperk vóór die 1994-verkiesing
        * 8 Suid-Afrika se eerste demokratiese verkiesing
        * 9 Apartheidtydlyn
             + 9.1 Voorloop tot Apartheid
             + 9.2 Apartheid
             + 9.3 Einde van Apartheid
        * 10 Verwysings
        * 11 Bronnelys
        * 12 Eksterne skakels

[wysig] Die stryd teen apartheid

   In Mei 1948 wen die Nasionale Party onder leiding van dr. D.F. Malan
   die verkiesing en word die beleid van apartheid van stapel gestuur. Die
   Nasionale Party het ten doel gehad om deur middel van segregasie die
   mag in die hande van die wit bevolking — en in besonder die Afrikaners
   — te hou. 'n Hele reeks wette is uitgevaardig wat afsonderlike
   ontwikkeling op ekonomiese, politieke, geografiese en sosiale vlak sou
   verseker. Dit was die begin van die apartheidsera wat van 1948 tot
   April 1994 sou duur, toe die eerste algemene demokratiese verkiesing in
   Suid-Afrika gehou is. Die mees dramatiese wetgewing ná 1950 was
   eerstens die Groepsgebiedewet, wat later deur middel van verdere
   wetgewing uitgebrei sou word. Dit het daarop neergekom dat sekere
   gebiede vir elke bevolkingsgroep gereserveer sou word. Swartmense kon
   net met spesiale toestemming in die stede woon, en ook net in gebiede
   wat vir hulle geoormerk was. Die Tuislandbeleid sou hieruit voortvloei:
   swartmense is hul burgerlike regte ontneem en is saam met sekere stamme
   in gebiede ver van hul woon- en werkomgewing gegroepeer. Dit was die
   motivering vir die verpligte dra van pasboeke. Hierdie drastiese
   wetgewing het 'n gevoel van minderwaardigheid by swartmense gekweek en
   sou gou daarna gevoelens van haat en wraak by organisasies soos die ANC
   ontlok. In 1951 het die Wet op die Afsonderlike Verteenwoordiging van
   Kiesers die swart en bruin kiesers in die Kaap van die kieserslyste
   verwyder. Die Hooggeregshof het hierdie wysiging van 'n bykans 100 jaar
   oue wet in 1952 onkonstitusioneel verklaar aangesien dit nie deur 'n
   tweederdemeerderheid goedgekeur is nie. Die regering se reaksie hierop
   was om 'n nuwe wet te aanvaar ingevolge waarvan 'n tweederdestem nie
   meer nodig was om wetgewing te wysig nie. Die bevinding van die
   Hooggeregshof is dus eenvoudig omseil.

[wysig] Apartheidswetgewing

     * Wet op Verbod op Gemengde Huwelike
     * Ontug-wysigingsontwerp
     * Bevolkingsregistrasiewet
     * Groepsgebiedewet
     * Wet op die Afsonderlike Verteenwoordiging van Kiesers
     * Wet op die Voorkoming van Onregmatige Plakkery
     * Wet op Bantoe-owerhede
     * Naturellewet (Afskaffing van Passe en Koördinering van Dokumente)
     * Wet op Bantoe-onderwys
     * Wet op die Aanwysing van Aparte Geriewe
     * Wet op die Hervestiging van Naturelle
     * Wet op die Ontwikkeling van Groepsgebiede
     * Naturelle- (Verbod op Interdikte) Wet
     * Wet op Bantoebeleggingskorporasie
     * Wet op Gemeenskaplike Kleurlinreservate
     * Wet op die Behoud van Kleurlinggebiede
     * Wet op Stedelike Bantoerade

[wysig] Passiewe verset teen apartheid in die 1950's

   Vir geleerde en professionele swartmense was die manier waarop hulle
   deur die regering behandel is, eenvoudig onaanvaarbaar. Hulle het
   gevoel dat hulle minderwaardig behandel en verneder is deur 'n regering
   wat geen gehoor gegee het aan die aandrang, sowel binnelands as
   buitelands, om die beleid van apartheid af te skaf nie. Politieke
   organisasies soos die ANC, die Suid-Afrikaanse Kommunistiese Party
   (SAKP), die Pan Africanist Congress (PAC) van Robert Sobukwe wat in
   1959 van die ANC weggebreek het, die South African Students
   Organisation (SASO) en die National Union of South African Students
   (NUSAS) was almal deel van die protesveldtog teen apartheid.

   Die ANC, wat verreweg die meeste ondersteuners gehad het, het in 1949
   'n plan van aksie van stapel laat loop om vir swartmense
   verteenwoordiging op nasionale regeringsvlak te kry. Die veldtog van
   passiewe verset sou die volgende vorme aanneem:
     * Publieke ongehoorsaamheid: die pasboeke sou nie meer gedra word
       nie.
     * Stakings: wegbly-aksies sou die ekonomie knou.
     * Geen samewerking nie: die boodskap aan die regering was dat hulle
       ingesluit moes word ander sou hulle nie onderhandel nie.
     * Boikotte: hulle sou saamstaan om Suid-Afrikaanse sakeondernemings
       te boikot.
     * Massa-optogte: openbare protesoptogte sou gereël word.

   In 1949 is dr. James Moroka tot president-generaal van die ANC verkies,
   en Walter Sisulu van die ANC se Youth League tot sekretaris-generaal.
   Die ANC het 1 Mei 1950 tot Vryheidsdag verklaar ter herdenking van die
   Vryheidsdag van die Kommunistiese Party in Rusland in 1917. Hulle het
   hul ondersteuners aangemoedig om op daardie dag van die werk te bly en
   die helfte van die arbeidsmag aan die Witwatersrand het daardie dag nie
   vir werk opgedaag nie. Polisie-optrede teen die stakers het tot die
   dood van agttien werkers gelei.

   Aangesien die ANC die ondersteuning van die Suid-Afrikaanse
   Kommunistiese Party geniet het, het die regering in 1950 besluit om die
   Wet op die Onderdrukking van Kommunisme te publiseer wat alle
   bedrywighede van dié party aan bande sou lê. Die Russiese Konsulaat in
   Pretoria is in 1956 gesluit en alle diplomatieke bande tussen
   Suid-Afrika en die U.S.S.R. is verbreek.

   In 'n brief aan dr. D.F. Malan het swart, Kleurling- en
   Indiër-weerstandsorganisasies die regering versoek om die volgende
   diskriminerende wette af te skaf:
     * Die Groepsgebiedewet wat bepaal het dat sekere gebiede vir sekere
       rassegroepe geproklameer sou word en dat geen lid van 'n ander ras
       daar mag woon nie.
     * Die Wet op die Onderdrukking van Kommunisme wat alle kommunistiese
       bedrywighede in Suid-Afrika verbied het.
     * Die Wet op Bantoe-owerhede wat voorsiening gemaak het vir bepaalde
       etniese groepe om in hul eie tuislande te bly.
     * Die Pasboekwet wat alle swartmense verplig het om te alle tye 'n
       pasboek of identiteitsdokument te dra.
     * Die Wet op Bantoe-onderwys wat aan die regering beheer oor die
       inhou en medium van onderrig vir swartmense gegee het.
     * Die Wet op Aparte Stemming wat uitsluitlik aan witmense stemreg
       gegee het.

   Dr. Malan is in die brief gedreig dat protesvergaderings gehou sou word
   indien die wette nie afgeskaf word nie. Malan het egter volgehou dat
   wetsoortreders swaart gestraf sou word. Die Uitdagingsbeweging
   (Defiance Campaign) is op 26 Junie 1952 geloods toe duisende swartmense
   die paswet oortree het, gebiede wat "Slegs Blankes" gemerk was, betree
   het, of aangedring het op diens by poskantoortoonbanke waar slegs
   witmense bedien is. In Oktober 1952 het die versetoptredes 'n
   hoogtepunt bereik. Meer as 8 000 is gearresteer, maar hulle het geweier
   om borggeld te betaal. Die gevolg was dat baie tronke twee of drie
   maande lank tot oorlopens toe vol was, na gelang van die straf wat
   opgelê is. Botsings wat met geweld gepaard gegaan het, het veral in die
   Oos-Kaap plaasgevind. Verskeie betogers het hul lewens verloor, maar
   dit het ook tot die dood van onskuldige burgerlikes gelei. Een van die
   skokkendste voorvalle was die dood van 'n Katolieke non. Die
   vasberadenheid van die ANC om die owerheid openlik te konfronteer het
   die beeld van die ANC verander. Groot getallle mense wat voorheen bloot
   simpatiek gesind was teenoor die ANC, het nou by die ANC aangesluit en
   die ledetal het van 7 000 tot 100 000 gegroei.

   Die apartheidsbeleid is hewig deur die internasionale gemeenskap
   gekritiseer en die VVO het striemende aanvalle teen Suid-Afrika se
   binnelandse beleid geloods. Die Kaaplandse leier van die ANC, prof.
   Z.K. Matthews, het op 26 Junie 1955 by Kliptown naby Johannesburg 'n
   Congress of the People gehou, gesamentlik aangebied deur die Indian
   Congress, die South African Coloured People's Organization en die South
   African Congress of Trade Unions Die Vryheidsmanifes (Freedom Charter)
   is tydens dié kongres aanvaar. Dit was gebaseer op die American
   Decleration of Independence van 1776, wat gelyke seggenskap in die
   regering, regverdige verdeling van rykdom, gelykheid in die oë van die
   reg en gelyke regte vir almal bepleit.

[wysig] Gewapende verset en onderdrukking in die 1960's

[wysig] Sharpeville

   Een van die donkerste dae in die geskiedenis van Suid-Afrika was die
   Sharpeville-slagting in 1960. Ongeveer 10 000 swartmense het op 21
   Maart 1960 hul pasboeke verbrand en na die polisiekantoor in
   Sharpeville, 'n woonbuurt buite Vereeniging, gestap. Die betogers het
   teen die draadheining wat die polisie omring, begin druk, en weens die
   druk van agter af het die heining meegegee. Die polisie het op die
   betogers begin skiet en chaos het losgebars. Baie van die betogers is
   van agter geskiet terwyl hulle besig was om te vlug. Altesaam 69
   betogers is doodgeskiet en 180 is gewond.

   In Langa, 'n swart woonbuurt buite Kaapstad (en naby Pinelands), het 'n
   soortgelyke voorval plaasgevind toe die polisie op betogers geskiet
   het. Twee betogers het gesterf. Hierdie voorval is gevolg deur 'n
   noodtoestand en die verbanning van die ANC en PAC. Duisende swartmense
   is in hegtenis geneem.

[wysig] Gewapende verset

   Die Nasionale Party se reaksie op die Sharpeville-slagting was een van
   sy mees drastiese stappe in die implementering van apartheid: miljoene
   swartmense sou uit sogenaamde "swart gebiede" verwyder en in sogenaamde
   etniese tuislande hervestig word. Elke tuisland kon self besluit oor
   hul lewenswyse en -standaard, en politieke en sosiale regte. Hierdie
   idealistiese droom van Hendrik Verwoerd sou miljoene mense van mekaar
   vervreem en 'n uiters negatiewe invloed op Suid-Afrika se ekonomie hê.

   Op 5 Oktober 1960 is daar 'n "wit" referendum gehou waartydens die
   minderheidsregering van die Unie besluit het om 'n republiek te word.
   Die is deur 'n algemene verkiesing in 1960 gevolg, op grond waarvan
   Verwoerd se Nasionale Party die mag onder die wit kiesers behou het. Op
   31 Mei 1961 het Suid-Afrika amptelik 'n republiek geword en hom aan die
   Statebond onttrek. In 1962 is die sogenaamde "Sabotasiewet" deur die
   parlement goedgekeur wat alle opposisie teen die apartheidsbeleid óf
   verban óf onwettig verklaar het. Die ANC en PAC het besluit dat
   passiewe verset nie langer die manier was om die regering tot sy sinne
   te bring nie en dat aktiewe militêre optrede nodig was. Sowel die ANC
   as die PAC het militêre vleuels geskep, naamlik die ANC se Umkhonto we
   Sizwe ("die Spies van die Nasie") en die PAC se Poqo ("gesuiwerdes").
   Waar die organisasies hulle voorheen op passiewe verset toegespits het,
   sou die militêre vleuels voortaan 'n gewapende stryd voer. Enige
   persoon, ongeag ras of geslag, kon 'n lid van Umkhonto we Sizwe word en
   die oogmerk was die sabotasie van belangrike instellings soos Sasol,
   Eskom en regeringsgeboue. Die hoofkwartier van Umkhonto we Sizwe was op
   die plaas Liliesleaf in Rivonia geleë, destyds ongeveer 20 km buite
   Johannesburg.

   Poqo was 'n militêre organisasie wat die regering deur middel van
   terreurdade siis sabotasie en intimidasie wou dwing om apartheid op te
   hef. Die leier, Robert Sobukwe, is tydens die noodtoestand in hegtenis
   geneem en vir drie jaar tronk toe gestuur. Potlako Leballo, die
   waarnemende leier, het die name van sy lede tydens 'n nuuskonferensie
   in Maseru, Lesotho, bekend gemaak. Die name is aan die Suid-Afrikaanse
   Polisie oorhandig en ongeveer 10 000 ondersteuners van Poqo is in
   hegtenis geneem.

   Die African Resistance Movement (ARM) het ook met 'n sabotasieveldtog
   begin waarvan die mees opspraakwekkende voorval die ontploffing by die
   Johannesburgse stasie was toe John Harris 'n bom daar geplant het. Een
   persoon het gesterf en 14 is beseer toe die bom tydens spitstyd op die
   stasie afgegaan het. Harris is later in hegtenis geneem en tereggestel;
   die eerste wit persoon wat ter dood veroordeel is as gevolg van
   terreurdaad in die stryd teen apartheid.

[wysig] Die Rivonia-verhoor

   Die polisie het in Julie 1963 'n klopjag op die hoofkwartier van
   Umkhonto we Sizwe in Rivonia uitgevoer. Belangrike dokumente is gebuit
   en lede is daarvan aangekla dat hulle buitelandse steun gewerf het om
   die regering van Suid-Afrika tot 'n val te bring, betrokke was by die
   beplanning van dade van sabotasie, en die oogmerke van die SAKP
   bevorder het. In 1964 is Nelson Mandela, Govan Mbeki, Walter Sisulu,
   Ahmed Kathrada, Elias Motswaledi, Raymond Mhlaba, Andrew Mhlangeni en
   Dennis Goldberg tydens die Rivonia-verhoor skuldig bevind aan
   sabotasie, terrorisme en verraad, en lewenslange tronkstraf opgelê.

[wysig] Binnelandse verset teen apartheid

   Alhoewel die Wet op Bantoe-owerhede voorsiening gemaak het vir die
   afsonderlike ontwikkeling van elke etniese bevolkingsgroep en dit in 'n
   mate deur swartmense aanvaar is, is al die ander apartheidswette deur
   die meerderheid swartmense verwerp. Die Wet op Bantoe-owerhede het
   voorsiening gemaak vir tuislande. Volgens hierdie beleid het elke swart
   stam of etniese groep 'n stuk grond ontvang. Elke stam kon hierdie
   tuisland of onafhanklike staat ontwikkel. Alhoewel hierdie state
   onafhanklik was, was hulle op finansiële gebied geheel en al afhanklik
   van die Suid-Afrikaanse regering. In die praktyk het dit daarop
   neergekom dat 13% van die land opsygesit is vir 75% van die land se
   bevolking. Transkei, Bophuthatswana, Ciskei en Venda het tussen 1976 en
   1981 hul volledige onafhanklikheid verkry, alhoewel die internasionale
   gemeenskap nie hierdie onafhanklikheid erken het nie.

   Die tuislande wat aan die verskillende etniese groepe toegeken is:
     * Die Xhosa in die Oos-Kaap se tuislande was die Transkei en die
       Ciskei (onafhanklikheid is in 1976 en 1981 onderskeidelik
       toegeken).
     * Die Zoeloes in KwaZulu-Natal se tuisland was KwaZulu.
     * Die Swazi's se tuisland in Mpumalanga was KaNgwane.
     * Die Suid-Sotho in die Vrystaat se tuisland was Basotho-Qwaqwa.
     * Die Tswana in Noordwes Provinsie se tuisland was Bophuthatswana
       (hul onafhanklikheid is in 1977 toegeken).
     * Die Noord-Sotho in Limpopo Provinsie se tuisland was Lebowa.
     * Die Venda in Limpopo Provinsie se tuisland was Venda (hul
       onafhanklikheid is in 1979 toegeken).
     * Die Tsonga se tuisland in Mpumalanga en Limpopo Provinsie was
       Gazankulu.
     * Die Ndebele se tuisland in Mpumalanga en Gauteng was KwaNdebele.

   Swartmense wat permanent in die vier onafhanklike state gewoon het en
   hul Suid-Afrikaanse burgerskap verloor het, kon slegs in die stedelike
   gebiede van Suid-Afrika toegelaat word indien daar vir hulle werk
   beskikbaar was. In só 'n geval moes hulle as arbeiders op 'n jaarlikse
   hernieubare kontrak in Suid-Afrika werk. Swartmense wat in die res van
   Suid-Afrika in die sogenaamde "wit" gebiede gewoon het, het swaar gebuk
   gegaan onder die ander apartheidswette. Die verset teen die wette was
   aanvanklik positief, maar later het dit die vorm van gewapende verset
   aangeneem wat met geweld gepaard gegaan het. Dit het ook gelei tot die
   Swart Bewussynsbeweging wat uitgekring het tot 'n nasionale
   versetbeweging teen apartheid. Op internasionale vlak is groot druk op
   die regering van Suid-Afrika uitgeoefen om sy binnelandse beleid van 'n
   klein minderheid wat 'n groot meerderheid regeer, op te hef.

[wysig] Die Swart Bewussynsbeweging

   'n Dwingende behoefte onder swartmense aan politieke regte en erkenning
   vir hul prestasies het in 1969 in die Swart Bewussynsbeweging gestalte
   gekry. In 1969 is 'n organisasie deur 'n groep swart studente gestig
   met die doel om swart slagoffers van rassisme te verenig en te verseker
   dat hul belange bevorder word. Een van die stigterslede was die
   22-jarige mediese student Stephen Biko, wat ook die South African
   Students Organisation (SASO) as 'n aparte groep van die National Union
   of South African Students (NUSAS) gestig het omdat hy geglo het dat
   NUSAS deur witmense beheer word. Biko het ook die Black People's
   Convention (BPC) begin om alle rassegroepe wat slagoffers van apartheid
   was, te verenig. Die regering het aanvanklik sulke organisasies
   verwelkom en het selfs gehelp om soortgelyke liggame te stig. In 1971
   skryf Biko:


   Apartheid

    Black consciousness is in essence the realisation by the black man of
   the need to rally together with his brothers around the cause of their
 subjection — the blackness of their skin — and to operate as a group in
     order to rid themselves of the shackles that bind them to perpetual
                                 servitude.


   Apartheid

   Steve Biko het die term "Nie-Blankes" verwerp omdat dit na 'n
   "nie-iets" verwys en voorgestel dat die swartmense van Suid-Afrika
   liefs as "Swartes" (Blacks) bekend moes staan. SASO het die
   belangrikheid van eendragtigheid onder die gekleurde volke van die land
   teen wit oorheersing beklemtoon. Hulle het die regering se
   tuislandbeleid verwerp aangesien dit volgens hulle verdeeldheid onder
   die swartes veroorsaak het — 'n uitspraak wat sterk deur die leiers van
   die verskillende tuislande veroordeel is.

   Steve Biko en ander leiers van die BPC is in 1974 ingevolge die Wet op
   Terrorisme gevange geneem op aanklag dat hulle onrus onder studente van
   swart universiteite aangestig het. Steve Biko is in September 1977
   oorlede terwyl hy in aanhouding was.

   Die Swart Bewussynsbeweging het by gemeenskapsprojekte soos klinieke,
   kleuterskole en geletterdheidsprogramme betrokke geraak ten einde hul
   idees ook na plattelandse gebiede te versprei. Dit het in 1972 verskeie
   opvoedundige, kultuur- en geloofsorganisasies bymekaar gebring wat saam
   die beweging versterk het. Die Swart Bewussynsbeweging het wye steun
   onder geleerde swartmense en swart sakemanne geniet.

[wysig] Jeugonluste — 1976

   'n Groot aantal jeugorganisasies het in die sewentigerjare onder die
   leerders van hoërskole, die werkende en die werklose jeug ontstaan. Die
   groepe was aanvanklik klein en onbeduidend. Die sterkste groep was die
   Soweto Representative Council wat in 1976 op die voorgrond getree het.
   Die jeug is polities gemotiveer deur die Swart Bewussynsbeweging, die
   Black People's Convention en ervare ANC-lede wat as gevolg van die
   verbanning van die ANC ondergronds bedrywig was. Belangrike strukture
   is egter gevestig, wat die grondslag gelê het vir die studente-oproere
   wat in Junie 1976 in Soweto, 'n swart woonbuurt buite Johannesburg,
   begin het.

   Op 16 Junie 1976 het hierdie goedgeorganiseerde jeugstrukture
   grootskaalse onluste in Soweto laat uitbreek. Duisende leerders het
   deur die strate van Soweto gemarsjeer en teen die verpligte gebruik van
   Afrikaans as medium op skool betoog. Hul slagkrete was "Weg met
   Afrikaans!" en "Viva Azania!", en plundery was aan die orde van die
   dag. Die polisie is ook met klippe bestook. Toe die polisie nie die
   jeugdiges met traangas uitmekaar kon jaag nie, het hulle begin skiet en
   700 jongmense het gesterf. Honderde leerders is dood in die botsings
   met die polisie, en die beelde wat die wêreld ingestuur is van polisie
   wat met lewendige ammunisie op skoolkinders vuur, het skokgolwe deur
   die internasionale gemeenskap laat trek. Hierdie opstande het gou na
   ander dele van die land versprei en ook na die Kleurlinggemeenskappe
   aan die Witwatersrand en aan die Kaap oorgespoel. Die jeugonluste het
   na die res van Suid-Afrika uitgebrei. Swart werkers uit die tuislande
   wat op 'n kontrakbasis in Suid-Afrika gewerk het, het uit vrees dat
   hulle hul werk kon verloor soms wreed teen die jeugdiges opgetree. Die
   Swart Bewussynsbeweging is in Oktober 1977 verban in 'n poging om 'n
   einde te maak aan die onluste. Die beweging het egter bly voortbestaan
   ten spyte van die verbanning, aangesien dit op sy eie strukture
   staatgemaak het. Die vrede is eers in 1980 herstel nadat die
   grondliggende oorsaak van die onluste, naamlik die onderwysstelsel,
   indringend ondersoek en gewysig is.

[wysig] Weerstand deur werkersorganisasies

   Ten spyte van die opbloei in die Suid-Afrikaanse ekonomie in die jare
   1964 tot 1972 het die swart werkers weinig daarby gebaat. Die pryse van
   verbruikersgoedere het skerp gestyg, terwyl werkers se salarisse en
   lone konstant gebly het. Dit het tot arbeidsonrus gelei wat weer tot
   stakings gelei het. Die eerste suksesvolle staking het in Natal
   plaasgevind. Toe die werkers se lone as gevolg daarvan verbeter het,
   het dit werkers van ander bedrywe aangespoor om ook te staak. Daar is
   spoedig besef dat dit 'n magtige wapen was. 'n Verdere kenmerk van
   hierdie vroegste stakings was dat individue nie namens die werkers met
   die werkgewers gaan onderhandel het nie, om te voorkop dat die
   werkgewers en die polisie die leiers kan uitsonder en benadeel.
   Stakings het ook na die Witwatersrand uitgebrei en het later deur die
   hele land versprei. Nuwe onafhanklike en ongeregistreerde vakbonde is
   gestig om die Wet op die Skikking van Swart Arbeidsgeskille, wat swart
   werkers verbied het om aan georganiseerde stakings deel te neem, omseil
   het.

   Die Trade Union Council of South Africa (TUCSA) het in 1973 besluit om
   parallelle vakbonde te stig ten einde die nuwe swart werkersunies te
   beheer. Dit het egter misluk omdat die werkers nie vertroue daarin
   gehad het nie. Die eerste suksesvolle swart vakbond in Suid-Afrika was
   die Nasionale Unie van Mynwerkers (NUM) wat in 1982 tot stand gekom
   het. Die Council of South African Trade Unions (COSATU) is later
   daardie jaar gestig, en is selfs vandag nog die koördineerder van die
   meeste vakbonde in Suid-Afrika.

[wysig] Onderdrukking van apartheidsteenstand

   Sedert D.F. Malan die Nasionale Party in 1948 tot oorwinning gelei en
   aan bewind gekom het met die beleid van segregasie, het die eerste
   ministers van Suid-Afrika die beleid streng toegepas en enige weerstand
   deur middel van wetgewing onderdruk. Malan het in November 1954
   afgetree, waarna adv. J.G. Strijdom eerste minister geword het. Ná
   Strijdom se dood op 24 Augustus 1958 het dr. H.F. Verwoerd eerste
   minister geword. Verwoerd het die eerste aanslag op sy lewe op 9 April
   1960 tydens die Randse Paasskou deur David Pratt oorlewe, maar is in
   September 1966 deur Dimitrio Tsafendas in die Volksraadsaal met 'n dolk
   doodgesteek.

   Adv. B.J. Vorster het daarna eerste minister van Suid-Afrika geword. Ná
   sy bedanking in September 1978 weens gesondheidsredes, het mnr. P.W.
   Botha die eerste uitvoerende president van die land geword. Tydens sy
   bewindstydperk is daar begin om die beleid van apartheid te verslap —
   die eerste stap in die proses wat uiteindelik tot 'n nuwe konstitusie
   sou lei. Mnr. F.W. de Klerk, wat ná mnr. Botha tot president verkies
   is, het die land tot volle hervorming gelei, wat deur die algemene
   demokratiese verkiesing van 1994 verwesenlik sou word.

[wysig] Die rol van vroue in die stryd teen apartheid

   Vroeg in die vyftigerjare het die ANC se Women's League (ANCWL) in
   toenemende mate die weerstandsaktiwiteite ondersteun. Vroue het veral
   aktief aan die Defiance Campaign deelgeneem, optogte en boikotte in die
   gemeenskappe ondersteun, saam die stryd teen swart onderwys gestry en
   betrokke geraak by die organisasie van kongresse soos die Congress of
   People.

   Die belangrikste rol wat die vroue egter in die stryd teen apartheid
   gespeel het, was die beweging teen die uitreiking van pasboeke vir
   vroue. 'n Groot aantal optogte deur vroue is in dorpe en stede
   dwarsdeur Suid-Afrika gereël. Die belangrikste optog het op 9 Augustus
   1956 plaasgevind toe 20 000 vroue deur die strate van Pretoria na die
   Uniegebou gemarsjeer het om 'n petisie teen die verpligte dra van
   pasboeke aan die eertydse eerste minister, J.G. Strijdom, te oorhandig.
   Alhoewel hy dit nie in ontvangs geneem het nie, het die vroue duisende
   petisievorms voor sy deur gelaat. Die beweging teen die uitreiking van
   pasboeke vir vroue het tot 1960 voortgeduur, toe die regering tóg die
   Wet op die Dra van Pasboeke op vroue van toepassing gemaak het en hulle
   verplig is om pasboeke te dra.

   Vroue het aan verskeie ander optredes deelgeneem in die jare 1955 tot
   1959. In Cato Ridge aan die buitewyke van Durban het 'n groot aantal
   vroue in opstand gekom teen die munisipaliteit wat sorghumbier
   vervaardig het en dit in biersale aan die mans verkoop het. Die vroue
   is belet om ook bier te maak. Toe die onluste ernstige afmetings begin
   aanneem en die vroue begin om die biersale aan die brand te steek, is
   die opstand wreed deur die polisie onderdruk. Vroue was ook aktief
   betrokke by die massaverset wat gevolg het op die verpligte verskuiwing
   van mense van Cato Manor na Kwa-Mashu in 1960.

   Vroue se deelname aan die versetbewegings was egter nie net tot
   stedelike gebiede beperk nie. Onluste deur vroue aangespoor het
   gedurende die tydperk 1956 tot 1960 regoor Suid-Afrika voorgekom. Op
   Zeerust in Noordwes Provinsie het duisende vroue geweier om hul
   pasboeke te dra en het hulle dit in die openbaar op 'n hoop gegooi en
   aan die brand gesteek. Hoofmanne wat die regering ondersteun het, is
   ook aangeval. Die polisie het die opstand deur middel van 'n
   skrikbewind van arrestasies en hardhandige optrede onderdruk. Sowat
   2 000 swartmense het oor die grense na Botswana gevlug.

   In KwaZulu-Natal was sowat 20 000 vroue betrokke by versetbewegings
   teen onder andere die volgende wette:
     * Die Pasboekwette van toepassing op vroue;
     * Die Wet op die Beperking van Veegetalle wat bepaal het dat swart
       boere slegs 'n beperkte aantal beeste mag aanhou;
     * Die Wet op Eiendomsreg wat bepaal het dat swart boere nie grond mag
       besit nie.

   Van die plaaslike hoofmanne en amptenare in die diens van die staat was
   ook rede vir die verset en het teikens van die oproeriges geword.
   Protesvergaderings is gehou en het uitgeloop op klipgooiery na
   polisievoertuie en optogte na polisiestasies, howe, en
   regeringskantore. Ongeveer 1 000 vroue is gearresteer.

   Die swart vroue van Suid-Afrika het die weerstandsbewegings aktief
   ondersteun. Daar was egter ook wit vroue wat hulle simpatie met die
   weerstandsbewegings getoon het deur deel te neem aan die aktiwiteite
   van die Black Sash. Lede van die Black Sash het met swart serpe oor die
   skouer stil wag gestaan by amptelike geleenthede wat deur kabinetslede
   bygewoon is. Hulle het ook protesvergaderings georganiseer,
   straatoptogte gereël en versoekskrifte aan kabinetslede voorgelê.

[wysig] Wêreldreaksie teen apartheid

   Die tydperk van 20 jaar tussen 1960 en 1980 is gekenmerk deur die
   ontwaking van Afrika-nasionalisme wat tot gevolg gehad het dat verskeie
   Afrikastate hul onafhanklikheid verkry het en hul plek in die
   internasionale gemeenskap ingeneem het. Die proses van dekolonisasie in
   Afrika was op dreef. Tydens hierdie periode het Suid-Afrika as 'n
   Afrikaland wat deur 'n wit minderheid regeer is, eenkant gestaan. Die
   kritiek deur ander Afrikalande op die land se binnelandse beleid het ál
   hoe feller geword. Talle onafhanklike Afrikastate het lid van
   wêreldorganisasies soos die Verenigde Volke-organisasie (VVO) geword.
   Die toenemende druk wat deur hierdie organisasie op Suid-Afrika
   toegepas is, het daartoe gelei dat Suid-Afrika teen 1980 op politieke,
   ekonomiese en sportgebied so te sê geheel en al van die res van die
   wêreld geïsoleer was.

[wysig] Suid-Afrika en Afrika

   Suid-Afrika se lidmaatskap van die Statebond het in 1961 verval, wat
   beteken het dat Suid-Afrika se handelsbande met invloedryke Afrikalande
   verbreek is. Die enigste Afrikastate wat nog hul handelsbande met
   Suid-Afrika behou het, was die Portugese kolonies Mosambiek en Angola.

   In 1963 is die Organisasie vir Afrika-eenheid (OAE) gestig en dié
   organisasie het Suid-Afrika se binnelandse beleid van apartheid en
   rassediskriminasie (rassisme) skerp gekritiseer. Verskeie lande, onder
   andere Nigerië en Zimbabwe, wou wél diplomatieke bande met Suid-Afrika
   smee, maar Suid-Afrika het die aanbod van die hand gewys. Die OAE het
   opstande ondersteun om die rassistiese regering van Suid-Afrika omver
   te werp. Vyandelike aanslae in die vorm van terroriste-aanvalle is teen
   die land gerig, gerugsteen deur Rusland en Sjina wat die kommunistiese
   bewegings van wapens en ammunisie voorsien het en ook opleiding verskaf
   het.

   Tydens sy bewind as eerste minister het B.J. Vorster 'n nuwe beleid van
   gesprekvoering of dialoog met ander Afrikalande gevolg. Malawi was die
   eerste land om in 1967 formele diplomatieke bande met Suid-Afrika te
   smee. Hierdie stap het hewige kritiek deur die OAE uitgelok en daar is
   aangedring op hul skorsing uit die OAE. Vorster het in 1974 die
   Ivoorkus, Senegal, Gaboen, Botswana en die destydse Rhodesië besoek. Ná
   'n staatsgreep in Portugal, wat die dekolonisasieproses van Portugal se
   Afrika-kolonies aan die gang gesit het, het Mosambiek en Angola hul
   onafhanklikheid verkry. Suid-Afrika het 'n hand van vriendskap na
   Mosambiek uitgesteek - die voorloper van die Nkomati-vredesverdrag wat
   in 1984 tussen Suid-Afrika en Mosambiek gesluit is.

[wysig] Suid-Afrika en die res van die wêreld

   Ten spyte van die Suid-Afrikaanse regering se pogings om die land se
   beeld in die buiteland te bevorder, is weinig sukses behaal. Gebeure
   soos die Sharpeville-insident en de Soweto-onluste het tot gevolg gehad
   dat die land net verder deur die internasionale gemeenskap geïsoleer
   is. Die VVO het ekonomiese sanksies teen Suid-Afrika ingestel wat
   behels het dat geen ander lidland van die VVO met Suid-Afrika handel
   mag dryf nie. Buitelandse beleggers het egter óf hul aandele in
   Suid-Afrikanse sakeondernemings verkoop óf hul beleggings aan
   Suid-Afrika onttrek.

   Anti-apartheidsoptogte is regdeur die Westerse wêreld gehou.
   Suid-Afrika is ook op die gebied van internasionale sport geïsoleer.
   Geen amptelike nasionale span kon in die buiteland aan sportbyeenkomste
   deelneem nie. Dit het 'n nadelige invloed op sportontwikkeling in
   Suid-Afrika gehad aangesien daar nie meer blootstelling aan
   internasionale mededinging was nie.

   Sekere oorsese lande het hul diplomatieke bande met Suid-Afrika
   verbreek. Die Suid-Afrikaanse Lugdiens is landingsregte in sekere lande
   geweier, en selfs op vermaaklikheidsgebied is sanksies teen
   Suid-Afrikaanse teatergeselskappe ingestel. Musiekgroepe soos U2 en
   Simple Minds het die Suid-Afrikaanse regering openlik gekritiseer in
   die lirieke van hul liedjies.

   Die Suid-Afrikaanse regering het onder leiding van president P.W. Botha
   tantatiewe stappe in die rigting van die opheffing van apartheid
   gemaak. Beide en Suid-Afrikas en in die buiteloand is daar egter gevoel
   dat daar te min te laat gedoen is. Op 15 Augustus 1985 hou Botha die
   berugte sogenaamde Rubicon-toespraak in Durban. Die toespraak is met
   groot afwagting ingewag en daar is verwag dat 'n belangrike
   aankondiging in terme van beleidsverandering gemaak sou word.^[1] Botha
   sê dan ook in sy toespraak dat "I believe that we are today crossing
   the Rubicon in South Africa." Hy maak egter geen noemenswaardige
   aankondigings nie. 'n Woorvoerder van die Britse regering het verklaar
   dat daar "aansienlike teleurstelling" met Botha se toespraak was, met
   'n soortgelyke uitspraak deur Duitsland terwyl 'n Franse amptenaar gesê
   het dat die Suid-Afrikaanse situasie "aanhou om ons te ontstel."^[1]
   Die ANC en ander anti-apartheidsbewegings verwerp die toespraak ook en
   die organisasie beskryf dit as 'n arrogante herbevestiging dat die
   apartheidstelsel onveranderd sou voortgaan.^[2] Die gebrek aan
   daadwerklike stappe in die ophef van apartheid en die instel van volle
   demokrasie lei daartoe dat die Rand se waarde dramaties val en dat
   Suid-Afrika se oorblywende Westerse bondgenote, insluitend die VSA ook
   sanksies instel.

[wysig] Die opbou van nuwe identiteite in Suid-Afrika in die 90's

[wysig] Die tydperk vóór die 1994-verkiesing

   Op 14 September 1989 het mnr. F.W. de Klerk mnr. P.W. Botha opgevolg as
   staatspresident van Suid-Afrika. De Klerk het homself verbind tot 'n
   fundamentele verandering van Suid-Afrika se binnelandse beleid en het
   dadelik begin om apartheid af te takel. Afgesien van die normale
   regeringsbedrywighede soos die opstel van 'n begroting en wetgewing,
   het hy onderneem om ook buitelandse betrekkinge te verbeter,
   staatsadministrasie te rasionaliseer en ekonomiese groei te bevorder.
   Die verswakte ekonomie weens internasionale saksies, grootskaalse
   armoede onder veral stedelike swartmense en die politieke vyandskap
   waarin Suid-Afrika met die res van die wêreld geleef het, is alles
   dinge wat president De Klerk die hoof moes bied.

   Politieke gevangenes wat ingevolge die Wet op die Onderdrukking van
   Kommunisme in tronke was, is op 10 Oktober 1989 vrygelaat. Op 2
   Februarie 1990 het F.W. de Klerk sy beroemde toespraak gelewer waarin
   hy die regering van Suid-Afrika onomwonde tot politieke verandering
   verbind het. Die ANC en SAKP, wat tot op daardie stadium nog verbode
   organisasies in Suid-Afrika was, is ontban. Nelson Mandela, wat in 1964
   lewenslank tronk toe gestuur is en allerweë as die leier van die ANC
   bestempel is, is op 11 Februarie 1990 vrygelaat.

   Die onderhandelingsproses om Suid-Afrika van 'n apartheidsbestel in 'n
   ten volle demokratiese staat te omskep waar elke stemgeregtigde kon
   stem afgesien van velkleur, ras of geslag, sou in drie fases plaasvind,
   naamlik:
     * Tentatiewe onderhandelinge waartydens daar voelers uitgesteek is om
       met al die rolspelers te onderhandel.
     * Die opstel van gestruktureerde onderhandelinge waar die proses van
       onderhandeling beplan en bepaal is.
     * Die stigting van 'n onderhandelingsforum met die oog op die
       Konvensie vir 'n Demokratiese Suid-Afrika (Kodesa).

   Die eerste werklike onderhandelinge het op 2 tot 4 Mei 1990 plaasgevind
   met die Groote Schuur-minuut tussen die regering en die ANC. Hierdie
   historiese byeenkoms het by Groote Schuur, die ampswoning van
   Suid-Afrika se vorige eerste ministers in Kaapstad, plaasgevind. Enkele
   aanhalings uit hierdie minuur lei soos volg:


   Apartheid

   Die regering en die ANC het ooreengekom om hulle gesamentlik te vrebind
        tot die beëindiging van die bestaande klimaat van geweld en
       intimidasie, van watter kan ook al, asook tot stabiliteit en 'n
                       vreedsame onderhandelingsproses


   Apartheid


   Apartheid

     Doeltreffende kommunikasiekanale sal tussen die regering en die ANC
        geskep word om geweld en intimidasie, van watter kan ook al,
                       doeltreffend in bedwang te hou.


   Apartheid

   'n Tweede stap in die onderhandelingsproses tussen die twee hoofpartye,
   naamlik die regering (die Nasionale Party) en die ANC, het op 6
   Augustus 1990 plaasgevind tydens die Pretoria-minuut en vordering is
   gemaak op die weg na volskaalse onderhandelinge tussen ál die betrokke
   partye in Suid-Afrika. Die hele proses is gekenmerk deur diepgaande
   verskille tussen die onderskeie partye, wat tot wydverspreide geweld
   gelei het. 'n Groot aantal mense het hul lewens verloor en die regering
   moes by verskeie geleenthede drasties ingryp om die geweld te
   onderdruk.

   In Januarie 1991 het die ANC ingestem dat 'n veelpartykonferensie
   byeengeroep kon word. Op 20 Desember dieselfde jaar het die
   konferensie, wat as die Konvensie vir 'n Demokratiese Suid-Afrika
   (Kodesa) bekend sou staan, by die Wêreldhandelsentrum in Kempton Park
   naby die Johannesburgse Internasionale Lughawe plaasgevind. Twintig
   verskillende politieke partye en entiteite het daaraan deelgeneem, maar
   'n aantal regse partye soos die Konserwatiewe Party,
   Afrikaner-Weerstandsbeweging en die Herstigte Nasionale Party, asook 'n
   paar radikaal linkse partye soos die Pan Africanist Congress (PAC), die
   Azanian People's Organization en die Black Consciousness Movement, het
   die vergadering geboikot.

   Kodesa I is gevolg deur Kodesa II, wat op 15 Mei 1992 begin het. Die
   verskillende werksgroepe wat by Kodesa II gevorm is, moes sekere
   sleutelkwessies ondersoek en oplossings vind sodat 'n grondwetlike
   raamwerk wat die basis van die oorgangsgrondwet van 1993 sou vorm,
   geformuleer kon word. In dieselfde jaar het 26 afvaardigings verder
   onderhandel tydens die Veelparty-onderhandelingsforum in Kaapstad en
   die tussentydse grondwet wat op 22 Desember 1993 deur die parlement
   aanvaar is, opgestel. Die Onafhanklike Verkiesingskommissie (OVK), wat
   daarvoor verantwoordelik was om 'n infrastruktuur vir 'n algemene
   verkiesing in Suid-Afrika daar te stel, is intussen deur die regering
   gestig. Die verkiesingsdatum is op 27 April 1994 vasgestel. Vyf partye
   — die Konserwatiewe Party, Inkatha Vryheidsparty en verteenwoordigers
   van die Ciskei-, Bophuthatswana- en KwaZulu-regerings — het nie met die
   verkiesingsdatum saamgestem nie en het hulle aan die onderhandelinge
   onttrek om 'n nuwe organisasie, die Vryheidsalliansie, te stig.

   Ondersteuners van die ANC in Bophuthatswana het teen die regering se
   besluit in opstand gekom en dit het tot 'n onstabiele situasie gelei.
   Die Suid-Afrikaanse regering het die Suid-Afrikaanse Weermag (SAW) op
   gereedheidsgrondslag geplaas om die orde in Bophuthatswana te herstel.
   Intussen het president Mangope, die leier van Bophuthatswana, die hulp
   van sy bondgenoot in die Vryheidsalliansie, generaal Constant Viljoen
   van die Afrikaner-Volksfront, ingeroep om die vrede te herstel. Die AWB
   onder leiding van Eugene Terre'Blanche het hulle geroepe gevoel om sélf
   die orde in Bophuthatswana te herstel en het die land binnegedring.
   Daar was 'n konfrontasie tussen die AWB en die soldate van
   Bophuthatswana, wat tot die dood van twee AWB-lede gelei het. Hierdie
   twee lede is koelbloedig voor internasionale televisiekameras
   doodgeskiet. Die toestand in Bophuthatswana is onder beheer gebring.
   Mangope is oorreed om uit te tree en twee administrateurs is aangestel
   ten einde die verkiesing ook daar vreedsaam en reverdig te laat
   geskied. Die Ciskeise leier, Oupa Qgozo, is op 'n soortgelyke wyse
   vervang, en nadat Viljoen van die Vryheidsalliansie weggebreek het en
   die Vryheidsfront gestig het, was ál die lede van die Vryheidsalliansie
   met die uitsondering van die Inkatha-Vryheidsparty bereid om deel te
   neem, en het 'n ooreenkoms bereik met verteenwoordigers van die IVP
   waarvolgens laasgenoemde ook aan die verkiesing sou deelneem. Alles was
   nou gereed vir die eerste algemene demokratiese verkiesing wat op 27
   April 1994 sou plaasvind.

[wysig] Suid-Afrika se eerste demokratiese verkiesing

   Sowat 19,5 miljoen Suid-Afrikaners het aan die verkiesing op 27 en 28
   April 1994 deelgeneem om 'n nuwe Regering van Nasionale Eenheid te
   kies. Meer as 9 000 stembusse is dwarsoor Suid-Afrika opgerig en baie
   verskillende partye het op nasionale en provinsiale vlak deelgeneem.
   Die ANC het die verkiesing gewen deur om en by 63% van die stemme op
   hom te verenig. Nelson Mandela, as leier van die ANC, het die president
   van die land geword. Die Nasionale Party het die tweede hoogste aantal
   stemme, naamlik byna 21%, gekry, en het die junior vennoot in die
   Regering van Nasionale Eenheid (RNE) geword.

   Die ANC, wat in 1912 slegs as 'n organisasie vir die verteenwoordiging
   van swartmense in Suid-Afrika gestig is; wat in 1962 tot 'n verbode
   organisasie verklaar en uit die land verband is; en wat in 1990 as 'n
   politieke party in Suid-Afrika hertoegelaat is, vorm sedert 1994 die
   regering van Suid-Afrika. Nelson Mandela is as die eerste swart
   president van Suid-Afrika ingehuldig. Dit was die taak van Nelson
   Mandela as president van Suid-Afrika, asook Thabo Mbeki en F.W. de
   Klerk as mede-adjunkpresidente van die nuwe Regering van Nasionale
   Eenheid om, soos vooraf tydens die onderhandelinge besluit, 'n kabinet
   saam te stel wat die land vir die tydperk van 1994 tot 1999, wanneer
   die volgende verkiesing sou plaasvind, sou regeer. Een van die
   belangrikste take van die Regering van Nasionale Eenheid was die
   finalisering van 'n nuwe grondwet, wat binne twee jaar ná die aanvang
   van die RNE aanvaar moes word. Die grondwet van 'n land word as die
   hoogste gesag en reg in die land beskou en enige regsvoorskrif of
   optrede wat daarmee in stryd is, is ongeldig. Dit is elke landsburger
   se plig om op die hoogte te wees van sy/haar regte deur kennis te dra
   van die grondwet. Die grondwet van die Republiek van Suid-Afrika is op
   8 Mei 1996 formeel deur die parlement goedgekeur en op 11 Oktober 1996
   deur die Grondwetlike Vergadering tot sy huidige vorm gewysig.

[wysig] Apartheidtydlyn

[wysig] Voorloop tot Apartheid

     * 1652 - Jan van Riebeeck land aan die Kaap die Goeie Hoop,
       rasgemengde huwelike geduld en gewettig onder die bewind van die
       VOC.
     * 1809 - Drie jaar ná die tweede Britse bewindsoorname onder die
       beleid van goewerneur Caledon word paswette ingestel wat die
       Khoisan verbied om sonder geskrewe toestemming buite die gebiede te
       trek wat aan hul toegesê is.
     * 1828 - Die paswette wat die Khoisan raak, word afgeskaf.
     * 1865 - Sir Theophilus Shepstone verklaar dat swart mense in Natal
       nie mag stem nie.
     * 1891 - Die Oranje-Vrystaat verbied mense van Asiatiese afkoms om in
       die republiek te woon^[3]
     * 1894 - Cecil John Rhodes verhoed die kleurling Krom Hendriks om
       deel te neem aan 'n kriekettoer van die Kaapse span na Engeland.
     * 1902 - Die Verdrag van Vereeniging kondig die einde van die Tweede
       Vryheidsoorlog aan.
     * 1903 - Alfred Milner rig Sanac (" South African Native Affairs
       Commission ") op.
     * 1905 - Die bevindinge van Sanac word gepubliseer. Hedendaagse
       akademici herken die bloudruk van rasgebaseerde segregasie (1910 —
       1948) sowel as apartheid (tot 1990) daarin.
     * 1905 - Alfred Milner stel verpligte segregasie vir Kaapse skole in.
     * 1907 - Die Suid-Afrika-Wet, wat deur die Britse Parlement bekragtig
       is ná samesprekinge tussen die twee voormalige kolonies en twee
       voormalige Boererepublieke, bepaal dat slegs persone van Europese
       herkoms tot die Parlement verkies mag word.
     * 1910 - Die Unie van Suid-Afrika kom tot stand met Uniewording.
     * 1913 - Die Natives Land Act van 1913 word ingestel wat privaat
       eienaarskap van eiendom deur swart mense verbied.

[wysig] Apartheid

     * 1948 - Die Nasionale Party kom aan bewind.
     * 1949 - Wet op Verbod van Gemengde Huwelike, Afsonderlike toue by
       poskantore vir blankes en nie-blankes.
     * 1950 - Bevolkingsregistrasie-, Groepsgebiede-, Onderdrukking van
       kommunisme en Immoraliteitswette ingestel.
     * 1951 - Wet op Afsonderlike verteenwoordiging van kiesers, Wet op
       Bantoe-owerhede
     * 1953 - Wet op Afsonderlike Geriewe ingestel.
     * 1954 - Die Tomlinson-kommissie lê die Tomlinson-verslag voor waarin
       aanbeveel word dat afsonderlike ontwikkeling as landsbeleid aanvaar
       word. Die verslag beveel aan dat meer as R200 miljoen in die
       volgende tien jaar moes belê word vir die ontwikkeling van Swart
       gebiede. Die Wet op die Hervestiging van Naturelle word aanvaar
     * 1955 - 25 Junie tot 26 Junie 2884 afgevaardigdes woon die Congress
       of the People in Kliptown by waar die Vryheidsmanifes (Engels:
       Freedom Charter) aangeneem word. Wet op die Ontwikkeling van
       Groepsgebiede word aanvaar
     * 1956 - Apartheid in die busdiens toegepas. Naturelle- (Verbod op
       Interdikte) Wet word aanvaar
     * 1959 - Wet op die Bantoebeleggingskorporasie
     * 1960 - 69 swart mense word doodgeskiet en 180 gewond tydens die
       Sharpeville-voorval
     * 1961 - Wet op gemeenskaplike Kleurling reservate, Wet op behoud van
       Kleurlinggebiede, Wet op Stedelike Bantoerade ^[4]
     * 1966 - Distrik Ses in Kaapstad word as blanke area verklaar.
       Ongeveer 150 000 mense word hervestig.
     * 1976 - Die 1976 Skoliereopstand word gewelddadig toe die polisie
       traangas en honde gebruik teen skoolkinders wat teen Afrikaans as
       voertaal in swartskole betoog. Talle kinders waaronder Hector
       Petersen, word deur die polisie doodgeskiet.
     * 1977 - Die Theron Kommissie bevind dat die Westminsterstelsel 'n
       hindernis is tot goeie regering in 'n multikulturele en plurale
       samelewing soos Suid-Afrika en maak grondwetlike aanbevelings
     * 1984 - Na die 'Ja' stem in 'n referendum onder wit kiesers word 'n
       nuwe grondwet en die drie-kamerparlement in plek gestel.
     * 1985 - Na onluste wat in September 1984 uitbreek nie onder beheer
       gebring kan word nie, word die Eerste noodtoestand in Julie 1985
       afgekondig.
     * 1986 - In Junie word 'n nuwe noodtoestand afgekondig wat streng
       beperkings op die media plaas. Jong swartmense bekend as die
       comrades begin ander swart mense wat daarvan verdink word dat hulle
       met die apartheidsregering saam werk of nie by die stryd daarteen
       wil aan sluit nie doodmaak.

[wysig] Einde van Apartheid

     * 1987 - 'n Groep Afrikaanssprekendes ontmoet ANC-leiers tydens die
       Dakar-beraad
     * 1990 - Op 2 Februarie kondig President F.W. de Klerk by die opening
       van die parlement aan dat die ANC en ander groepe ontperk sou word
       en dat Nelson Mandela vrygelaat sou word.
     * 1990 - Op 11 Februarie word anti-apartheidstryder Nelson Mandela,
       27 jaar lank 'n politieke gevangene, uit die
       Victor-Verster-gevangenis in die Paarl, 70 km noordoos van
       Kaapstad, Suid-Afrika, vrygelaat.
     * 1991 - Die Kodesa-samesprekinge begin op 20 Desember.
     * 1992 - Wit Suid-Afrikaners stem op 18 Maart in 'n referendum met 'n
       oorweldigende meerderheid (68,6%) ten gunste van volgehou
       samesprekings vir die daarstel van 'n volwaardige demokrasie in
       Suid-Afrika.
     * 1994 - Eerste nie-rassige, demokratiese verkiesing. Die ANC kom aan
       bewind.

[wysig] Verwysings

    1. ^ ^1,0 ^1,1 GEORGE RUSSELL, TIME, Manifesto for Disappointment,
       Besoek op 9 Augustus 2007
    2. ^ ANC, RESPONSE TO PW BOTHA'S 'RUBICON' SPEECH, Besoek op 9
       Augustus 2007
    3. ^ Anti-Indian Legislation op SOUTH AFRICAN HISTORY ONLINE besoek op
       12 November 2006
    4. ^ Apartheid

[wysig] Bronnelys

     * Geskiedenis van Suid-Afrika: Van der Walt en Ander, Nasou Beperk,
       Tweede uitgawe
     * Sosiale Wetenskappe: Bateleur-paneel, Bateleur-boeke, Eerste
       uitgawe

[wysig] Eksterne skakels

     * Implementering van die Internasionale Konvensie oor die
       Onderdrukking en Straf van die Misdaad van Apartheid Verslag van
       die Verenigde Nasies (en)

   Kategorieë: Apartheid • Suid-Afrika • Menseregte • Politiek • Politiek
   van Suid-Afrika

