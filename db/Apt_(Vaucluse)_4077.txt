Apt (Vaucluse)


   Standbeeld van die heilige Anna op die koepel van die katedraal
   Standbeeld van die heilige Anna op die koepel van die katedraal

   Apt is 'n dorp in die Franse département Vaucluse (région
   Provence-Alpes-Côte d'Azur) met 11 488 inwoners (1999). Apt lê tussen
   die Plato van Vaucluse en die Luberon-bergreeks, in die hartland van
   die Luberon. Die dorp het sy eeue-oue Provensaalse karakter bewaar en
   bekoor met nou straatjies, ou fonteine en statige herehuise.

   Apt het sy naam aan 'n geologiese periode van die Laer Kryttydperk
   verleen, die sogenaamde Aptium.

   Inhoud

        * 1 Geskiedenis
             + 1.1 Argitektuur
        * 2 Ekonomie
             + 2.1 Toerisme
        * 3 Eksterne skakels

[wysig] Geskiedenis

   Apt was in die Romeinse tydperk 'n welvarende kolonie, Apta Julia, wat
   in 150 v.C. gestig is, en 'n stasie langs die Via Domitia, die ou
   Romeinse pad tussen Milaan en Arles.

[wysig] Argitektuur

   Die Sint-Anna-katedraal is 'n voortreflike voorbeeld van die
   Provensaalse kerkboukuns tussen die 12de en 14de eeu.

[wysig] Ekonomie

   Die poort van Saignon
   Die poort van Saignon

   Apt staan bekend as die "wêreldhoofstad van gekonfyte vrugte". Die dorp
   beskik oor talle vrugteplantasies en wingerde, wat deel uitmaak van die
   wynboustreek Côtes du Vendoux. Apt dien daarnaas as die ekonomiese en
   marksentrum van die yl bevolkte Luberon-streek in Sentraal-Provence.

   Tot by die einde van die 1990's het die Franse weermag noord van Apt,
   op die plato van Albion, oor 'n arsenaal met kernwapens beskik. 'n
   Gedeelte van die voormalige kasarm op die terrein dien tans as 'n
   opleidingsentrum vir rekrute van die Franse Vreemdelegioen.

[wysig] Toerisme

   Apt is die toeristesentrum vir die nabygeleë bergreekse van Grand
   Luberon en Petit Luberon, wat oor sowat 600 vierkantekilometer strek en
   'n maksimale hoogte van 1 256 meter bo seevlak bereik. Die omgewing van
   Apt, waaronder dorpe soos Gordes, het sedert die sewentigerjare van die
   20ste eeu tot 'n belangrike bestemming vir welgestelde vakansiegangers
   uit Franryk, die Verenigde Koninkryk en Duitsland ontwikkel, wat die
   natuurskoon en rustige, landelike lewe kom geniet.
   Sportklimgeesdriftiges word deur die krytrotse van Buoux gelok. 'n
   Fietsroete verbind Apt met die buurdorpe Cavaillon en Forcalquier.

   Die Britse skrywer Peter Mayle beskryf die landskap en lewenstyl van sy
   bewoners in 'n aantal romans.

[wysig] Eksterne skakels

     * Die webwerf van die toerismekantoor van die Pays d'Apt

   Kategorieë: Dorpe in Frankryk • Provence-Alpes-Côte d'Azur

