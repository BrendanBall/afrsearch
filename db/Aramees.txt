Aramees



   Aramees
   Taalgebied : Armenië, Aserbaidjan, Indie (onder Asjoka die Grote),
   Iran, Irak, Israel, Palestynse gebiede, Georgië, Libanon, Russiese
   Federasie, Sirië, Turkye
   Streek : Levant, Midde-Ooste, Europa
   Sprekers: 445 000
   Taalfamilies: Afro-Asiaties
   Semities
   Wes-Germaans
   Sentraal-Semities
   Noordwes-Semities
   Aramees
   Amptelike status
   Ampstaal : Geen
   Alfabet : Aramese abdjad, Siriaakse abdjad, Hebreeuse abdjad, Mandeïese
   alfabet, naas 'n klein aantal inskrifte in Demotiese en Sjinese alfabet
   Kodes
   ISO 639-1 : geen
   ISO 639-2 : arc
   ISO 639-3 : verskeie

   Aramees is 'n Semitiese taalgroep in die Afro-Asiatiese taalfamilie.
   Saam met die Kanaanitiese tale (waaronder ook Hebreeus) maak Aramees
   deel uit van die Noordwestelike Semitiese tale en is verwant aan
   Arabies, een van die Sentraal-Semitiese tale. Die Nabateïes-Aramese
   skrif word as 'n moontlike historiese voorloper en bron van die
   Arabiese alfabet beskou.

   Aramees het 'n geskiedenis wat oor 3 000 jaar strek. Dit het as die
   administratiewe taal van antieke ryke en as 'n godsdienstige taal
   gefungeer. Aramees is ook die taal waarin groot dele van die Bybelse
   boeke van Daniël en Esra geskryf is, en die hooftaal van die Joodse
   Talmoed. Aramees was daarnaas die moedertaal van Jesus van Nasaret.

   Moderne Aramees is nog steeds die moedertaal van talle verspreide
   gemeenskappe, veral Assiriërs, maar word tans as 'n bedreigde taal
   beskou.

[wysig] Geografiese verspreiding

   Aramese inskrif oor die poort van die Mor-Gabriël-klooster in
   Suidoos-Turkye
   Aramese inskrif oor die poort van die Mor-Gabriël-klooster in
   Suidoos-Turkye

   Tydens die 12de eeu v.C. het groot getalle Arameërs hulle in die gebied
   van die huidige Sirië, Irak en die oostelike Turkye begin vestig.
   Namate Aramees in belangrikheid gegroei het, het dit die omgangstaal in
   die Mediterreense kusgebiede van die Levant geword en ook na die
   geweste oos van die Tigrisrivier uitgebrei. Joodse setlaars het die
   taal na Noord-Afrika en Europa saamgebring, terwyl Christelike
   sendelinge Aramees na Persië, Indië en selfs Sjina gedra het.

   Sedert die 7de eeu is Aramees as die lingua franca van die Midde-Ooste
   deur Arabies vervang. Nogtans het Aramees 'n belangrike literêre en
   liturgiese taal vir Joodse, Mandeïese en sommige Christelike
   gemeenskappe gebly en word nog steeds deur kleiner geïsoleerde groepe
   in sy oorspronklike taalgebied gepraat.

   Vanweë die politieke woelinge van die laaste twee eeue het Aramese
   moedertaalsprekers en gebruikers van literêre Aramees oor die hele
   wêreld verstrooi.

[wysig] Aramese tale en dialekte

   Aramees is eerder 'n groep van verwante tale as 'n enkele monolitiese
   taal. Die lang geskiedenis van Aramees, sy uitgebreide literatuur en sy
   gebruik deur verskillende religieuse gemeenskappe was almal faktore wat
   tot die verskeidenheid van die Aramese taalvariante bygedra het.
   Sommige Aramese dialekte is onderling verstaanbaar, terwyl ander as
   selfstandige tale ontwikkel het. Sommige van hierdie Aramese tale staan
   onder ander name bekend: Siriaaks is byvoorbeeld 'n taalkundige term
   wat spesifiek gebruik word om na die Oos-Aramese taal van Christelike
   gemeenskappe te verwys.

   Die meeste dialekte kan as Oos- of Wes-Aramees beskryf word, waarby die
   Eufrates-rivier of die gebied net wes daarvan as die skeidingslyn dien.
   'n Verdere belangrike onderskeiding is dié tussen moderne lewende
   Aramese tale (wat dikwels Neo-Aramees genoem word), Aramese tale wat
   nog literêre funksies vervul, en uitgestorwe variante wat oorwegend vir
   navorsers van belang is. Alhoewel daar sommige uitsonderings van
   hierdie reël is, kan Aramese taalvariante ter verduideliking as
   moderne, Middel- en Oud-Aramees; Oostelike en Westelike Aramees; asook
   Aramese tale en Aramese dialekte geklassifiseer word.

[wysig] Skryfstelsel

   'n 11de eeuse boek in Siriaakse Serto
   'n 11de eeuse boek in Siriaakse Serto

   Die oudste Aramese alfabet het op die Fenisiese skryfstelsel gebaseer,
   waaruit Aramees geleidelik sy kenmerkende "vierkantige" styl ontwikkel
   het. Ook die antieke Israeliete en ander volke in Kanaan het hierdie
   alfabet oorgeneem om hul eie tale te skryf. Die Aramese skryfstelsel
   staan dan ook vandag beter bekend as die Hebreeuse alfabet, veral
   aangesien dit vir Bybelse Aramees en ander Joodse tekste in hierdie
   taal gebruik is.

   Die tweede hoofsaaklike skryfstelsel wat vir Aramees in gebruik was is
   deur Christelike gemeenskappe ontwikkel: 'n Skuins vorm wat as die
   Siriaakse alfabet bekend staan (die beeld aan die regterkant wys 'n
   voorbeeld een van sy variante, Serto).

   'n Sterk gewysigde vorm van die Aramese skryfstelsel, die Mandeïese
   alfabet, word deur die Mandeërs gebruik.

   Naas hierdie alfabette is sekere afgeleide variante van die Aramese
   skryfstelsel deur antieke volke gebruik, waaronder Nabatees in Petra en
   Palmireens in Palmira. In die moderne tydperk is Toerojo soms met 'n
   aangepaste Latynse alfabet geskryf.
   Kategorie: Natuurlike taal

