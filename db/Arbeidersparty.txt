Arbeidersparty


   Die Arbeidersparty was 'n politieke party in Suid-Afrika van 1910 tot
   ongeveer 1958, hoewel die party nooit amptelik ontbind het nie.

   Inhoud

        * 1 Stigting
        * 2 Pakt-regering
        * 3 Agteruitgang
        * 4 'n Opflikkering
        * 5 Bronne

[wysig] Stigting

   Die Arbeidersparty is in Januarie 1910, enkele maande voor Uniewording
   gestig uit die samesmelting van twee kleiner Arbeiderspartye in die
   Kaapkolonie en Transvaal. Die eerste leier was kol.F.H.P. Cresswell.
   Die party het hom daarop toegespits om wit werkers se regte teen dié
   van gekleurder werkers (swart, bruin, Indiër en Sjinees) te beskerm.
   Die party was dus uit die staanspoor 'n voorstander van rasseskeiding
   en -diskriminasie.

[wysig] Pakt-regering

   Teen die einde van die 1923, toe die regerende Suid-Afrikaanse Party in
   die knyp was oor sy hantering van swart onrus en die Randse opstand,
   het die Arbeidersparty 'n koalisie-ooreenkoms met die Nasionale Party
   van genl. J.B.M. Hertzog gesluit. In die verkiesing op 17 Junie 1924
   verower die party 18 setels en 13,4% van die stemme. Cresswell en
   Thomas Boydell is in die kabinet ingesluit.

[wysig] Agteruitgang

   Die party skeur in 1928 in die sogenaamde Hoofbestuursgroep en die
   Cresswelliete. Dit was oor 'n verskil in die vertolking van die party
   se beginselprogram, maar het in werklikheid op persoonlikhede
   neergekom. In die verkiesing op 18 Junie 1929 word 3 Hoofbestuurslede
   en 5 Cresswelliete verkies. Hoewel die Nasionale Party toe 'n
   volstrekte meerderheid geniet het, is twee Cresswelliete nietemin weer
   in die kabinet ingesluit.

   Die verdeeldheid duur voort in die sogenaamde Koalisie-verkiesing op 17
   Mei 1933, maar na die samesmelting van die Nasionale Party en
   Suid-Afrikaanse Party op 5 Desember 1934 in die Verenigde Party,
   verloor die Arbeidersparty sy relevansie. Twee kandidate van elke groep
   was in die verkiesing suksesvol, maar in 1938 se verkiesing haal slegs
   3 van die weer verenigde party se kandidate die paal.

[wysig] 'n Opflikkering

   Die party vaar aansienlik beter in die verkiesing op 7 Julie 1943 toe 9
   kandidate slaag. Kandidate slaag in die kiesafdelings Oos-Londen-Stad,
   Durban-Umbilo, Durban-Noord, Benoni, Germiston, Fordsburg, Krugersdorp,
   Suid-Rand en Mayfair. In 1948 wen die party 6 setels en in 1953 5, maar
   trek in 1958 met net 2 kandidate slegs 0,24% van die totale stemme en
   verdwyn kort daarna van die toneel sonder om formeel te ontbind.

[wysig] Bronne

     * Saunders, Christopher C. (raadgewende red.), An Illustrated
       Dictionary of South African History, Ibis Books and Editorial
       Services cc, Sandton, 1994.
     * Mostert, J.P.C., Politieke Partye in Suid-Afrika, Instituut vir
       Eietydse Geskiedenis, U.O.V.S., Bloemfontein, 1986.
     * Van der Spuy, D.C. (hoofred.), Amptelike Jaarboek van die Republiek
       van Suid-Afrika (Eerste Uitgawe), Departement van Inligting,
       Pretoria, 1975.
     * Haywood, J.J. L.V. (red.), Die Afrikaner-gids, Die Afrikaner-gids
       (Edms.) Beperk, Bloemfontein, 1944.

   Kategorieë: Voormalige politieke partye in Suid-Afrika • Politiek

