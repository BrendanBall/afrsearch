Arbitrasie


   Arbitrasie is 'n wetlike middel om geskille tussen partye buite die hof
   te skik. Die partye verwys hulle geskil na 'n derde neutrale party
   (arbiter) en kom ooreen om hulself deur die party se beslissing te laat
   bind. Anders as ander middele vir die skikking van geskille (mediasie
   en onderhandeling) is die beslissing net soos in 'n hofgeding bindend
   op die betrokke partye.

   Arbitrasie word meestal gebruik om kommersiële geskille op te klaar en
   soms om skuldverpligtinge af te dwing. In baie lande word dit ook
   gebruik om arbeidsgeskille, geskille tussen verbruikers en verskaffers
   en selfs geskille tussen familielede by te lê.

[wysig] Geskiedenis

   Dit is nie duidelik presies wanneer buiteregtelike formele arbitrasie
   begin het nie, maar dit kan met redelike sekerheid gesê word dat
   arbitrasie as metode vir die beslegting van geskille, formele howe
   voorafgegaan het. Rekords uit antieke Egipte lewer getuie van die
   gebruik daarvan veral ten opsigte van hul hoëpriesters en hulle
   interaksie met die publiek. Arbitrasie was ook baie gewild in Antieke
   Griekeland en -Rome.^[1]^[2]

   Onder die Engelse reg was die eerste wet in die verband die Arbitration
   Act van 1697. Arbitrasie was egter reeds 'n algemene verskynsel toe die
   wet uitgevaardig is.^[3] Die eerste aangetekende geregtelike beslissing
   wat verband hou met arbitrasie is in 1610 in Engeland gevel.^[4] Die
   bekende Engelse regsgeleerde uit die Elizabethaanse tydperk het ook
   verwys na 'n vroeëre beslissing wat gedateer het uit Koning Edward IV
   se heerskappy (wat in 1483 geëindig het). Vroeëre arbitrasies volgens
   gemenereg het die ernstige tekortkoming gehad dat enige van die partye
   tot die geskil die arbiter se mandaat kon terugtrek selfs al geskied
   dit kort voor die beslissing gevel word, gewoonlik as een van die
   partye begin vermoed dat die beslissing nie in sy guns gaan wees nie
   (In Engeland is dit deur die bogenoemde wet van 1697 reggestel).

   Baie lande het aan die begin van die twintigste eeu wetgewing
   uitgevaardig om arbitrasie moontlik te maak en selfs te bevorder as 'n
   alternatief tot wat dikwels gesien word as ondoeltreffende hofstelsels.

   Die groei in internasionale handel het daartoe gelei dat die
   arbitrasieproses baie meer gesofistikeerd geraak het. Voorheen was dit
   grootliks 'n ad hoc proses waar geskille tussen handelaars onder die
   vaandel van die lex mercatoria besleg is. Soos handel gegroei het, het
   die arbitrasieproses ook daarmee saam gegroei en het uiteindelik gelei
   tot die skep van 'n variant bekend as internasionale arbitrasie om
   geskille met betrekking tot internasionale handelskontrakte te besleg.

[wysig] Verwysings

    1. ^
       http://links.jstor.org/sici?sici=0003-0554(191211)6%3A4%3C642%3ATIL
       ACO%3E2.0.CO%3B2-N
    2. ^ http://www.davewaddell.co.uk/holobooks/ap.asp
    3. ^ 9 & 10 Will. III c.15
    4. ^ Vynior's Case (1610) 8 Co Rep 80

   Kategorie: Regte

