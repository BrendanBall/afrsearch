Argentinië


   CAPTION: Argentinië
   República Argentina


        Wapen van Republiek van Argentinië
   Vlag Wapen
   Nasionale leuse: En Unión y Libertad
   (Afrikaans: In Eenheid en Vryheid)
   Volkslied: Himno Nacional Argentino
   Ligging van Republiek van Argentinië
   Hoofstad Buenos Aires
   34°20′S 58°30′W
   Grootste stad Buenos Aires
   Amptelike tale Spaans
   Regering
   President
   Demokratiese Republiek
   Cristina Fernández de Kirchner
   Onafhanklikheid
   Onafhanklikheid
   - Mei Revolusie
   - Verklaar
   - Erken
   van Spanje
   25 Mei 1810
   9 Julie 1816
   in 1821 (deur Spanje)
   Oppervlakte
    - Totaal

    - Water (%)
   2 766 890 km^2  (8ste)
   Bevolking
    - 2006 skatting
    - Digtheid
   39 921 833 (31ste)
   14,4 / km^2 (200)
   BBP (KKP)
    - Totaal
    - Per capita 2005 skatting

   VSA $542,8bn (23ste)
   $14 065(52ste)
   Geldeenheid Argentynse Peso (ARS)
   Tydsone
    - Somertyd ART (UTC-3)
   ARST (UTC-3)
   Internet-TLD .ar
   Skakelkode +54
   ^* Argentinië maak ook aanspraak op 1 000 000 km² van Antarktika, die
   Falkland Eilande en Suid-Georgië en die Suidelike Sandwicheilande

   Die Republiek Argentinië is 'n Spaanssprekende land in die suide van
   Suid-Amerika, tussen die Andesgebergte en die suidelike Atlantiese
   Oseaan. Die naam, Argentinië, is afgelei van die Latynse woord argentum
   (silwer), 'n edelmetaal wat 'n belangrike rol gespeel het in die opkoms
   van Europese kolonialisme in Argentinië.

   Dit is die land van Evita, Maradona en die Tango. Argentinië is
   Suid-Amerika se top Rugbyspelende land en ook die land waarheen 'n
   groep Afrikaners vroeg in die vorige eeu getrek het.

   Argentinië grens aan in die noorde aan Bolivia en Paraguay, in die
   ooste aan Brasilië en Uruguay, suid van die Río de la Plata aan die
   Atlantiese Oseaan en in die weste aan Chili. Argentinië maak aanspraak
   op 'n sektor van Antarktika (Spaans: Antártida) , die Falkland-eilande
   (Spaans: Islas Malvinas) en ander Suid-Atlantiese eilande (Spaans:
   Islas del Atlántico Sur) soos Suid-Georgië, die Suid-Shetland-,
   Suid-Sandwich- en Suid-Orkney-eilandgroep.

   In 2001 het ekonomiese probleme insluitend die grootste wanbetaling van
   buitelandse skuld ($88 biljoen) ooit, gelei tot bloedige onluste en die
   val van die regering. Ekonomiese maatreëls soos die ontkoppeling van
   die peso van die dollar het egter intussen tot indrukwekkende
   ekonomiese herstel gelei en Argentinië is nou ook 'n gewilde
   toeriste-bestemming, aangehelp deur die gunstige wisselkoers teenoor
   meeste belangrike geldeenhede.

   Inhoud

        * 1 Geskiedenis
        * 2 Politiek
             + 2.1 Politieke betrekkinge met Suid-Afrika
        * 3 Provinsies
        * 4 Geografie
        * 5 Ekonomie
             + 5.1 Huidige situasie
             + 5.2 Landbou
             + 5.3 Nywerhede
             + 5.4 Energie
             + 5.5 Buitelandse handel
             + 5.6 Suid-Afrikaanse handel met Argentinië
        * 6 Demografie
        * 7 Bekende Argentyne
        * 8 Eksterne skakels
             + 8.1 Argentynse koerante
        * 9 Verwysings
        * 10 Bronne
             + 10.1 Ekonomie en demografie

[wysig] Geskiedenis

   Die grot Cueva de los Manos naby die stad Perito Moreno (provinsie
   Santa Cruz) pronk met een van die oudste rotsskilderye in Argentinië
   Die grot Cueva de los Manos naby die stad Perito Moreno (provinsie
   Santa Cruz) pronk met een van die oudste rotsskilderye in Argentinië

   In die begin van die 16e eeu arriveer die eerste Europeërs in die
   omgewing opsoek na 'n suidelike deurgang van die Atlantiese na die
   Stille Oseaan. Die sluit onder meer Ferdinand Magellaan en Pedro de
   Mendoza in. Laasgenoemde stig die nedersetting 'Nuestra Senora Santa
   Maria del Buen Aire', die huidige Buenos Aires in omtrent 1536. In die
   noordweste van die land, waar goeie landbougrond gevind word, stig die
   Spanjaarde wat vanuit die onderkoninkryk Bolivia kom verskillende
   nedersettings: Mendoza, Tucuman, Cordoba en Salta. Daar word perde
   geteel, vee vir vleisproduksie aangehou, en suiker, tabak en groente
   verbou. Die noordwestelike deel van Argentinië beleef 'n bloei tydperk
   in die 17de en 18de eeu as gevolg van handel met die onderkoninkryk
   Peru, terwyl Buenos Aires slegs 'n tweederangse hawe was. Dit verander
   eers in 1776, toe Buenos Aires die bestuursentrum word van die nuwe
   vise-koninkryk 'Rio de la Plata', 'n gebied wat die huidige Argentinië,
   Uruguay, Paraguay en 'n deel van Bolivia ingesluit het.

   In 1816 word Argentinië onafhanklik van Spanje, na 'n kort stryd met
   die Spaanse besetters, onder leiding van José de San Martin. De Sa
   Martin, wat ook in Chili, en Peru vir onafhanklikheid geveg het, word
   nog steeds deur die Argentyne as 'n held beskou. In die eerste jare van
   die jong nasie ontstaan diverse konflikte tussen sentraliste en
   federaliste, tot in 1853, toe 'n nuwe grondwet aangeneem is.
   Patagonië
   Patagonië

   In die tweede helfte van die 19de eeu, gaan Buenos Aires snel vooruit,
   deels as gevolg van die aankoms van duisende immigrante. Nuwe
   tegnologië (vries van vleis, spoorweë) stimuleer landbou en veeteelt.
   Nuwe gebiede soos Patagonië word verower. Immigrante uit Engeland en
   Wallis begin skaapteelt op groot estancias. Argentinië word na die
   Verenigde State die tweede 'Beloofde Land' van Amerika.

   Vervolgens word Argentinië egter gekenmerk deur aanhoudende politieke
   konflikte tussen konserwatiewe en liberale elemente en tussen burgers
   en die weermag . Na die Tweede Wêreldoorlog verskyn die populistiese
   peronisme, wat die verhouding tot 'n punt dryf . Tot 1983 word steeds
   bloediger optredende militêre junta's afgewissel met outoritêre siviele
   regerings, wat lei tot toenemende ekonomiese probleme, korrupsie,
   algemene afkeur in die politiek en die nederlaag in die Falklandoorlog
   teen die Verenigde Koninkryk.

   Hierna help vier vrye verkiesings om demokrasie in Argentinië stewig te
   vestig. Die ekonomie stort egter in 2001 in een.

[wysig] Politiek

   President Néstor Kirchner en sy eggenote Cristina Fernández de Kirchner
   wat in Oktober 2007 as sy opvolger verkies is. Politieke analiste
   voorspel dat Néstor Kirchner in 2011 ná 'n tussenpose van vier jaar vir
   'n derde ampstermyn sal staan
   President Néstor Kirchner en sy eggenote Cristina Fernández de Kirchner
   wat in Oktober 2007 as sy opvolger verkies is. Politieke analiste
   voorspel dat Néstor Kirchner in 2011 ná 'n tussenpose van vier jaar vir
   'n derde ampstermyn sal staan

   Volgens die grondwet van 24 Augustus 1994 is Argentinië 'n
   presidensiële federale republiek.

   Die Argentynse grondwet van 1853 (hersien in 1994), bepaal 'n skeiding
   van magte tussen uitvoerende, wetgewende en regsprekende magte, sowel
   op nasionale as provinsiale vlak. Die president en vise-president word
   direk verkies vir ampstermyne van vier jaar. Beide mag slegs twee
   opeenvolgende termyne dien, maar kan na 'n tussenpose van ten minste
   een termyn vir 'n derde termyn staan.

   Die president benoem die ministers. Die grondwet gee aansienlike mag
   aan die president in die dubbel funksie van staatshoof en
   regeringsleier. Die president het onder andere die vermoë om in
   "dwingende en noodsaaklike" omstandighede presidensiële dekrete uit te
   vaardig. Die huidige regeringsleier is Néstor Kirchner.

   Die Argentynse parlement (Nasionale Kongres/Congreso Nacional) bestaan
   uit die Senaat (Senado) met 72 setels en 'n Kamer van Afgevaardigdes
   (Cámara de Diputados) met 257 setels. Sedert 2001 word senators
   regstreeks verkies, en elke provinsie, insluitend die federale
   hoofstad, word deur drie senators verteenwoordig. Senators dien 'n
   termyn van ses jaar, afgevaardigdes vier jaar. Verkiesings word elke
   twee jaar gehou vir een derde van die senaat- en die helfte van die
   afgevaardigdes se setels. Beide kamers word verkies deur proporsionele
   verteenwoordiging.

   Die belangrikste politieke partye in Argentinië is die Partido
   Justicialista (PJ, Peroniste), die Unión Cívica Radical (UCR, Radikale
   Burgerunie), die Frente para Victoria (FPV) en die Alternativa para una
   República de Iguales (ARI).

   Vroue het eers in 1952 stemreg gekry, en omdat daar nog steeds
   afsonderlike manlike en vroulike kieserslyste bestaan, moet vroue ook
   in afsonderlike verkiesingslokale stem. In die presidentsverkiesing van
   2007 het twee vroulike kandidate meer as twee derdes van die
   uitgebragte stemme op hulle verenig.^[1]

[wysig] Politieke betrekkinge met Suid-Afrika

   Suid-Afrikaanse diplomatieke skakeling met Argentinië het in die jaar
   1938 begin; die land het sy betrekkinge met Suid-Afrika egter op 23 Mei
   1986 vanweë Pretoria se beleid van rasseskeiding tydelik verbreek.

   Die moontlikheid van 'n Suid-Atlantiese Verdragsorganisasie is in die
   sewentigerjare voorgestel. Vir 'n dergelike militêre alliansie tussen
   Suid-Afrika, Argentinië, Brasilië, Chili, Paraguay en Uruguay het
   destyds veral die Raad vir Inter-Amerikaanse Veiligheid gepleit. Dit
   het egter nooit tot stand gekom nie.

[wysig] Provinsies

   Provinsies van Argentinië. Argentynse Antarktika en Suid-Atlantiese
   Eilande (23) nie vertoon nie
   Provinsies van Argentinië. Argentynse Antarktika en Suid-Atlantiese
   Eilande (23) nie vertoon nie

   Argentinië bestaan uit 23 provinsies (provincias, enkelvoud: provincia)
   en 'n federale distrik (distrito federal). Argentinië maak aanspraak op
   'n gedeelte van Antarktika (Spaans: Antártida), alhoewel hierdie
   vasteland algemeen as supranasionaal en besit van die wêreldgemeenskap
   beskou word. Die grondgebied van die Provinsie Tierra del Fuego,
   Antártida en Islas del Atlántico Sur bevat dus ook internasionale
   gebiede.
    1. Buenos Aires^*
    2. Buenos Aires Provinsie
    3. Catamarca
    4. Chaco
    5. Chubut
    6. Córdoba
    7. Corrientes
    8. Entre Ríos
    9. Formosa
   10. Jujuy
   11. La Pampa
   12. La Rioja

   13. Mendoza
   14. Misiones
   15. Neuquén
   16. Río Negro
   17. Salta
   18. San Juan
   19. San Luis
   20. Santa Cruz
   21. Santa Fe
   22. Santiago del Estero
   23. Tierra del Fuego, Antártida e Islas del Atlántico Sur
   24. Tucumán

   ^* Die huidige amptelike naam vir die federale distrik is "Ciudad
   Autónoma de Buenos Aires".

[wysig] Geografie

   Die Lago Argentino met die gletser Perito Moreno
   Die Lago Argentino met die gletser Perito Moreno
   Kaart van Argentinië
   Kaart van Argentinië

   Meer nog as Suid-Afrika, wat hierdie leuse al in die tagtigerjare ter
   bemarking van sy toerismebedryf gebruik het, kan Argentinië met trots
   beweer dat hy alle klimaatsones - en dus die wêreld - in een land
   verteenwoordig. Die land strek van die tropiese gebiede in die noorde
   tot by die subantarktiese streke van die suide en beskou ook 'n
   gedeelte van Antarktika as Argentynse staatsgebied.

   Argentinië kan rofweg in drie geografiese gebiede verdeel word: die
   vrugbare vlaktes van die pampa's in die noordelike helfte van die land,
   die bron van die Argentynse agrariese rykdom; die plato van Patagonië
   in die suidelike helfte tot aan Vuurland (Terra del Fuego); en die
   rotsagtige Andes-bergrug langs die westelike grens met Chili, met die
   Aconcagua as hoogste punt (6 960m).

   Belangrike riviere is die Paraguay, die Bermejo, die Colorado, die
   Uruguay en die langste rivier, die Paraná. Die laaste twee kom saam in
   die Rio de La Plata voordat dit in die Atlantiese Oseaan uitmond. Die
   Argentynse klimaat is hoofsaaklik gematig. Die Noorde is subtropies,
   die suide droog en sub-Antarkties.

[wysig] Ekonomie

   Argentinië word volgens sy bruto nasionale inkomste per capita by die
   ontwikkelende lande met 'n middelinkomste gereken. Die land profiteer
   van 'n ruim hoeveelheid natuurlike hulpbronne, 'n geletterde bevolking,
   'n uitvoergerigte landbousektor en gevarieerde industrie. Vanaf die
   einde van die jare 80 van die 20ste eeu het internasionale skuld egter
   hoog opgeloop. Inflasie het 200% bedra en produksie ineengestort.

   Om die ekonomiese krisis teë te werk, het die regering besluit om vrye
   handel, deregulering en privatisering na te volg. In 1991 het radikale
   monetêre hervorming plaasgevind, waarvolgens die peso aan die
   Amerikaanse dollar verbind en geldgroei tot die groei in nasionale
   reserwes beperk is. Die Argentynse peso se onrealisties hoë wisselkoers
   het 'n negatiewe invloed op die land se mededingendheid uitgeoefen,
   veral in vergelyking met Brasilië en ander Mercosur-lidstate. As gevolg
   hiervan en vanweë die gelyktydige liberalisering van die buitelandse
   handel het 'n massale deïndustrialisasie plaasgevind.
   Estancia Jesuitica in Alta Gracia
   Estancia Jesuitica in Alta Gracia

   Aanvanklik was die hervorminge 'n sukses. Inflasie het gedaal en die
   bruto nasionale produk (BNP) het gestyg, maar opeenvolgende ekonomiese
   krisisse in Mexiko, Asië, Rusland en Brasilië het tot 'n nog groter
   ekonomiese val vanaf 1999 gelei. Die regering het met
   belastingverhogings en besuinigings gereageer ter beperking van die
   begrotingstekort, wat teen 1999 tot 2,5% van BNP gestyg het.
   Binnelandse en internasionale beleggers het egter aangehou twyfel in
   die regering se vermoë om die skulde af te los en die vaste wisselkoers
   tussen die peso en dollar te handhaaf.

   In 2001 het die toestand nog meer versleg deur die groei van die aantal
   verpligtinge, massale geldopnames by banke en 'n verdere val van
   verbruikers- en produsentevertroue. Regering pogings om 'n begroting
   wat klop te bereik om so die bankstelsel te stabiliseer en ekonomiese
   groei te herstel het geblyk om onvoldoende resultaat op te lewer. Die
   pas verkose president Eduardo Duhalde het daarin geslaag om van die
   Internasionale Monetêre Fonds 'n lening van 20 miljard dollar te
   verkry, maar verdere maatreëls is nie toegepas nie. In Januarie 2002 is
   die peso losgemaak van die dollar, en die ekonomie het op 'n lae vlak
   begin stabiliseer. Die sterk ekonomiese groei van die jare 2003 en 2004
   was 'n gevolg van die dramatiese afname in die bruto nasionale produk
   in die jare voor 2003.

[wysig] Huidige situasie

   Die nywerheidsstad Córdoba is die sentrum van die Argentynse
   motorbedryf
   Die nywerheidsstad Córdoba is die sentrum van die Argentynse
   motorbedryf

   Die reële bruto binnelandse produk (BBP) het in 2006 met 8,5 persent
   gegroei - dit was die vierde opeenvolgende jaar waarin baie hoë
   groeisyfers aangeteken is.^[2]

   Naas die binnelandse vraag, wat sterk bly toeneem het, was die hoë
   groei veral aan eksterne faktore soos die lae rentekoersvlak in
   belangrike lande wat tot 'n sterk groei van die wêreldekonomie gelei
   het, hoë grondstofpryse op die wêreldmark en 'n ekonomiese opswaai in
   Latyns-Amerika.

   Die ekonomiese groei het ondanks die Argentynse regering se pogings om
   stabiele pryse te verseker tot 'n hoër inflasiekoers van byna tien
   persent gelei. Veral basiese lewensmiddele is deur die prysstygings
   geraak.

   Die nywerheidsektor het danksy die binnelandse vraag in 2006 met 8,9
   persent gegroei, terwyl die baie hoë groeikoers van die boubedryf
   effens tot 18,6 persent verswak het. Ook die groeikoers beleggings het
   teenoor die jaar 2005 afgeneem van 22,7 tot 18,7 persent, alhoewel
   hulle aandeel aan die BBP van 19,8 persent in 2005 tot 21,7 persent in
   2006 toegeneem het.^[3] Die werkloosheidsyfer het afgeneem van 10,1
   persent in 2005 tot 8,7 persent in 2006.

[wysig] Landbou

   Die hoogs gemeganiseerde landbousektor beslaan sowat 65 persent van die
   land se totale oppervlakte. Alhoewel die landbou se bydrae tot die
   bruto nasionale produk slegs 11 persent beloop, is dit nog steeds die
   belangrikste bron van buitelandse valuta. Die landbousektor word deur
   'n klein aantal welvarende gesinne met groot landerye oorheers. Die
   hoofsaaklike landbouprodukte is koring, mielies, sorghum, lynsaad,
   soja, sonneblompitte, grondboontjies, katoen, suikerriet, groente,
   vrugte, wyn, tabak en mate.

   Argentinië is nog steeds een van die grootste vleisprodusente ter
   wêreld, alhoewel sy aandeel aan die wêreldproduksie geleidelik begin
   afneem. Die hoofsaaklike produkte van die veeteeltbedryf is bees- en
   skaapvleis, en weivelde beslaan sowat 52 persent van die land se
   oppervlakte. Oos-Patagonië is die sentrum van die Argentynse
   skaapteeltbedryf.

   Die bosboubedryf beslaan 13 persent van die oppervlakte; bosvelde en
   droëwoude is die belangrikste bossoorte. Die Quebrachoboom lewer
   tannien op. Die visserybedryf langs die kus en in internasionale waters
   word al hoe belangriker.

[wysig] Nywerhede

   Die plaaslike nywerheidsbedryf het sy sentrums veral in die
   metropolitaanse gebiede van Buenos Aires, Córdoba en Rosario en lewer
   32 persent van die bruto nasionale produk op. Die swaartepunt van die
   sektor het in die afgelope dekades van ligte nywerhede en
   voedselverwerking na die chemiese, ruolie-, yster-, staal-, elektriese,
   masjienbou- en motorbedryf begin verskuif. Die Argentynse
   motorfabrikate sluit Anadón, ASA, Biscayne en JVA in, en volgens
   sommige is Lamborghini Latinoamérica 'n aparte automerk.

[wysig] Energie

   'n Lugfoto van die kernkragsentrales Atucha I en II naby Lima
   (provinsie Buenos Aires)
   'n Lugfoto van die kernkragsentrales Atucha I en II naby Lima
   (provinsie Buenos Aires)

   Die belangrikste kragvoorsieningsbronne is waterkragsentrales (41
   persent van die totale kragopwekking) en termiese kragsentrales (52
   persent). Kernkragsentrales (7 persent) is in Atucha en Río Tercero
   opgerig.

   Argentinië se minerale rykdomme sluit onder meer groot aardgas velde
   in; hierdie energiebron speel al 'n beduidende rol en word tans veral
   vir koskook- en verwarmingsdoeleindes en as alternatiewe brandstof vir
   voertuie gebruik. Nogtans het die groeiende vraag na aardgas, die
   wanbestuur van plaaslike energiemaatskappye en die toenemende tekort
   aan fossiele brandstowwe daartoe gelei dat steeds groter hoeveelhede
   aargas uit die buiteland, veral Bolivia, ingevoer moet word.

   Herwinbare energiebronne word al hoe belangriker. Naas waterkrag word
   sedert 1994 steeds meer elektrisiteit deur windkragsentrales voorsien.
   Windenergie speel in die suidelike provinsie Chubut (Patagonië) met sy
   winderige klimaat al 'n belangrike rol. Windkrag het 'n baie groot
   potensiaal in Argentinië en word sedert die laat 1990's deur die
   regering bevorder. In 2006 was Argentinië nogtans slegs die derde
   grootste produsent van windenergie in Latyns-Amerika ná Mexiko en
   Brasilië.

[wysig] Buitelandse handel

   Argentinië voer hoofsaaklik mynbouprodukte en fossiele brandstowwe,
   plantaardige en voedselprodukte, organiese olies en vette uit. Die
   belangrikste invoere is masjiene, instrumente en elektroniese goedere,
   halfverwerkte nywerheidsgoedere en vervoeruitrusting. Die
   hoofhandelsvennote is Brasilië, die Verenigde State en die
   Volksrepubliek van Sjina.

   In 2006 het Argentinië se uitvoere met 15 persent gegroei en 'n
   rekordvlak van 46,6 miljard VSA-dollar bereik. Die invoere het selfs
   met 19 persent tot 34,2 miljard VSA-dollar. Agrariese grondstowwe en
   voedsel het weer sowat vyftig persent van die uitvoerwaarde
   verteenwoordig. Nogtans het die aandeel van nywerheidsprodukte (32
   persent van die totale uitvoere) met 23,5 persent sterk toegeneem. Die
   belangrikste markte vir Argentynse uitvoere in 2006 was die
   Suid-Amerikaanse vryehandelsone Mercosur met 'n aandeel van 21,3
   persent, die Europese Unie met 17,5 persent en die Noord-Amerikaanse
   vryehandelsone NAFTA met 12,9 persent.^[4]

   Invoere (waaronder veral nywerheidsprodukte) het in 2006 vir die vyfde
   opeenvolgende jaar duidelik toegeneem. 37 persent van die totale
   invoere het uit Mercosur-lidstate gekom, veral uit Brasilië (34
   persent), 17 persent uit die Europese Unie, 16 persent uit die
   NAFTA-lidstate en 9 persent uit die Volksrepubliek van Sjina. Invoere
   uit die VR van Sjina het in 2006 met 40 persent toegeneem.

[wysig] Suid-Afrikaanse handel met Argentinië

   Dekades lank is die ekonomiese bande met Latyns-Amerika nouliks
   ontwikkel; die Suid-Afrikaanse handel met Argentinië het stadig gegroei
   en in 1980 nog steeds minder as 100 miljoen VSA-dollar beloop. 'n
   Suid-Afrikaanse Kamer van Koophandel bestaan sedert 1973 in Buenos
   Aires, terwyl sy Argentynse eweknie vyf jaar later in Johannesburg
   gestig is.

   Suid-Afrika se belangrikste uitoerprodukte op die Argentynse mark was
   aanvanklik staal, ystererts, asbes en mangaan, terwyl Argentinië
   leerware, verwerkte voedsel, tekstielgoedere, chemiese produkte en
   landboumasjiene na Suid-Afrika uitvoer.

[wysig] Demografie

   Die metropolitaanse gebied van die hoofstad Buenos Aires behels tans
   sowat 34 persent van die totale bevolking, terwyl die
   bevolkingsdigtheid in die suide van die land (Patagonië) tot minder as
   twee mense per vierkante kilometer daal. Sowat 97 persent van die
   Argentynse bevolking is geletterd, en kinders in die ouderdomsgroep
   tussen 5 en 14 jaar is aan skoolplig onderworpe.

   Die Argentynse bevolking is 'n mengsel van nasionale en etniese groepe,
   waarin die nakomelinge van Italiaanse en Spaanse immigrante oorheers.
   In die tydperk tussen 1850 en 1970 het sowat agt miljoen immigrante
   hulle in Argentinië gevestig. Daar is tans sowat 230 000 Argentyne van
   Duitse afkoms en kleiner minderhede van nasate van Engelse, Walliese,
   Franse en ander Wes- en Middel-Europese immigrante.

   Veral in die stedelike gebiede woon ongeveer 'n half miljoen immigrante
   uit Sirië, Libanon en andere lande in die Midde-Ooste. Sedert die
   negentigerjare vestig 'n aantal immigrante uit Oos-Asië en die
   voormalige Sowjetunie hulle in die land. Die land trek ook sommige
   sogenaamde ekologiese immigrante uit Europa. Klein groepe Afrikaners -
   die sogenaamde "bittereinders" - vestig hulle na die Anglo-Boere Oorlog
   in die omgewing van Comodoro Rivadavia (provinsie Chubut). Die meeste
   van die sowat 600 emigrante keer in die dertigerjare weer na
   Suid-Afrika terug.

   In die laaste jare het die aantal immigrante bestendig afgeneem, terwyl
   talle hoogs gekwalifiseerde Argentyne hulle in die buiteland gevestig
   het. Veral gedurende Argentinië se ekonomiese krisis in die tydperk
   tussen 1998 en 2002 het emigrasiesyfers skerp gestyg.

   Die oorspronklike inheemse bevolking, ongeveer 700 000 mense, leef
   veral in die noorde, noordweste en die suide.

   Die enigste amptelike taal is Spaans, hoewel die immigrante se nasate
   wat ouer as 40 jaar is, hulle eie taal behou het.

   Die Argentyne is hoofsaaklik aanhangers van die staatsgodsdiens, die
   Rooms-Katolisisme (90 persent van die bevolking). Sowat sewe persent
   van die bevolking is aanhangers van ander Christelike kerke. Die Joodse
   gemeenskap is met 'n kwart miljoen siele die grootste in
   Latyns-Amerika. Die Afrikaners in Comodoro Rivadavia en Sarmiento is
   Nederduits Gereformeerd en Nederduits Hervormd.

   Tans leef sowat die helfte van die bevolking op of onder die broodlyn,
   en die werkloosheidsyfer het sedert 2001 aan 20 persent genader.

[wysig] Bekende Argentyne

     * President Eduardo Duhalde
     * President Juan Perón
     * Presidentsvrou en weldoener Eva Duarte de Perón
     * Anadón-oprigter Leonidas Jorge Anadón
     * Biscayne- en JVA-oprigter Osvaldo Bessia
     * Sokkerster Diego Maradona
     * Komponis Astor Piazzolla
     * Prinses Máxima Zorreguieta
     * Vryheidsvegter Che Guevara
     * Swemmer José Meolans

[wysig] Eksterne skakels

     * http://argentinie.pagina.nl
     * http://argentinie.startkabel.nl
     * Gobierno Electrónico - Amptelike regeringswebpoort
     * Presidencia - Amptelike presidensiële webwerf (in Spaans)
     * Honorable Senado de la Nación - Amptelike senaatswebwerf (in
       Spaans)
     * Honorable Cámara de Diputados de la Nación - Amptelike
       laerhuiswebwerf (in Spaans)
     * 'n Webpoort van die Kongresbiblioteek na die wêreld - Argentinië
     * Council on Hemispheric Affairs Latyns-Amerikaanse inligting en
       ontledings
     * Official news agency
     * Todalanet.net Argentina - Soekenjin vir slegs-Argentynse webblaaie
     * South America Pictures
     * South America Map
     * South America Satellite Images
     * Inligting in Afrikaans oor Argentinië se provinsies
     * Travelling in Argentina - Die belangrikste plekke om te besoek (in
       Engels)
     * A Guide to Travel in Argentina - Reisraad en 'n indringende kyk na
       Argentynse kultuur (in Engels)
     * Expat Argentina - Webjoernaal omtrent die lewe as 'n eks-Argentyn
       en ander kwessies in Argentinië
     * Argentina Information - Feite en inligting aangaande verskillende
       aspekte van die lewe in Argentinië
     * Pictures of Argentina - Foto's van Argentinië. Die provinsies,
       streke, landskappe en mense
     * Die Boerekolonie in Patagonië - 'n Artikel met foto's oor die Boere
       in Argentinië
     * Boeresports in Patagonië - 'n Artikel met foto's oor die
       Boeresportsfees in Argentinië
     * Indextar
     * Baexpats

[wysig] Argentynse koerante

     * Clarín, "Clarin", die gewildste koerant in Argentinië
     * La Nación, "The Nation", 'n konserwatiewe koerant in Spaans
     * Página/12, voormalig 'n progressiewe Spaanstalige koerant, maar dit
       behoort nou aan Clarín.
     * La Razon, 'n gratis aandkoerant in Buenos Aires, wat ook aan Clarin
       behoort
     * InfoBae, 'n regtervleuelkoerant in Spaans
     * Buenos Aires Herald, 'n Engelstalige koerant
     * La Nueva Provincia, "The New Province", 'n konserwatiewe koerant
       van Bahía Blanca, 'n stad suid van Buenos Aires
     * Argentinisches Tageblatt, 'n Duitstalige koerant
     * Diario La Capital, 'n koerant van Rosario, Argentinië se derde
       grootste stad
     * La Voz Del Interior, die koerant van Córdoba, Argentinië se tweede
       grootste stad
     * La Gaceta, die koerant van Tucuman, die belangrikste stad in die
       noordwestelike streek

[wysig] Verwysings

    1. ^ www.stern.de: Cristina Presidenta! Besoek op 19 November 2007
    2. ^ Duitse Departement van Buitelandse Sake: Argentinië - Ekonomie
    3. ^ Duitse Departement van Buitelandse Sake: Argentinië - Ekonomie
    4. ^ Duitse Departement van Buitelandse Sake: Argentinië - Ekonomie

[wysig] Bronne

[wysig] Ekonomie en demografie

     * Das große WELT Lexikon in 21 Bänden. Boekdeel 1: A-Atn. Mannheim:
       Bibliographisches Institut & F.A. Brockhaus AG 2007

                             Lande in Suid-Amerika
   Argentinië | Bolivia | Brasilië | Chili | Colombia | Ecuador | Guyana |
               Paraguay | Peru | Suriname | Uruguay | Venezuela
                     Ander: Falklandeilande | Frans-Guiana


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Argentinië

