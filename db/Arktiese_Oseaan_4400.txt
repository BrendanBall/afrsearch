Arktiese Oseaan


   Die Arktiese Oseaan word deur beide marine soogdiere en kern duikbote
   gebruik.
   Die Arktiese Oseaan word deur beide marine soogdiere en kern duikbote
   gebruik.

   Die Arktiese Oseaan, wat ook as die Noordelike Yssee of Noordpoolsee
   bekend staan, is hoofsaaklik in die Noordpoolstreek geleë. Dit is die
   kleinste van die wêreld se vyf oseane en die vlakste.^[1] Groot dele
   van die oseaan word vir dele van die jaar of die hele jaar deur see-ys
   bedek. Alhoewel die International Hydrographic Organization dit as 'n
   oseaan herken, verwys sommige oseanoloë daarna as die "Arktiese
   Middelandse See" of slegs die "Arktiese See". ^[2] Alternatiewelik kan
   dit ook as die mees noordelike deel van die gehele Wêreld Oseaan gesien
   word.

   Die Arktiese Oseaan se temperatuur en soutgehalte verskil seisoenaal,
   soos die boonste yslae smelt en weer vries.^[3] Die Arktiese Oseaan het
   die laagste soutgehalte van die vyf oseane, as gevolg van die lae
   verdamping, hoë tal varswater wat afkomstig is van riviere en strome en
   die beperkte verbinding met die omliggende oseaniese waters wat hoër
   soutgehaltes het.

   Inhoud

        * 1 Geografie
        * 2 Verkenning
        * 3 Klimaat
        * 4 Ekonomie
             + 4.1 Hawens en see- en lugroetes
                  o 4.1.1 Hawens
             + 4.2 Natuurlike hulpbronne
        * 5 Politieke geskille
        * 6 Omgewing
        * 7 Verwysings
        * 8 Bronne
             + 8.1 Politieke geskille

[wysig] Geografie

   Arktiese Oseaan

   Die Arktiese Oseaan beslaan 'n rofweg sirkulêre bekken en dek 'n
   oppervlak van ongeveer 14 090 000 km² (5,440,000 myl²), effens minder
   as 1,5 keer die grootte van die VSA. Die kuslynlengte is 45 389 km. Die
   diepste punt in die oseaan is die Frambekken teen 5 450 m (17 881 voet)
   ^[4].

   Die oseaan is so te sê deur land ingesluit en word omring deur die
   landmassas van Eurasië, Noord-Amerika, Groenland, en 'n aantal eilande.
   Dit sluit Baffinbaai, Barents See, Beaufort See, Chukchi See,
   Oos-Siberiese See, Groenland See, Hudsonbaai, Hudson Seestraat, Kara
   See, Laptev See, Wit See en ander waterliggame in. Dit is verbind aan
   die Stille Oseaan deur die Bering Seestraat en aan die Atlantiese
   Oseaan deur die Groenland See.

   'n Onderwater mid-oseaanrif, die Lomonosowrif, verdeel die diepsee
   Noord-polêre Bekken in twee bekkens: die Eurasiese-, of Nansenbekken,
   (vernoem na Fridtjof Nansen) wat tussen 4000 en 4500 m (13 000 en
   15 000 voet) diep is, en die Noord-Amerikaanse, of Hiperborese Bekken,
   wat omtrent 4000 m diep is. Die topografie van die oseaanbodem word
   gekenmerk deur fault-block ridges, diepseevlaktes, ocean deeps, en
   bekkens. Die gemiddelde diepte van die Arktiese Oseaan is 1038 m (3 407
   voet), deels toegeskryf aan die grootte van die vastelandsplaat aan die
   Eurasiese kant. ^[4]

   Die hoof watertoevoer is uit die Atlantiese Oseaan deurmiddel van die
   Noorweë Stroom, wat dan langs die Eurasiese kus verder vloei. Water
   vloei ook uit die Stille Oseaan in deur die Beringseestraat. Die Oos
   Groenland Stroom vorm die belangrikste uitloop.

   Temperatuur en soutgehalte wissel volgens seisoen soos die ysbedekking
   smelt en vries. Ys bedek die grootste deel van die oseaanoppervlak, wat
   vir groot dele van die jaar benede vriespunt is. Daar is aansienlike
   seisoenale wisseling in die hoeveelheid pakys wat die oseaan bedek. Dit
   word vir omtrent 10 maande in die jaar deur sneeu bedek. Die maksimum
   sneeubedekking is in Maart of April—omtrent 20 tot 50 cm bo-op die
   bevrore oseaan.

   Min seelewe word aangetref waar die oseaan deurgans deur ys bedek is.
   In oop dele is seelewe baie volop, veral in meer suidelik waters. Die
   Arktiese oseaan sluit 'n groot aantal eilande in waaronder Groenland en
   die Groenlandeilande, die Kanadese Arktiese eilande, Jan Mayen en
   Svalbard wat deel van die Koninkryk van Noorweë is, en die Russiese
   eilandgroepe en eilande: Franz Josef Land, die Nieu-Siberiese Eilande,
   Novaya Zemlya, Severnaya Zemlya, Vaygach en Wrangeleiland

   Yseilande breek nou en dan van noordelik Ellesmere-eiland weg en
   ysberge wat deur die gletsers in westelike Groenland en die heel
   noordoostelike deel van Kanada veroorsaak verteenwoordig. Ysgrond kom
   op die eilande in die oseaan voor en die oseaan is so te sê deur ys
   ingeluit van Oktober tot Junie.

[wysig] Verkenning

   S. A. Andrée en Knut Frænkel met die balon nadat dit op die pakys
   neergestort het in die misulkte tog van 1897
   S. A. Andrée en Knut Frænkel met die balon nadat dit op die pakys
   neergestort het in die misulkte tog van 1897
   Die kernaangedrewe ysbreker, "Yamal", onderweg na die Noordpool
   Die kernaangedrewe ysbreker, "Yamal", onderweg na die Noordpool

   Verkenning van die Arktiese Oseaan het waarskynlik begin met pogings om
   'n Noordelike Seeroete tussen die Atlantiese Oseaan en die Stille
   Oseaan langs die Siberiese kus van Rusland te vestig. Wikings het reeds
   in die eerste millennium hulle gebied in die oseaan in uitgebrei opsoek
   na pels en ivoor. Russiese setlaars en handelaars hete dele van die
   roete langs die kus van die Wit See reeds in die 11de eeu verken. Die
   ideë van 'n Noordelike Seeroete is in 1525 deur Gerasimov in Rusland
   voorgestel. Teen die 17de eeu is 'n aaneenlopende seeroete van
   Arkhangelsk tot sover oos as die mond van die Yenisey gevestig.

   Westelike dele van die deurgang is gelyktydig deur Noordeuropese lande
   soos Engeland, Nederland, Denemarke en Noorweë verken, opsoek na 'n
   alternatiewe seeweg na Sjina en Indië. Mees noemenswaardig is die 1596
   ontdekkingstog gelei deur die Nederlandse seevaarder Willem Barentsz
   wat Jan Mayen, Spitsbergen, Bjørnøya en Novaya Zemlya ontdek het. In
   1872 ontdek die Oostenryks-Hongaarse Noordpoolekpedisie Franz-Josef
   Land. In 1878 slaag die Fins-Sweedse ontdekker Nordenskjöld vir die
   eerste keer daarin om die hele Noordoos-deurvaart van wes na oos te
   navigeer en in 1915 voltooi 'n Russiese ontdekkingstog onder leiding
   van Boris Vilkitsky die deurvaart van oos na wes.

   Dele van die Oseaan is ook verken opsoek na die Noordwesdeurgang om 'n
   roete tussen die Atlantiese Oseaan en die Stille Oseaan deur die
   Kanadese Arktiese eilande te vestig. Tussen die einde van die 15de eeu
   en die 20ste eeu het verskeie Europese verkenners gepoog om 'n
   kommersiële seeroete noord en wes om die Amerikaanse kontinente te
   vind.

   In 1539 stuur Hernán Cortés Francisco de Ulloa op 'n vaart langs die
   Baja California-skiereiland op om na die deurvaart te soek. Tussen 1576
   en 1578 onderneem Martin Frobisher drie reise na die Kanadese arktiese
   gebied om die deurgang te vind. Hy word in 1583 deur Sir Humphrey
   Gilbert wat Newfoundland vir die Engelse kroon eis gevolg en John Davis
   wat die Cumberland Sont en Baffineiland in 1585 binnevaar. In 1609 seil
   Henry Hudson op in die rivier wat nou sy naam dra en verken later die
   Kanadese Arktiese gebied en Hudsonbaai. In die eerste helfte van die
   19de eeu word dele van die Noordwesdeurgang afsonderlik deur
   verskillende ekspedisies verken insluitende die ontdekkingsvaarte van
   John Ross, William Edward Parry, James Clark Ross en oorland
   ekspedisies deur John Franklin, George Back, Peter Warren Dease, Thomas
   Simpson, en John Rae. Toe die 1845 tog deur Franklin om kaarte van die
   laaste 500 km onbekende dele van die deurgang op te stel noe terugkeer
   nie lei dit tot 'n aantal reddingsendings en soekgeselskappe wat die
   Kanadese Arktiese gebied genoegsaam verken om 'n moontlike deurgang te
   bepaal.

   Tydens die soektog na Franklin voltooi 'n span onder leiding van Robert
   McClure die Noordwesdeurgang van wes na oos tussen 1850 en 1854 – deels
   per skip en deels per slee. Die deurgang is egter eers in 1906 ter see
   oorwin toe die Noor Roald Amundsen 'n drie jaar tog in die aangepaste
   47-ton haring boot, die Gjøa, daarin slaag om. Die roete was egter nie
   ekonomies lewensvatbaar nie a.g.v. van die lang tyd wat dit geneem het
   en omdat dit op plekke baie vlak was. Die eerste enkel seisoen deurgang
   is eers in 1944 deur die onder Henry Larsen voltooi.

   'n Derde motivering vir verkenning van die Arktiese Oseaan was om die
   Noordpool te bereik. Die Polaris-ekspedisie wat 'n mislukte Amerikaanse
   poging in 1871 onder leiding van Charles Francis Hall. In April 1895
   bereik Fridtjof Nansen die 86° 14´ N breedtegraad. Nansen oorkruis dan
   ook vir die eerste keer in 1896 die Arktiese Oseaan ter see.

   In 1897 onderneem die Sweed Salomon August Andrée 'n ramspoedige
   lugballonvaart na die Noordpool. Andrée en sy twee mede ontdekkers kom
   op Kvitøya (Witeiland) in Svalbard om nadat hulle suid moes trek toe
   die lugballon neergestort het as gevolg van waterstof-lekkasie.

   In die lente van 1908 onderneem Frederick Cook 'n reis na die Noordpool
   saam met slegs twee Inuïet mans, Ahwelah en Etukishook. Cook beweer dat
   hy die pool op 21 April 1908 bereik het nadat hy noord gereis het van
   Axel Heibergeiland. Die bewering is egter deur Robert Peary in twyfel
   getrek en Cook kon nie dokumentasie verskaf wat sy besoek aan die pool
   bo al twyfel bevestig nie. Daar word algemeen aanvaar dat die eerste
   suksesvol tog na die Noordpool op 6 April 1909 deur die
   Anglo-Amerikaner Robert Edwin Peary, die swart Amerikaner Matthew
   Henson en vier Inuïet mans genaamd Ootah, Seegloo, Egingway, en Ooqueah
   onderneem is. Die span het egter niemand met navigasie opleiding
   ingesluit wat onafhanklik kon bevestig dat die pool wel bereik is nie
   en die afstande en snelhede wat Peary beweer hy bereik het grens aan
   die ongelooflike.

   Op 9 Mei 1926 onderneem Richard Evelyn Byrd en vlieënier Floyd Bennett
   'n vlug oor die Noordpool. Hulle beweer dat hulle die pool bereik het,
   maar kon nie geloofwaardige navigasie data voorlê wat die bewering sou
   staaf nie. Die eerste onbetwiste waarneming van die Noordpool is op 12
   Mei1926 deur Roald Amundsen en sy Amerikaanse borg Lincoln Ellsworth
   met die lugskip Norge bereik. Op 3 Mei 1952 land die VSA se
   Luitenant-Kolonel Joseph O. Fletcher en Luitenant William P. Benedict
   met 'n vliegtuig by die geografiese Noordppol. Op 3 Augustus 1958 seil
   die VSA se USS Nautilus (SSN-571) duikboot onder die Noordpool deur en
   op 17 Maart 1959 kom die USS Skate (SSN-578) by die pool na die
   oppervlak om die eerste vaartuig te word wat die pooloppervlak te
   bereik.

   Ralph Plaisted onderneem die eerste bevestigde oorland reis na die
   Noordpool op 19 April1968. Die eerste oorland oorkruising oor die
   oppervlak van die oseaan ys word in 1969 deur Wally Herbert gelei, in
   'n hondeslee met lugsteun ekspedisie van Alaska tot by Svalbard.

   Die Sowjets se kernaangedrewe ysbreker, die Arktika, voltooi op 17
   Augustus 1977 die eerste suksesvolle vaart op die oppervlak van die
   oseaan na die Noordpool.

[wysig] Klimaat

   Die Poolklimaat word gekenmerk deur voortdurende koue en relatief en
   betreklik klein temperatuurbereik. In die winter is die oseaan in
   donkerte gehul wat gepaard gaan met koue stabiele weerstoestande en oop
   lug. In die somer is dit permanent dag met vogtige en mistige weer met
   swak siklone wat reën en sneeu teweegbring.

   Die Arktiese Oseaan is 'n groot bron van baie koue lug wat noodwendig
   na die ewenaar beweeg en warmer lug in die middel breedtegrade ontmoet
   en reën en sneeu veroorsaak.

[wysig] Ekonomie

[wysig] Hawens en see- en lugroetes

   Die oseaan se belangrikste hawens is die Russiese stede Murmansk en
   Arkhangelsk. Die Arktiese Oseaan verteenwoordig die kortste lugroete
   tussen die Stille Oseaan kus van Noord Amerika en Europa. Dit is ook
   die korste seeverbinding tussen die heel oostelike en westelike Rusland
   deur die Noordelike Seeroete. Die Arktiese Oseaan bevat 'n groot
   smoorpunt in die suidelike Chukchi See, wat noordelike toegang tot die
   Stille Oseaan via die Bering Seestraat tussen Noord-Amerika en Rusland
   moontlik maak.

   Daar is 'n aantal drywende navorsingstasies in die Arktiese Oseaan wat
   deur die VSA en Rusland bedryf word.

[wysig] Hawens

   Arktiese Oseaan Seehawens, Churchill, Inuvik, Prudhoebaai, Barrow,
   Pevek, Tiksi, Dikson, Dudinka, Arkhangelsk, Murmansk
   Arktiese Oseaan Seehawens, Churchill, Inuvik, Prudhoebaai, Barrow,
   Pevek, Tiksi, Dikson, Dudinka, Arkhangelsk, Murmansk
     * Churchill, Manitoba (Kanada)
     * Inuvik, (Kanada)
     * Prudhoe Bay, (VSA)
     * Barrow, (VSA)
     * Pevek, (Rusland)
     * Tiksi, (Rusland),
     * Dikson (Rusland),
     * Dudinka, (Rusland),
     * Murmansk (Rusland),
     * Arkhangelsk (Rusland)
     * Kirkenes, (Noorweë)
     * Vardø, (Noorweë)

   Geografiese koordinate: 90°00′N 0°00′E

[wysig] Natuurlike hulpbronne

   Die Arktiese Oseaan bevat Olie- en gasvelde, placer deposits,
   poliemetalliese nodules, sand en gruis aggregate. Die oseaan het 'n ryk
   vislewe en marine soogdiere soos robbeen walvisse kom voor.

   Die gebied naby die sentrum van die see is die onderwerp van 'n geskil
   tussen die VSA, Rusland, Kanada, Noorweë, en Denemarke. Die gebied word
   as belangrik beskou aangesien dit moontlik tot 'n kwart van die wêreld
   se olie en gas hulpbronne bevate^[5]

[wysig] Politieke geskille

   Die eerste Kanadese troepe is reeds in 1898 in die Arktiese gebied
   ontplooi en het destyds as vrywilligers wet en orde gedurende die
   plaaslike goudstormloop gehandhaaf. 'n Moderne militêre basis is egter
   eers in 1970 in Yellowknife in die Noordwes-Gebiede opgerig.

   Kanada maak aanspraak op die Arktiese Argipel, maar veral die Verenigde
   State het die soewereiniteit van sy noordelike buurland ná die
   ontdekking van olievelde naby die Alaskaanse Prudhoebaai in 1968
   betwis. Vanweë die hoë koste wat aan lugvervoer vir die benodigde
   boorgereedskap of die bou van pypleidings vir die vervoer van ru-olie
   verbonde sou wees, het die Amerikaanse oliemaatskappy Humble Oil
   Company uit Houston (Texas) in die somer van 1969 geprobeer om met die
   tenkskip S.S. Manhattan, wat tot 'n ysbreker omgebou is, deur die
   Noordwesdeurvaart te navigeer. Weens die onbruikbaarheid van kompasse
   digby die magnetiese noordpool het die Manhattan met behulp van
   satelliete genavigeer.

   Met hul navigasie deur die Noordwesdeurvaart het die Amerikaners Kanada
   se aanspraak op die soewereiniteit oor die seestraat betwis en dit
   behandel soos internasionale waters. Hierdeur is 'n gevaarlike
   presedent vir die gebruik van die seeroete deur ander lande se skepe en
   duikbote, veral Sowjet-skepe, geskep, wat destyds ook 'n groter
   bedreiging vir Noord-Amerika ingehou het as die Sowjetunie se
   interkontinentale missiele. Twaalf Kanadese parlementslede het na
   Resolute op die Arktiese Cornwallis-eiland gevlieg om in die lig van
   die Manhattan-insident Kanada se aanspraak op die gebied en seeroete te
   bevestig.

   In die somer van 2007 het 'n Russiese navorser met sy duikboot die
   oseaanbodem bereik en hier op 'n diepte van 4 261 meter die Russiese
   vlag gehys - moontlik hoop ook lande soos die Russiese Federasie dat
   hulle 'n rol by die ontginning van die ryke Arktiese ruolie- en
   aardgasvelde sal kan speel wat volgens beramings sowat 'n kwart van die
   wêreldwye reserwes behels. Ook Groenland, 'n selfregerende Deense
   gebied, maak amptelik aanspraak op sowat 1,2 miljoen vierkante
   kilometer se Noordpoolgebied.

   Die Kanadese eerste minister Stephen Harper het kort na hierdie gebeure
   in die Noord-Kanadese dorp Iqaluit aangekondig dat Kanada die eerste
   diepseehawe, 'n nuwe militêre basis in die gebied en 'n
   opleidingsentrum vir wintergevegte aan die mees noordelike punt van
   Baffin-eiland sal bou. Vir die diepseehawe in Nanisivik sal die
   plaaslike lood- en sinkmyne se hawe uitgebou en verdiep word sodat
   Kanada se nuwe Arktiese patrollieskepe hier kan aandoen. Naas die bou
   van die opleidingsentrum in Resolute Bay sal ook Inuïet-patrollies
   Kanada se aanspraak op die gebied bevestig.

   As gevolg van die aardverwarming word daar verwag dat die
   Noordwesdeurvaart in die jaar 2050 as 'n seestraat tussen die Stille en
   Atlantiese Oseane dwarsdeur die jaar vir skepe toeganklik sal wees.

[wysig] Omgewing

   Hoewel die algemene indruk is dat die Arktiese gebied ongeskonde en
   skoon is, is besoedeling uit aanliggende gebiede soos die
   hoogsgeïndustrialiseerde Europa 'n toenemende probleem.^[6]. Aanvanklik
   is gemeen dat Arktiese besoedeling grootliks as gevolg van chemiese
   lekasies plaasvind en dat dit klien en plaaslik is. Die konsensus
   mening is egter nou dat besoedeling van oor die wêreld deur riviere,
   seestrome, en atmosferiese sirkulasie noord gedryf word. Die
   verminderde sonlig, uitgebreide ys bedekking en lae temperatuur beteken
   dat smetstowwe baie stadiger afbreek as in warmer klimate^[6].

   In die 1950's het vlieëniers waas bande wat nou as die Arktiese waas
   bekend staan begin waarneem. Teen 1972 is teorië voorgestel wat die
   oorsprong van die waas terugspoor na besoedeling wat ver van die
   Arktiese gebied veroorsaak word. Die besoedelde lug is nou 'n bekende
   kenmerk van die laat-winter in die Arktiese gebied. Dit blyk dat die
   lug al hoe meer besoedel word soos besoedeling van fosielbrandstof,
   versmelting en ander nywerheidsaktiwiteit in die digte koue lug in die
   donker Arktiese winter opbou. Voorvalle van bruin of swart sneeu is
   terugespoor na woestyne en landbou gebiede in Asië.

   Smelting van die arktiese ysbedekking word nou op sowat 9% per dekade
   gereken^[7]. Teen die tempo sal stanhoudende ys oor 'n paar dekades
   reeds in die 21ste eeu verdwyn. 'n Vermindering in die oppervlak wat
   deur seeys bedek word sal 'n impak hê op die planeet se albedo, wat
   moontlik 'n invloed op aardverwarming sou hê. Smelting van die arktiese
   ysbedekking word nou op sowat 9% per dekade gereken^[7]. Teen die tempo
   sal stanhoudende ys oor 'n paar dekades reeds in die 21ste eeu verdwyn.
   'n Vermindering in die oppervlak wat deur seeys bedek word sal 'n impak
   hê op die planeet se albedo, wat moontlik 'n invloed op aardverwarming
   sou hê. Die ligte kleur van die Arktiese Oseaan ys het 'n hoë aldebo
   wat help om sonligenergie van die aarde af weg te weerkaats en dus as
   'n natruurlike lugversorger vir die aarde optree. Verminderde ys kan
   dus lei tot 'n versnelling in aardverwarming^[8].

   Die grootste vermindering in seeys het tot dusver in die Barentzs See,
   Kara See en Oos Sibveriese seë noord van Rusland plaasgevind sowel as
   in die See van Okhotsk noordwes van Japan in die Stille Oseaan. Seeys
   het ter selfde tyd in die Davisseestraat en die Labrador See tussen
   Kanada en Groenland merkbaar toegeneem. Die die verwarming van meer as
   0,5 grade celsius Celsius per dekade oor die afgelope dertig jaar oor
   die landamaasa in Siberië, Alaska en Westelike Kanada gekoppel met 'n
   swakker verkoelingsneiging in westelike Groenland en die Labrador See
   is oënskynlik een van die twee hooffaktore in die verandering in seeys
   verspreiding is . Die ander hooffaktor is 'n groot verandering in die
   Arktiese lugsirkulasiepatrone. Gemiddelde seevlak lugdruk het oor die
   sentrale Arktiese Oseaan begin valmet gepaardgaande vermeerdering in
   storms. As gevolg van die veranderings kan betreklik warm lente en
   somer lugmassas van die Arktiese kus diep in die Aktiese Oseaan indring
   wat lei tot smelting van die ys^[8].

   Wetenskaplikes is tans bekommerd dat die stygende temperatuur in die
   Arktiese gebied kan veroorsaak dat groot hoeveelhede vars Arktiese
   Oseaan smeltwater in die Noordelike Atlantiese Oseaan kan invloei wat
   moontlik die wêreldwye seestroom patrone kan versteur wat aansienlike
   veranderinge in die Aarde se klimaat tot gevolg kan hê. Die gemiddelde
   temperatuur in die arktiese gebied styg tans teen 1,2 grade Celsius per
   jaar^[7].

   Ysbere is afhanklik van seeys vir hulle oorlewing word selgs in en om
   die Arktiese Oseaan aangetref. Ysbere verloor gewig soos hulle jagvelde
   krimp as gevolg van die smlet van seeys en dit moeiliker word om robbe
   te jag. Die wêreldwye ysbeer bevolking het in die tein jaar tussen 1994
   en 2004 met 14% geval^[9]. Ander bedreigings wat ysbere moet trotseer
   sluit in besoedeling, wettige en onwettige jag en versteurings as
   gevolg van nywerheids aktiwiteite^[10]. Blywende organiese besmetting
   deur stowwe soos PCBs en DDT wat in koue ekostelsels in hoë
   konsentrasies vergader lei tot verlaagde geboortetempo's onder ysbere
   wat as 'n indikatorspesie in die Arktiese gebied gesien word as gevolg
   van die spesie se posisie bo aan die voedsel ketting^[11].Daar word
   gevrees dat ysbere in die 21ste eeu kan uitsterf en dat wetgewing
   benodig word om die diere te bekerm^[12].

   Die ontgin van gas en olie in die Arktiese Oseaan bring 'n nuwe
   bedreiging tot die ekologie in die gebied. Bo en behalwe vir die impak
   wat verdere gebruik van fossielbrandstof op aardverwarming het
   verteenwoordig die projekte groot gevare vir die plaaslike omgewing vir
   die deleikate en ongerepte Arktiese omgewing. Te vore het die
   ongunstige weersomstandighede in die Arktiese Oseaan en die geweldig
   krag van die bewegende ysbedekking verhoed dat olie en gas bronne daar
   ontgin word en veroorsaak dit dat eksplorasie en veral produksie uiters
   gevaarlik sal wees. Een van die eerste pogings om Akrtiese olie te
   ongin is deur BP begin met die oprig van die Northstarprojek. Die
   projek word omtrent ses myl noord van Punt Storkersen in die Beaufort
   See wes van Prudhoebaai opgerig deur 'n bestaande gruiseiland,
   Sealeiland te vergroot. Die oliepyplyn wat warm olie van die oliemyn
   sal wegvoer word in onstabiele ysgrond 2m tot 3m onder die seebodem
   begrawe. Daar word gevrees dat soliede en los stukke ys wat die gebied
   vir tot tien maande van die jaar bedek verteenwoordig 'n hoë risiko van
   oliestortings en sal opruim operasies bemoeilik of onmoontlik maak. Die
   Amerikaanse regering raam dat die waarskynlikheid van 'n groot
   oliestorting so hoog soos een in vier is^[13].

   Bedreigde marinespesies sluit die Walrusse en walvisse in. Die reeds
   bedreigde walvis bevolking loop verdere gevaar van oliestortings. In
   die verband is daar veral kommer oor Shell se planne vir 'n olie en gas
   projek in die verre ooste van Rusland. Dit sou baie moeilik wees om op
   oliestortings in die gebied te reageer waar golwe in die lente en
   winter gereeld vyf keer hoër is as vlakke waaronder huidige opruim en
   herwin metodes gebruik kan word. Daar is ook 'n beduidende moontlikheid
   dat onherwinde olie die voedselvelde van die laaste bekende bevolking
   van western gray whale kan besoedel^[14].

   Aardverwarming bedreig ook die Arktiese voëllewe. Klimaatmodelle
   voorspel probleme met beide habitatverlies en belemmering van
   broeivermoeë. Soos die klimaat verwarm sal die boomlyn verder noord
   beweeg en woude toendra waar miljoene water voëls broei.^[15]

   Die delikate ekostelsel van die Arktiese Oseaan verander stadig en
   herstel stadig wanneer dit versteur of beskadig word. Die poolysmassa
   is besig om dunner te word as gevolg van aardverwarming. Daar is ook 'n
   seisoenale gat in die osoonlaag bo die Noordpool.

[wysig] Verwysings

    1. ^ Michael Pidwirny (2006). "Introduction to the Oceans."
       www.physicalgeography.net. URL besoek op 2006-12-07.
    2. ^ Matthias Tomczak, J. Stuart Godfrey. Regional Oceanography: an
       Introduction. 2003. Delhi: Daya Publishing House. Tweede Uitgawe.
       ISBN: 81-7035-306-8.
    3. ^ Some Thoughts on the Freezing and Melting of Sea Ice and Their
       Effects on the Ocean K. Aagaard and R. A. Woodgate, Polar Science
       Center, Applied Physics Laboratory University of Washington,
       January 2001. Retrieved 7 December 2006.
    4. ^ ^4,0 ^4,1 The Mariana Trench [1] The Mariana Trench -
       Oceanography, Besoek op 12 Mei 2006
    5. ^ [2] The Arctic's New Gold Rush – BBC
    6. ^ ^6,0 ^6,1 Scholastic [3] Arctic Pollution, Besoek op 13 Mei 2006
    7. ^ ^7,0 ^7,1 ^7,2 NASA [4] The Arctic Perennial Sea Ice Could Be
       Gone by End of the Century, Besoek op 13 Mei 2006
    8. ^ ^8,0 ^8,1 Greenpeace [5] Climate Change and Arctic Sea Ice,
       Besoek op 13 Mei 2006
    9. ^ PlanetArk [6] Greenpeace Arctic Mission to Spotlight Polar Bears,
       Besoek op 13 Mei 2006
   10. ^ Polar Bears International [7] Polar Bear FAQ, Besoek op 13 Mei
   11. ^ Greenpeace [8] The Threat of Climate Change to Arctic Wildlife,
       Besoek op 13 Mei 2006
   12. ^ Center for Biological Diversity [9] Endangered Species Act
       Listing Process for Polar Bears Underway, Besoek op 13 Mei
   13. ^ Greenpeace [10] Northstar Campaign Summary, Besoek op 13 Mei 2006
   14. ^ WWF [11] Shell poses unacceptable oil spill threat, Besoek op 13
       Mei 2006
   15. ^ BBC [12] Climate change 'threatens Arctic birds', Besoek op 13
       Mei

[wysig] Bronne

   Die Aarde se vyf Oseane
     * Atlantiese Oseaan
     * Arktiese Oseaan
     * Indiese Oseaan
     * Stille Oseaan
     * Suidelike Oseaan

     * Neatby, Leslie H., Discovery in Russian and Siberian Waters 1973
       ISBN 0821401246
     * Ray, L., and Stonehouse, B., eds., The Arctic Ocean 1982 ISBN
       0333310179
     * Thorén, Ragnar V. A., Picture Atlas of the Arctic 1969 ISBN
       0821401246
     * Public domain text by US Naval Oceanographer:
       http://oceanographer.navy.mil/arctic.html
     * Matthias Tomczak and J. Stuart Godfrey. 2003. Regional
       Oceanography: an Introduction. ISBN 8170353068 (see the site)

[wysig] Politieke geskille

     * The S.S. Manhattan & the Northwest Passage
     * Alaska Science Forum, 19 Desember 1983: Voyage of the Manhattan
     * Agence France Press (AFP), 11 Augustus 2007
     * Hofmeister, Burkhard: Fischer Länderkunde: Nordamerika. Frankfurt
       am Main: Fischer Taschenbuch Verlag 1980, bl. 280-281
     * Keating, Bern Sennett, Tomas: Through the Northwest Passage for
       Oil. In: National Geographic Magazine, Volume 137, Nommer 3, Maart
       1970


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Oseane

