Arles


   Die kaart van die westelike Middellandse See dui die ligging van Arles
   aan
   Die kaart van die westelike Middellandse See dui die ligging van Arles
   aan

   Arles is 'n distrik-hoofstad in die Suid-Franse département
   Bouches-du-Rhône, naby die Rhône en sowat 25 kilometer Oos van Nîmes,
   80 kilometer Wes van Marseille en 24 kilometer van die Middellandse See
   af, met 52 600 inwoners (2005). Die Rhône vertak Noord van Arles in
   twee riviere en vorm die rivierdelta van Camargue. Aangesien Camargue
   in administratiewe opsig deel uitmaak van Arles, is dit met 'n
   oppervlak van sowat 760 vierkante kilometer die grootste munisipaliteit
   in Frankryk.

   Inhoud

        * 1 Geskiedenis
             + 1.1 Die Romeinse tydperk
             + 1.2 Die middeleeue
             + 1.3 Die moderne Arles
        * 2 Ekonomie
        * 3 Eksterne skakels
        * 4 Verwysings

[wysig] Geskiedenis

[wysig] Die Romeinse tydperk

   Arles behoort tot die oudste stede in Frankryk en is in die 6de eeu
   v.C. deur Griekse setlaars onder die naam Theline gestig.^[1] Na sy
   verowering deur die Kelties-Galliese stam van die Saluvii in 535 v.C.
   word die stad hernoem tot Arelate^[2]. In 123 v.C. word Arelate deur
   die Romeine ingeneem en vervolgens tot 'n belangrike stad ontwikkel,
   wat in 104 v.C. deur middel van 'n kanaal met die Middellandse See
   verbind is. In ekonomiese opsig is dit aanvanklik steeds 'n mededinger
   van Massilia (die huidige Marseille).
   Die amfiteater van Arles
   Die amfiteater van Arles
   'n Portaal van die kerk St-Trophime
   'n Portaal van die kerk St-Trophime

   Tydens die Romeinse burgeroorlog tussen Gaius Julius Caesar en Pompeius
   verleen Arelate militêre steun aan eersgenoemde, terwyl Massilia die
   kant van Pompeius kies. As gevolg van Pompeius se uiteindelike neerlaag
   raak Massilia sy besittings kwyt, wat almal aan Arelate oorgedra is.
   Die stad is formeel tot 'n kolonie vir veterane van die Sesde Romeinse
   Legioen Ferrata verklaar, wat sy basis in die stad het, en kry die
   erenaam Colonia Iulia Paterna Arelatensium Sextanorum of "Die
   voorvaderlike Juliaanse kolonie van Arles van die soldate van die sesde
   (legioen)".^[3]

   Die Romeinse Arelate ontwikkel tot een van die grootste stede in die
   provinsie van Gallia Narbonensis. Die stad strek oor ' oppervlak van
   400 000 vierkante meter en beskik oor 'n aantal indrukwekkende geboue
   en monumente, soos 'n amfiteater, triomfboog, sirkus, Romeinse teater
   en 'n stadsmuur. Aangesien dit in die antieke tydperk nog digby die
   kuslyn lê, dien dit ook as 'n belangrike hawe. Daarnaas beskik dit toe
   - net soos vandag - oor die mees suidelik geleë brug oor die Rhône.^[3]
   In teenstelling met Romeinse gewoontes is Arelate se brug as 'n pont
   opgerig, wat uit 'n aantal bote bestaan het en aan albei oewers van
   torings en ophaalbrûe voorsien is. Die bote is deur middel van ankers
   bevestig. Die ongewone konstruksie is gekies om rekening te kan hou met
   die dikwels sterke stromings van die Rhône, wat konvensionele brûe
   moontlik sommer net sou weggespoel het.

   Die stad se invloed bereik 'n hoogtepunt in die 4de en 5de eeu, toe dit
   tydens veldtogte as die keiserlike hoofkwartier dien. In die jaar 395
   word dit die setel van die Pretoriaanse Prefektuur van Gallië en
   sodoende die hoofstad van 'n gebied wat Gallië, Hispania (die Romeinse
   Spanje) en Armorica (die huidige Bretagne) insluit.
   Arlésiens met voorbeelde van historiese kleredrag
   Arlésiens met voorbeelde van historiese kleredrag
   Die ou stadskern, soos gesien vanuit die Rhône
   Die ou stadskern, soos gesien vanuit die Rhône

   Arelate word die gunstelingstad van keiser Konstantyn die Grote, wat
   hier Romeinse baddens laat oprig. Aansienlike oorblyfsels hiervan het
   tot vandag behoue gebly. Konstantyn se seun, Konstantyn II, is in
   Arelate gebore. Konstantyn III, wat homself in die tydperk van 407 tot
   411 tot keiser van die Wes-Romeinse Ryk verklaar het, maak van Arelate
   in 408 sy hoofstad.

   In die laat antieke tydperk staan Arelate as 'n kulturele en
   godsdienstige sentrum bekend. Die skeptiese filosoof Favorinus is 'n
   boorling van die stad, wat ook 'n sleutelrol by die kerstening van
   Gallië speel. Arelate se biskoppe sluit eersterangse geestelikes in,
   soos byvoorbeeld die heilige Trophimus (omtrent 255), die heilige
   Honorius en uiteindelik die heilige Hilarius in die eerste helfte van
   die 5de eeu.

   Die politieke spannings tussen die katolieke biskoppe van Arles en die
   Wes-Gotiese konings kom veral in die loopbaan van Caesarius, die
   Frankiese biskop van Arles (503-542), tot uiting. Die Ariaanse
   Wes-Gotiese koning Alaric II verdink Caesarius van 'n sameswering met
   die Boergondiërs.

   Die spanning tussen die Ariaanse geloof van die Wes-Gote en die
   katolisisme van die plaaslike biskoppe, wat vanuit Rome na Arelate
   gestuur is, lê die grondslag vir afwykende Christelike gedagterigtings
   en selfs "kettery" in die Oksitaanse kultuur. Priscillianus is die
   eerste christen wat in 385 in Trier op die brandstapel tereggestel is,
   nadat hy daarvan beskuldig is om 'n Manigeïese ketter te wees.

   Ongeag die godsdienstige spannings en die neergang van die stad as
   gevolg van die barbare-invalle, slaag Arles eeue lank daarin om sy rol
   as godsdienstige sentrum te handhaaf, met die stad Vienne as sy
   belangrikste mededinger. Altesaam 19 sinodes is in Arles gehou, met
   onder meer dié van die jaar 314, waartydens die kettery van die
   Donatisme formeel verwerp is. Ander belangrike sinodes is byeengeroep
   om ondersteuning aan die Arianisme te verleen (in 353), om die
   Kathaarse kettery te veroordeel (1234) en om die leerstellings van die
   12de eeuse monnik en mistikus Joachim van Fiore te verwerp (1263).

[wysig] Die middeleeue

   Arles is swaar getref deur die invalle van die Sarasene en Franke, wat
   die gebied onder die leiding van Karel Martel in 730 verower. In 855
   word dit die hoofstad van die Frankiese koninkryk Arles, wat Boergondië
   en 'n deel van Provence insluit. Die gebied ly egter onder herhaalde
   invalle van Sarasene en Noormanne. Rodolphe, die graaf van Auxerre,
   stig in 888 die koninkryk Bourgogne Transjurane ("Boergondië oorkant
   die Jura-gebergte"), wat die weste van Switserland tot by die
   Reussrivier, Wallis, Genève, Chablais en Bugey insluit.
   Uitsig oor die binnestad van Arles, met die Rhône in die agtergrond
   Uitsig oor die binnestad van Arles, met die Rhône in die agtergrond

   Hugo van Arles (Frans: Hugues de Provence) staan sy koninkryk in 933
   aan Rodolphe II af, wat die twee ryke tot die nuwe Koninkryk van Arles
   saamsmelt. Met die dood van koning Rodolphe III in 1032 word die ryk
   aan die Saliese keiser Konrad II oorerf. Alhoewel sy opvolgers
   hulleself as konings van Arles beskou, is min van hulle in die
   plaaslike katedraal bekroon. Die grootste deel van die koninkryk is
   geleidelik by Frankryk ingelyf.

   In hierdie tydperk van politieke onrus is die Romeinse amfiteater
   omskep tot 'n vesting, wat van vier wagtorings en 'n versterkte dorpie
   in sy binneste voorsien is. Die bevolking het in hierdie tydperk skerp
   gedaal, en groot dele van die ou stad is verwoes.

   Arles begin in die 12de eeu weer 'n belangrike politieke en ekonomiese
   rol speel, toe die Heilige Romeinse keiser Frederik Barbarossa ter
   geleentheid van sy kroning in 1178 na die stad kom. In dieselfde eeu
   word Arles 'n vrye stad, wat deur 'n verkose podestat (letterlik "mag")
   geregeer word. Konsuls en ander magistrate is deur die aartsbiskop
   benoem. Arles slaag daarin om sy onafhanklike status tot by die Franse
   Rewolusie van 1789 te handhaaf.

   In 1239 sluit Arles by die graafskap Provence aan, tog moet dit weer
   eens sy oorheersende ekonomiese rol aan sy mededinger Marseille
   afstaan. Die Heilige Romeinse keiser Karel IV gee die oorblyfsels van
   die Koninkryk van Arles in 1378 aan die Franse Dauphin en latere koning
   Karel IV af. Die ou koninkryk bestaan nou selfs nie meer op papier nie.

[wysig] Die moderne Arles

   Van Gogh se Kafeeterras in die aand (1888)
   Van Gogh se Kafeeterras in die aand (1888)

   Ongeag die oorheersende rol van Marseille bly Arles nog vir 'n lang tyd
   'n belangrike hawe langs die Rhône. Met die voltooing van die
   spoorwegverbindings in die 19de eeu raak die rivier sy rol as
   handelsroete kwyt, en Arles verloor sy funksie as vervoersentrum.
   Vincent van Gogh: Sterrenag oor die Rhône (1888)
   Vincent van Gogh: Sterrenag oor die Rhône (1888)

   Die stad is egter 'n geskikte bestemming vir die Nederlandse skilder
   Vincent van Gogh, wat hier op 21 Februarie 1888 aankom. In Parys het hy
   reeds onder die invloed van die impressioniste gekom en begin om meer
   helder kleure sy skilderye te gebruik. Die son en sy skitterende geel
   kleur begin nou sy werke oorheers. Veral die natuurskoon van die
   Provence, die Middellandse See en die lig van die suide bekoor van
   Gogh, wat tydens sy verblyf in Arles meer as 300 skilderye en tekeninge
   maak. Baie van sy mees beroemde werke is hier voltooi, soos die
   Kafeeterras in die aand, die Slaapkamer in Arles, die Sterrenag oor die
   Rhône en L'Arlésienne ("Die vrou van Arles"). Ook die enigste skildery
   wat tydens sy leeftyd verkoop is, Die Rooi Wingerd is hier geskilder.

   Van Gogh strewe daarna om in Arles 'n kolonie van kunstenaars te stig,
   wat in hulle gemeenskaplike werk die skilderkuns tot volmaaktheid sou
   kon afrond. Hy nodig die Franse skilder Paul Gauguin uit, om saam met
   hom die lewe van Arles se eenvoudige mense - die vissers, boere en
   sigeuners - as motief vir hulle skilderye te gebruik. Gauguin hou egter
   nie van die voorstel en van Gogh se werkstyl nie. Toe Gauguin Arles
   weer verlaat, om eers na Bretagne en later na die Suidsee-eilande te
   vertrek, beland Vincent van Gogh in 'n ernstige persoonlike krisis.

   Sy geestelike gesondheid versleg in toenemende mate, en by tye raak hy
   baie eksentries. Sy geestesversteuring lei in Desember 1888 tot die
   bekende insident waarby hy 'n stukkie van sy oor afgesny het. Die
   bekommerde inwoners van Arles dring deur middel van 'n petisie daarop
   aan dat van Gogh opgesluit word. In Mei 1889 verlaat van Gogh die stad
   vir 'n mediese behandeling in die gestig van die nabygeleë
   Saint-Rémy-de-Provence. Hy pleeg op 29 Julie 1890 selfmoord.

[wysig] Ekonomie

   Die "soutberg" van Salin-de-Giraud
   Die "soutberg" van Salin-de-Giraud

   Die bevolking van Arles het sedert 1881 van 14 000 tot die huidige meer
   as 50 000 gegroei. Werkgeleenthede is egter skaars, aangesien die
   plaaslike nywerhede en handel, afgesien van 'n papiernywerheid, net 'n
   beskeie bydrae tot die plaaslike ekonomie oplewer. Naas die
   toerismebedryf lewer net die landbou van die omgewing met sy skaapteelt
   en olyfolie-vervaardiging 'n groter inkomste op. Die Camargue staan
   daarnaas bekend vir sy rys- en soutproduksie.

[wysig] Eksterne skakels

     * Die amptelike webwerf van Arles
     * Die webwerf van die Vincent Van Gogh-stigting in Arles

[wysig] Verwysings

    1. ^ LA Constance, Arles Antique, Besoek op 6 mei 2007
    2. ^ provence beyond Arles, Besoek op 6 Mei 2007
    3. ^ ^3,0 ^3,1 Sites and Museums in Roman Gaul: Arles, Athena Review -
       Journal of Archaeology, History, and Exploration Vol.1, no.4,
       Besoek op 6 Mei 2007


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Arles

