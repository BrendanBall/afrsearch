Armeense volksmoord


   Foto van slagoffers van die Armeense Volksmoord.
   Foto van slagoffers van die Armeense Volksmoord.

   Die Armeense Volksmoord verwys na die grootskaalse ontruiming en
   verwante sterftes van honderde duisende tot dalk meer as 'n miljoen
   Armene tydens die regering van die Jong Turke van 1915 tot 1916 in die
   Ottomaanse Ryk.

   Die Republiek van Turkye verwerp die idee dat die gebeure 'n volksmoord
   was en beweer dat die sterftes onder die Armene die gevolg was van
   inter-etniese geweld, siektes en hongersnood tydens die chaos van die
   Eerste Wêreldoorlog. Die meeste Armeense, Russiese, Westerse en 'n
   toenemende aantal Turkse geleerdes is dit eens dat dit wel 'n
   volksmoord of 'n veldtog van staatsgesteunde etniese suiwering en
   grootskaalse uitwissing was. Sommige Westerse bronne wys op die groot
   aantal sterftes as bewys van 'n sistematiese, georganiseerde plan om
   Armene uit te wis. Die gebeure is waarskynlik ook die tweede mees
   bestudeerde geval van 'n volksmoord^[1] en word dikwels met die Joodse
   volksmoord tydens die Tweede Wêreldoorlog vergelyk. Tans erken 21 lande
   amptelik die Armeense volksmoord.

[wysig] Ottomaanse Armeense Bevolking

   Volgens bronne was daar in 1914, voor die uitbreek van die Eerste
   Wêreldoorlog, 'n geskatte twee miljoen Armene in die Ottomaanse Ryk.
   Die oorgrote meerderheid Armene het aan die Armeense Apostoliese geloof
   behoort met 'n kleiner aantal Armeense Katolieke en Protestante. Die
   Armeense bevolking in oostelike Anatolië (ook genoem Westelike Armenië)
   was groot en gekonsentreerd, maar daar was ook groot getalle wat in die
   westelike deel van die Ottomaanse Ryk gewoon het, baie van hulle in die
   hoofstad, Konstantinopel.

[wysig] Die status van die Ottomaanse Armene

   Tot laat in die 19^de eeu is daar na Armene verwys as millet-i sadika
   (lojale volk) deur die Ottomane.^[2] Armene, Grieke en ander Christene,
   asook Jode en ander minderheidsgroepe is aan ander wette onderwerp en
   het minder wetlike regte gehad as die Moslem-bevolking. Daar is talle
   beperkinge op hul regte in die ryk geplaas: Armene is verbied om by die
   weermag aan te sluit, hul getuienis teen nie-Armeense Moslems in
   Islamitiese howe is as ongeldig beskou en hulle is nie toegelaat om
   hulle te bewapen nie.
   Kategorieë: Geskiedenis • Volksmoord

