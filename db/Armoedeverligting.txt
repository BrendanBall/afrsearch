Armoedeverligting


   Armoede is 'n wêreldwye probleem en nie net dié van armer lande nie.
   Alhoewel die probleem al baie lank bestaan, is dit maar eers onlangs
   dat ryker lande dit ook as hul verantwoordelikheid begin beskou het om
   hieraan aandag te gee. Tot nou toe het die planne om armoede te verlig
   van die ryker lande gekom en was armer lande bloot die ontvangers van
   die hulp wat die ryker lande gedink het hulle behoort te kry.

   Inhoud

        * 1 Strategieë
             + 1.1 Sleutelkenmerke
        * 2 Armoedeverligtingsprogramme in Suid-Afrika
        * 3 Bronne

[wysig] Strategieë

   Strategieë moet ontwikkel word om armoede te verlig. Die doel hiermee
   is om uitkomste vir die verligting van armoede te identifiseer en te
   besluit op die sleutelaksies, -programme en -beleidsveranderinge wat
   nodig is om dié uitkomste te verwesentlik.

[wysig] Sleutelkenmerke

   Programme vir armoedeverligting moet aan sekere vereistes voldoen om
   suksesvol te wees, naamlik:
     * Die moet intern deur die lande self gedryf word;
     * Konkrete resultate moet nagestreef word;
     * Daar moet 'n langtermyndoelwit wees;
     * Dit moet deelnemend van aard wees;
     * 'n Spektrum van ontwikkelingsvennote moet daarby betrek word.

   Daar is baie mense wat glo dat die armoede wat veral op die platteland
   voorkom, slegs verlig kan word indien die landbou verbeter en die
   benutting van hulpbronne beter beplan en bestuur word. Internasionale
   komitees gee tans hieraan aandag, maar elke land moet ook sy eie
   strategieë ontwikkel. Daar is baie mense wat glo dat ontwikkeling die
   oplossing van armoede is. Watter vorm dit moet aanneem, is een van die
   groot wêreldvraagstukke, en hoe dit aangepak moet word een van die
   grootste uitdagings in menseheugenis. Suid-Afrika is aan die voorpunt
   van dié wat iets hieraan wil doen.

[wysig] Armoedeverligtingsprogramme in Suid-Afrika


   Armoedeverligting

             The plight of the poor is at the top of our agenda.


   Armoedeverligting

          - President Thabo Mbeki, State of the Nation Address, 8
          Februarie 2002.

   Met hierdie woorde het president Mbeki bevestig dat sy regering se doel
   is om armoede en onderontwikkeling uit te wis. Van die maatreëls wat
   reeds begin vrugte afwerp, is die afhandeling van 29 000 van die
   grondeise wat ingedien is en ingevolge waarvan mense weer grond
   terugkry wat van hulle weggeneem is, of minstens vergoed word vir die
   grond wat hulle só verloor het. Daar is ook miljoene huise gebou
   (ongeveer 1,2 miljoen tussen 1998 en begin 2000) met subsidies wat aan
   haweloses beskikbaar gestel word. Daar word geraam dat daar teen 2003
   reeds 3 miljoen kinders voordeel uit die kindersorgtoelae getrek het
   wat die staat vir hul onderhoud betaal. Ander maatreëls sluit
   gemeenskapsproduksiesentrums en meerdoelige gemeenskapsentrums in wat
   ontwikkeling in plattelandse gebiede ondersteun.

   Ten einde werksgeleenthede te skep, het die regering verskeie projekte
   geloods wat tydelik en permanent werk aan mense verskaf het. 'n
   Voorbeeld hiervan is die Toerisme-Armoedeverligtingsprojek van die
   Departement van Omgewingsake en Toerisme wat vir byna 1 000 mense
   permanente werk en vir 82 000 tydelike werk verskaf het. Baie van die
   programme is daarop gemik om mense betrokke te maak en te help om
   hulself te help, eerder as dat hulle op welsyn moet staatmaak. In die
   woorde van pres. Mbeki:


   Armoedeverligting

   Together as a people, we have made great strides. The successes we have
     achieved make the clear statement that acting together, we can and
    shall continue to push back the frontiers of poverty en expand access
                              to a better life.


   Armoedeverligting

          - State of the Nation Address, 8 Februarie 2002

   Daar word ook gekyk hoe Suid-Afrika deur middel van handelsooreenkomste
   'n beter vastrapplek in Europese en ander markte kan kry.

[wysig] Bronne

     * Sosiale Wetenskappe: Bateleur-paneel, Bateleur-boeke, Eerste
       uitgawe.

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Saadjies • Ekonomie

