Arras


   Arras (Nederlands Atrecht) is die prefektuur (administratiewe hoofstad)
   van die Noord-Franse département Pas-de-Calais met 'n oppervlak van
   11,63 vierkante kilometer en 41 000 inwoners (2005).

[wysig] Geskiedenis

   Die ligging van Arras in die département Pas-de-Calais
   Die ligging van Arras in die département Pas-de-Calais
   Die Raadsaal van Arras met die kloktoring
   Die Raadsaal van Arras met die kloktoring

   Arras was oorspronklik 'n Keltiese nedersetting, wat later deur die
   Romeine tot die garnisoenstad Atrebatum uitgebou is. In die
   laat-antieke tydperk was Atrebatum 'n belangrike sentrum van die
   wolbedryf en sedert die 4de eeu ook die setel van 'n biskop.

   Ná die Frankiese verowering van Gallië het Arras se belangrikheid
   afgeneem. In die 10de eeu is die stad by die graafskap Vlaandere
   ingelyf. Arras was die eerste stad in Vlaandere wat 'n vrybrief en ook
   die reg gekry het om self sy regters te kies.

   Arras het eeue lank in die Frans-Nederlandse grensgebied gelê, en die
   stad het verskeie kere onder Franse en Nederlandse heerskappy gekom.
   Uiteindelik het die Franse argitek Sébastien Le Prestre de Vauban
   versterkings gebou, wat die Franse gehelp het om Arras definitief by
   Frankryk in te lyf.

   Danksy bemiddelaars, wat Pous Eugenius IV en die Konsilie van Basel
   verteenwoordig het, is in 1435 die Vrede van Arras tussen Frankryk en
   Boergondië, 'n voormalige bondgenoot van Engeland in die Honderdjarige
   Oorlog, gesluit.

   In ekonomiese opsig het Arras vir 'n lang tyd op die handel met
   Vlaandere gesteun. Later het die stad 'n landbousentrum vir suikerbeet
   geword, wat ook plaaslik verwerk is.

   Arras het ook 'n belangrike sentrum van die Suid-Nederlandse
   wandtapytbedryf geword. Die produkte van die plaaslike fabrieke staan
   nog steeds as Arrazzi bekend.

   Tydens die Eerste Wêreldoorlog het Arras digby die frontlyn gelê. In
   die Slag van Arras, wat deur die Duitsers ook die Loretto-slag genoem
   is, was Franse en Duitse troepe naby Souchez in hewige gevegte
   gewikkel. Noord van Arras, in die heuwellandskap naby Vimy, het ook
   Kanadese troepe in loopgrawe Duitse aanvalle afgeweer. Arras is
   gedurende die oorlog ernstig beskadig en later herbou.

   Tydens die Tweede Wêreldoorlog is Arras deur Duitse troepe beset. 240
   Franse, wat as lede van die weerstandsbeweging Résistance beskou is, is
   in die sitadel van Arras tereggestel.

[wysig] Besienswaardighede

   Arras beskik oor twee groot pleine in sy middestad, die Grande Place en
   die Place des Héros, wat deur gerestoureerde historiese geboue omring
   word. Die ou stadskern met die Raadsaal in die Gotiese boustyl en die
   Laat-Gotiese katedraal van Arras is die belangrikste geboue, wat veral
   toeriste uit Nederland, Duitsland en die Verenigde Koninkryk lok.

   Arras beskik ook oor 'n indrukwekkende kloktoring met klokkespel en 'n
   Museum vir Skone Kunste, wat deur die pragtige Benediktynse abdy van
   Saint-Vaast gehuisves word. Die museum vertoon 'n versameling van
   skilderye uit die 17de, 18de en 19de eeu, dekoratiewe kuns en 'n model
   van Arras.
   Kategorieë: Stede in Frankryk • Nord-Pas-de-Calais

