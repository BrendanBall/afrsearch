Arthur Conan Doyle


   Sir Arthur Conan Doyle
   Sir Arthur Conan Doyle

   Arthur Ignatius Conan Doyle (geb: 22 Mei, 1859 – † 7 Julie, 1930) was
   'n Skotse skrywer wat veral bekend is vir sy speurverhale oor Sherlock
   Holmes. Hy was 'n bedrywige skrywer en sy werke sluit wetenskapsfiksie,
   geskiedkundige verhale, tonele, romans, poësie en feiteboeke in.

   Daar word soms na hom verwys as Conan Doyle — Conan was oorspronklik sy
   middelnaam maar hy het dit in latere jare as deel van sy van gebruik.

   Inhoud

        * 1 Sy Lewe
        * 2 Verkorte bibliografie
             + 2.1 Sherlock Holmes-verhale
             + 2.2 Professor Challenger-verhale
             + 2.3 Geskiedkundige Verhale
             + 2.4 Ander Werke
        * 3 Eksterne skakels

[wysig] Sy Lewe

   Hy is gebore in 1859 in Edinburgh uit Ierse ouers wat na Skotland
   geëmigreer het. Op negejarige ouderdom is hy na die Jesuïetiese
   voorbereidingskool, Stonyhurst, gestuur. Toe hy die skool in 1875
   verlaat het, het hy Christenskap verwerp en 'n agnostikus geword. Van
   1876 tot 1881 het hy geneeskunde by die Edinburgh Universiteit studeer,
   wat ook 'n tydperk insluit waar hy in die dorp, Aston, gewerk het. Na
   sy tyd by die universiteit het hy as skeepsdokter gedien op 'n reis na
   die Wes-Afrikaanse kus, waarna hy in 1882 'n praktyk te Plymouth begin
   het. Hy het sy doktoraat in 1885 verwerf. Sy geneeskundige praktyk was
   egter onsuksesvol en om die tyd te verwyl terwyl hy vir pasiënte gewag
   het, het hy verhale begin skryf. Sy eerste literêre blootstelling was
   met 'n artikel in Chambers se Edinburgh Journal voor hy 20 jaar oud
   was.

   Dit was slegs nadat hy sy praktyk na Southsea verskuif het dat hy meer
   ywerig begin werk het aan sy skryfwerk. Sy eerste noemenswaardige werk
   was, A Study in Scarlet wat in Beeton se Christmas Annual van 1887
   verskyn het en was die eerste verskyning van die karakter Sherlock
   Holmes wat Doyle op een van sy voormalige professore, Joseph Bell
   gebaseer het. Terwyl hy in Southsea woonagtig was het hy gehelp om
   Portsmouth se sokkerklub te stig en was hy dan ook die klub se heel
   eerste doelwagter.

   In 1885 is hy met Louise Hawkins getroud wat aan tuberkulose gely het
   en uiteindelik daarvan gesterf het in 1906. Hy is met Jean Leckie in
   1907 getroud. Doyle het vyf kinders gehad, twee by sy eerste vrou (Mary
   en Kingsley) en drie by sy tweede vrou (Jean, Denis en Adrian).

   In 1890 het Doyle die oog in Wene bestudeer en in 1891 verhuis hy na
   Londen om 'n praktyk as 'n oogarts te begin. Dit het hom ook meer tyd
   gegee om te skryf en in November 1891 het hy aan sy ma geskryf: “Ek
   dink daaraan om Holmes dood te maak ... en vir eens en vir altyd 'n
   einde aan hom te maak. Hy neem my gedagtes van beter dinge weg.” In
   Desember 1893 het hy dit dan ook gedoen en Holmes en sy aartsvyand,
   Professor Moriarty, na hul dood oor 'n waterval laat stort in die
   storie The Final Problem. Die Publiek se protes het daartoe gelei dat
   hy die karakter weer teruggebring het in die storie The Adventure of
   the Empty House, met die vindingryke verklaring dat dit net Moriarty is
   wat geval het, maar aangesien Holmes so baie vyande gehad het, hy sy
   eie tydelike dood bewerkstellig het. Holmes het uiteindelik in 'n
   totaal van 56 kortverhale en vier Doyle novelle verskyn (hy is
   sedertien telkemale deur ander skrywers ook gebruik).

   Na die Tweede Vryheidsoorlog in Suid-Afrika aan die begin van die
   20^ste eeu en die veroordeling van Brittanje se optrede vanoor die hele
   wêreld, het Doyle 'n kort pamflet geskryf, The War in South Africa: Its
   Cause and Conduct en wat in baie tale vertaal is om Brittanje se rol in
   dié oorlog te verdedig. Doyle het geglo dat dit hierdie pamflet is wat
   daartoe gelei het dat hy tot ridder verhef is en in 1902 as
   onderluitenant van Surrey aangestel is. Hy het ook die boek, The Great
   Boer War in 1900 geskryf (Die boek is verskeie kere deur homself in die
   daaropvolgende drie jaar hersien). Hy het homself twee keer as
   verteenwoordiger van die Liberal Unionist Party verkiesbaar gestel in
   Parlementêre verkiesings, een keer in Edinburgh en eenkeer in Border
   Burghs, maar al het hy groot steun ontvang is hy nie verkies nie.
   Arthur Conan Doyle se standbeeld in Crowborough
   Arthur Conan Doyle se standbeeld in Crowborough

   Conan Doyle was betrokke in die veldtog om die Kongo Vrystaat te
   hervorm, onder leiding van die joernalis Edmund Dene Morel en die
   diplomaat Roger Casement. Hy het 'n pamflet, The Crime of the Congo, in
   1909 geskryf, waarin hy die terreur in die Kongo veroordeel het. Hy het
   Morel en Casement ontmoet en met hulle twee gebruik as inspirasie vir
   sy twee hoofkarakters van die novelle, The Lost World (1912). Hy het
   egter sy bande met beide verbreek met die uitbreek van die Eerste
   Wêreldoorlog, toe Morel ('n linksgesinde) een van die leiers van die
   pasifistiese beweging geword het en toe Casement Engeland uit hoofde
   van sy Ierse nasionalisme verraai het. Hy het egter probeer om Casement
   van die doodstraf te red, deur te argumenteer dat hy mal was en nie vir
   sy daad verantwoordelik gehou kon word nie.

   Doyle was ook 'n ywerige kampvegter vir geregtigheid en het persoonlik
   twee sake ondersoek wat toe reeds gesluit was. Dit was deels as gevolg
   van die eerste saak dat die Kriminele Appelhof in 1907 gestig is. Beide
   die aangeklaagdes in die twee sake is vrygelaat, grootliks te danke aan
   sy ingryping. In sy latere jare het Doyle betrokke geraak by
   Spiritualisme, tot so 'n mate dat hy 'n Professor Challenger novelle
   oor dié onderwerp geskryf het, genaamd The Land of Mist.

   Doyle was vir 'n tyd lank bevriend met die Amerikaanse kulkunstenaar
   Harry Houdini, 'n prominente teenstander van die Spiritualisme
   beweging. Al het Houdini daarop aangedring dat Spiritualiste kulkuns
   gebruik het (en voortdurend probeer het om hul bedrog te openbaar), het
   Doyle die mening gehuldig dat Houdini self bonatuurlike magte gehad
   het, 'n mening wat hy dan ook uitgespreek het in die boek, The Edge of
   the Unknown. Houdini kan Doyle nie van die teendeel oortuig nie en dit
   het gely tot 'n openbare twis tussen die twee mans.

   Richard Milner, 'n Amerikaanse wetenskaplike geskiedkundige het Doyle
   daarvan beskuldig dat hy verantwoordelik was vir die Piltdown man
   bedrogspul van 1912, waar 'n valse mensagtige fossiel geskep is wat die
   wetenskapwêreld vir 40 jaar lank geflous het. Milner reken dat Doyle 'n
   motief gehad het (wraak teenoor die wetenskaplike instellings vir hulle
   ontmaskering van een van sy gunsteling spiritisiese mediums) en hy
   beweer dat The Lost World verskeie versteekte leidrade bevat wat aandui
   dat hy betrokke was by die bedrog. [1]

   Arthur Conan Doyle is begrawe in die Kerkhof te Minstead in New Forest,
   Hampshire, Engeland.

   'n Standbeeld is ter ere van hom opgerig te Crowborough, East Sussex,
   Engeland, waar hy vir 23 jaar lank woonagtig was. Daar is ook 'n
   Sherlock Holmes standbeeld in Picardy Place, Edinburgh, Skotland – naby
   die huis waar Conan Doyle gebore is.

[wysig] Verkorte bibliografie

[wysig] Sherlock Holmes-verhale

     * A Study in Scarlet (1887)
     * The Sign of Four (1890)
     * The Adventures of Sherlock Holmes (1892)
     * The Memoirs of Sherlock Holmes (1894)
     * The Hound of the Baskervilles (1902)
     * The Return of Sherlock Holmes (1904)
     * The Valley of Fear (1914)
     * His Last Bow (1917)
     * The Case Book of Sherlock Holmes (1927)

[wysig] Professor Challenger-verhale

     * The Lost World (1912)
     * The Poison Belt (1913)
     * The Land of Mists (1926)
     * The Disintegration Machine (1927)
     * When the World Screamed (1928)

[wysig] Geskiedkundige Verhale

     * The White Company (1891)
     * Micah Clarke (1888)
     * The Great Shadow (1892)
     * The Refugees (gepubliseer in 1893, geskryf in 1892)
     * Uncle Bernac (1897)
     * Sir Nigel (1906)

[wysig] Ander Werke

     * J. Habakuk Jephson's Statement (1883), 'n storie oor die lot van
       die skip Mary Celeste
     * Mystery of Cloomber (1889)
     * The Captain of the Polestar, and other tales (1890)
     * The Doings Of Raffles Haw (1891)
     * Beyond the City (1892)
     * Round The Red Lamp (1894)
     * The Parasite (1894)
     * The Stark Munro Letters (1895)
     * Rodney Stone (1896)
     * Songs of Action (1898)
     * The Tragedy of The Korosko (1898)
     * A Duet (1899)
     * The Great Boer War (1900)
     * The Exploits of Brigadier Gerard (1903)
     * Through the Magic Door (1907)
     * The Crime of the Congo (1909)
     * The New Revelation (1918)
     * The Vital Message (1919)
     * Tales of Terror & Mystery (1923)
     * The History of Spiritualism (1926)

[wysig] Eksterne skakels

     * Amptelike werf van Doyle se landgoed – sluit 'n lang biografie,
       geskiedenis en meer in.
     * The Complete Sherlock Holmes
     * Sir Arthur Conan Doyle – Die meerderheid van sy werke is maklik
       verkrygbaar in HTML-formaat.
     * Werke wat elektronies beskikbaar is
     * Doyle in Birmingham
     * The Chronicles of Sir Arthur Conan Doyle – Werf sluit artikels,
       aanhalings en minder bekende feite in.
     * Conan Doyle and the Parson's Son -The George Edalji case
     * The George Edalji Case
     * The Oscar Slater Case
     * The true legend of the Hound of the Baskervilles; sien 'Sir Roger
       de Mowbray'
     * Sir Arthur Conan Doyle mobile ebooks

   Kategorieë: Skotse skrywers • Skotse geneeskundiges

