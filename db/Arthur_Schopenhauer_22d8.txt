Arthur Schopenhauer


   Arthur Schopenhauer
   Arthur Schopenhauer

   Arthur Schopenhauer is 'n 19de-eeuse Duitse filosoof. Hy is op 22
   Februarie 1788 in Danzig, Pole gebore. Sy pa was 'n bankier en sy ma 'n
   skrywer. In 1793 het die gesin na Hamburg getrek. Na sy pa se skielike
   dood in 1805 het Schopenhauer begin met sy akademiese opleiding te
   Gotha, Weimar, Göttingen en Berlyn. Hy het aanvanklik geneeskunde en
   natuurwetenskappe studeer en later in 1813 sy verhandeling in die
   filosofie aan die Universiteit van Jena voltooi. Hy het ook filosofie
   aan die Universiteit van Berlyn doseer waar hy hom veral teen George
   Hegel verset het. Hy het hom later in Frankfurt gevestig waar hy in
   1860 gesterf het.

   Hy staan bekend vir sy werk Die Welt als Wille und Vorstelling (Die
   Wêreld as Wil en Voorstelling) wat in 1819 gepubliseer is en aanvanklik
   met stilswye begroet is. Sy wêreldbeskouing is deurgans pessimisties.
   Hy is ontnugter deur menslike wreedheid en het die lewe as wesenlik
   boosaardig, sinneloos en vol leed beskou. Hy was ook bekend vir sy
   vrouehaat en wantroue in ander mense.

   Hy het 'n groot bewondering vir Immanuel Kant, Plato en Johann Wolfgang
   von Goethe gehad. Sy werke is ook beïnvloed deur die Oosterse filosofie
   waarin hy ontsnapping uit 'n swaarmoedige lewe in asketiese lewensstyl
   gesien het.

[wysig] Bronne

     * Young, J. 2005. Schopenhauer. Routledge: Londen & New York

[wysig] Eksterne Skakels

     * Arthur Schopenhauer

   Wikimedia Commons Meer media omtrent hierdie onderwerp kan gevind word
   onder die kategorie Arthur Schopenhauer by die Wikimedia Commons.
   Kategorie: Duitse filosowe

