Ashton


   Ashton is geleë in die Klein-Karoo aan die voet van die Langeberge
   tussen Robertson en Swellendam en is op een van die hoofroetes tussen
   Kaapstad en Mosselbaai. Die vrugbare vallei waarin die dorp geleë is,
   is veral geskik vir wyn- en vrugteverbouing. Bekende stoeterye vir
   renperde, beeste en skape is hier ontwikkel en in 1962 is die eerste
   plaaslike koöperatiewe wynkelder gebou.

   Ashton was vroeër bekend as Roodewal, maar is in 1887 vernoem na Job
   Ashton, 'n direkteur van die Cape Central Railways Limited, wat die
   spoorlyn tussen Worcester en Ashton gebou het. Die dorp het in 1956
   munisipale status gekry nadat dit sedert 1947 'n plaaslike bestuur
   gehad het.

   Die vroegste vermelding van die streek waarin Ashton geleë is, kom voor
   in ou amptelike dokumente uit die jare 1723 tot 1739. Aan veeboere is
   'n lisensie uitgereik om hul vee hier te laat wei. 'n Uitspanning,
   genoem Roodewal, is onder die rooi walle van die Kogmansrivier vir die
   veeboere ingerig. Hier het boere en handelaars mekaar op vaste tye
   ontmoet om handelsware uit te ruil. Roodewal het later 'n bekende
   handelspos geword. Die pad van Montagu na Roodewal deur Kogmanskloof
   het op agt plekke oor die rivier gekronkel. In 1869 is begin met die
   bou van 'n nuwe pad en tonnel. Dit is in 1877 voltooi. In Februarie
   dieselfde jaar is die nuwe pad vir verkeer oopgestel en aan die
   afdelingsraad van Robertson oorhandig. Die Kaapse regering het in 1882
   besluit dat 'n spoorlyn van Worcester oor Robertson na Roodewal gebou
   moes word vir die ontwikkeling van die suidwestelike distrikte. Dié
   spoorlyn is in 1887 geopen. Ongeveer dié tyd is die dorp se naam
   verander na Ashton. 'n Poskantoor is in 1887 op Ashton opgerig en 'n
   daaglikse posdiens per poskar is deur Kogmanskloof na Montagu ingestel.
   Kategorieë: Wes-Kaap • Dorpe in Suid-Afrika

