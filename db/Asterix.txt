Asterix


   Asterix (Frans: Astérix) is 'n strokiesprentkarakter, wat in 1959 as
   die held van die Franse strokiesverhale 'n Avontuur van Asterix, die
   Galliër, geskep is deur René Goscinny (die skrywer) en Albert Uderzo
   (die illustreerder). Ná die dood van Goscinny in 1977, het Uderzo
   voortgegaan met die reeks.

   Die 33 hoofboeke (een is 'n samestelling van kortverhale) is in meer as
   'n honderd tale vertaal. Die tale wissel van Afrikaans tot Wallies en
   sluit selfs Latyn en antieke Grieks in. Dié verhale is waarskynlik die
   mees gewilde Franse strokiesverhale in die wêreld, en baie bekend veral
   aan al die Europeërs. Die sleutel tot die sukses van die boeke is dat
   daar humor is vir alle ouderdomme: kinders hou van die visuele aksie,
   soos vuisgevegte, en volwassenes waardeer weer die intelligensie van
   die verwysings en woordspelings wat die teks kenmerk.

   (Die Afrikaanse name wat in dié artikel gebruik word, is gebaseer op
   die vertaalwerk van E.P. du Plessis en Ludwig Visser vir die uitgewer
   Human en Rousseau).

   Verskeie boeke is in films verwerk, waarvan sommige animasierolprente
   was en ander werklike akteurs gebruik het.

   Inhoud

        * 1 Hoofkarakter en agtergrond
        * 2 Humor
        * 3 Woordspelings in name
        * 4 Afrikaanse vertalings
        * 5 Eksterne skakels

[wysig] Hoofkarakter en agtergrond

   Asterix is 'n klein outjie, maar vreesloos en slim, altyd reg vir 'n
   nuwe avontuur. Hy woon in 'n fiktiewe dorpie in noordwes-Armorika, ('n
   gebied van Gallië wat rofweg korrespondeer met die huidige Bretagne) in
   die jaar 50 VC. Die dorpie is die enigste deel van Gallië wat nog nie
   deur Julius Caesar en sy Romeinse legioene verower is nie. Die inwoners
   van die dorpie verkry bomenslike krag wanneer hulle 'n towerdrankie
   drink. Dié drankie word gemaak deur die plaaslike druïde Abracadabrix.
   Die dorpie word omring deur die oseaan aan die een kant, en vier
   ongelukkige Romeinse garnisoene -- wat veronderstel is om 'n ogie te
   hou oor die Galliërs om seker te maak dat hulle nie streke aanvang nie
   -- aan die ander kant.

   Asterix is 'n geswore oujongkêrel en is ook een van die slimmer (en
   meer geestesgesonde) van die dorpie. Om dié rede word hy dikwels gekies
   om gevaarlike, belangrike en eksotiese sendings aan te pak. Hy is,
   anders as die res van die dorpelinge, nie iemand wat moeilikheid soek
   vir die plesier daarvan nie, alhoewel hy nie omgee om te baklei as daar
   'n goeie rede is nie. Hy gebruik baie selde iets anders as sy vuiste in
   'n geveg. Hy het dieselfde verjaarsdag as sy beste vriend Obelix. Sy
   helm, met vlerke wat sy gesigsuitdrukking na-aap, is 'n baie
   karakteristieke deel van sy voorkoms.

[wysig] Humor

   Die humor van die Asterix-strokiesverhale is tipies Frans: dit sentreer
   op woordspeling, karikature en satiriese tong-in-die-kies
   stereotipering. Voorts is daar 'n sterk band met die kultuur van die
   20ste eeu. Asterix en Obelix loop oral waarheen hulle reis, mense en
   voorwerpe teë wat verleen is aan dié tydperk. Só word die Britte
   uitgebeeld as beleefd en flegmaties, of binne tipiese kulturele
   verband, byvoorbeeld waar hulle warm water met 'n druppeltjie melk
   drink (dit was nog voordat tee daardie land getref het).
   Werkerstroue
   Werkerstroue

   Voorts verwys die stories ook na belangrike kunswerke (soos byvoorbeeld
   Pieter Bruegel se Werkerstroue en Théodore Géricault se Die vlot van
   Medusa), sowel as na historiese persone (soos Napoleon en Koning Louis
   XIV van Frankryk), en befaamde plekke en standbeelde (soos Bethlehem en
   die Vryheidstandbeeld).

   Aan die ander kant reflekteer die reeks die lewe in die eerste eeu voor
   Christus redelik akkuraat: die woonstelle in Rome word byvoorbeeld as
   veelvlakkig aangetoon. Die teks maak gereeld gebruik van egte Latynse
   frases, en van sinspelings na Oor die Galliese oorlog, 'n boek deur
   Julius Caesar oor die verowering van Gallië, insluitende grappe oor
   Caesar se gebruik om na homself in die derde persoon te verwys. Dié
   werklike boek is vir jare gebruik as 'n bekendstellingswerk aan Latyn.

[wysig] Woordspelings in name

   'n Sleutelkenmerk van die Asterix-boeke is die konstante woordspeling
   met name. Die name van die twee protagoniste kom van asterisk en
   obelisk, waar Asterix die ster van die boeke is (Latyn: aster — afgelei
   van die Griekse woord αστήρ (astir) [ster] en die Keltiese taal: rix
   [koning], 'n kognaat van die Latynse rex, Sanskritiese raj, Duitse
   Reich, Engelse rich, ens.), en Obelix (Latyn: obeliscus 'n
   [gedenknaald]) 'n menhirafleweringsman. Daar is 'n dubble woordspeling
   ter sprake: 'n asterisk is die tipografiese simbool waarmee die eerste
   voetnota op 'n bladsy aangewys word (*), en 'n obelisk kan verwys na
   die tipografiese dolk (†) wat gebruik word om die tweede voetnota op 'n
   bladsy aan te toon.

[wysig] Afrikaanse vertalings

    1. Asterix die gladiator (Human en Rousseau, 1975)
    2. Asterix en die Noormanne (Human en Rousseau, 1975)
    3. Asterix en Cleopatra (Human en Rousseau, 1997)
    4. Asterix en die Olimpiese Spele (Human en Rousseau, 1997)

[wysig] Eksterne skakels

     * Die amptelike Asterixwebwerf
     * Asterix rondom die wêreld – in baie tale

   Hierdie artikel is in sy geheel of gedeeltelik vanuit die Engelse
   Wikipedia vertaal.

   Klik vir info oor hierdie sjabloon.
   Kategorieë: Strokiesverhale • Fantasie

