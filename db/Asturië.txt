Asturië


                                                         CAPTION: Asturië
                                                                  Asturies
                                                                  Asturias

                           Vlag van Asturië

Vlag van Asturië

                                                                       Wapen van Asturië

                                            Wapen van Asturië

                                                                     Kaart
                      Ligging van Asturië in Spanje
                             Basiese gegewens
                                   Hoofstad                          Oviedo
                             Amptelike taal                          Spaans
                                  Bevolking 1 076 896 (1 Januarie 2006)^[1]
                       - Aandeel aan Spanje                           2,6 %
                       - Bevolkingsdigtheid              102 inwoners/vk km
                                Oppervlakte                      10 604 km²
                       - Aandeel aan Spanje                           2,1 %
                                    Grootte        Noord-suid: tot by 76 km
                                                     Wes-oos: tot by 214 km
                  Statuut van Outonomie van                11 Januarie 1982
                                  President        Vicente A. Areces (PSOE)
                   Verteenwoordiging in die
                           Cortes Generales               Kongres: 8 setels
                                                           Senaat: 6 setels
                  Admimistratiewe verdeling                     78 Concejos
                                 ISO 3166-2                            ES-O

   Asturië (Asturies: Principáu d'Asturies, Spaans: Principado de
   Asturias, "Vorstedom Asturië") is sedert 11 Januarie 1982 een van die
   outonome gemeenskappe van Spanje.

   Asturië lê in die noorde van die Iberiese Skiereiland in die noordelike
   uitloper van die Kantabriese Kus (Cornisa Cantábrica) en word in die
   noorde deur die Kantabriese See, in die suide deur die Kantabriese
   Berge, in die ooste deur die riviere Deva en Cares en in die weste deur
   die Eorivierbedding begrens.

   Die geleidelike oorgang tussen see en berge het 'n verskeidenheid
   landskapsvorme met 'n ryk inheemse fauna en flora geskep, terwyl
   Asturië ook vir sy historiese erfenis bekend staan. Die Voor-Romaanse
   boukuns van die gebied is deur die UNESCO as 'n wêrelderfenis gelys.
   Bestanddele van hoë gehalte en bekende plaaslike spesialiteite soos
   Sidra (Asturiese sider) het Asturië se kookkuns op die gastronomiese
   wêreldkaart geplaas.

[wysig] Geografie en klimaat

   Die Kantabriese Berge (Cordillera Cantábrica) vorm Asturië se
   natuurlike grens met die provinsie León in die suide. In die oostelike
   bergreeks rys die bergspitse in die Nasionale Picos de Europa-park tot
   'n maksimale hoogte van 2 648 meter (Torrecerredo). Die Kantabriese
   Berge strek oor 'n lengte van sowat 200 kilometer en loop tot by die
   provinsies Galicië in die weste en Kantabrië in die ooste. Hulle
   bestaan merendeels uit kalkgesteentes en behels naas die Picos de
   Europa nog ander parke soos die Parque Natural de Redes in die ooste,
   die sentraal-geleë Ubiñas suid van die hoofstad Oviedo, en die Parque
   Natural de Somiedo in die weste.
   Die bergspits Picos de Europa
   Die bergspits Picos de Europa

   Buitelugaktiwiteite soos stap, bergklim, skisport en staptoere na die
   plaaslike grotte is volop in die gebied. Die nabygeleë kusgebiede pronk
   met 'n verskeidenheid landskapsvorme soos honderde strande, inhamme en
   natuurlike seegrotte. Die meeste strande is sandstrande soos die Playa
   del Silencio ("Strand van Stilte") naby die vissersdorp Cudillero (wes
   van die stad Gijón) en die strande van die vakansieoord Llanes,
   waaronder Barro, Ballota en Torimbia. Baie strande word deur steil
   rotswande met weivelde op hul spitse begrens.

   Net soos ander gebiede in die noordweste van Spanje het Asturië 'n
   klimaat met vier verskillende seisoene. Die somers is in die algemeen
   warm en vogtig met baie sonskyndae, alhoewel daar ook reënvalle
   aangeteken word. Die winters is relatief mild, alhoewel daar ook
   kouefronte voorkom. Die kwik daal veral in die berge gereeld benede
   vriespunt, sodat die berggebiede tussen November en Mei met 'n
   sneeulaag bedek is. Reën en sonskyn is tipiese weerspatrone van die
   Asturiese winter.

   Orals in Asturië word daar jaarliks meer as 900 millimeter se neerslae
   aangeteken, en die totale reënvalle kan in die binneland selfs nog hoër
   wees en bereik hul maksimum met 1 800 millimeter in die Picos de
   Europa. Asturië maak sodoende deel uit van die sogenaamde Groen Spanje.
   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Saadjies • Spanje • Asturië

