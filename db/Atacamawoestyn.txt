Atacamawoestyn


   Salar de Talar in die Atacamawoestyn
   Salar de Talar in die Atacamawoestyn

   Die Atacamawoestyn in die noorde van Chili word as die droogste woestyn
   op aarde beskou. Die woestyn grens in die weste aan die Stille Oseaan,
   in die noorde aan Peru en in die ooste aan Bolivia en Argentinië. Die
   Atacamawoestyn het sowat 15 miljoen jaar gelede ontstaan en kry net 'n
   vyftigste van die gemiddelde jaarlikse reënval wat byvoorbeeld in die
   Amerikaanse Death Valley (Vallei van die Dood, Kalifornië) aangeteken
   word. Daar is selfs weerstasies in Atacama wat in hulle geskiedenis nog
   nooit 'n druppeltjie reën aangeteken het nie.

   Die woestyn lê in die reënskadu van die Andesgebergte; die oostelike
   winde wat soms waai bring geen neerslae na die gebied nie. Naby die kus
   verhinder 'n koue seestroming, die Humboldtstroming, die vorming van
   reënwolke sodat hier in teenstelling met die verder suid- en
   noordwaarts geleë gebiede geen reën val nie. Vanweë die koue seewater
   het die woestyn egter 'n relatief koel klimaat, en veral langs die kus
   kom newel dikwels voor. Die Atacama word dan ook by die sogenaamde
   newelwoestyne gereken.

   As gevolg van die klimatiese fenomeen El Niño bly die Humboldtstroming
   oor 'n afstand van tussen es en tien jaar gereeld uit, en die woestyn
   kry sterk reën wat 'n kortstondige maar pragtige blommeseisoen
   verseker.
   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Chili • Woestyne • Saadjies

