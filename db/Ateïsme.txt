Ateïsme


   Baron d'Holbach
   Baron d'Holbach
   Karl Marx
   Karl Marx

   Ateïsme (afgelei van die Griekse áteos "sonder God") is 'n filosofiese
   stroming met die fundamentele uitgangspunt dat daar geen god/gode
   anderkant die ervaarbare werklikheid, geen goddelike wêreldorde en geen
   geldige begrip van God bestaan nie.

   Inhoud

        * 1 Onderskeiding tussen Sterk en Swak Ateïsme
        * 2 Geskiedkundige oorsig
        * 3 Strominge in Ateïsme
        * 4 Bronne
             + 4.1 Geskiedkundige oorsig

[wysig] Onderskeiding tussen Sterk en Swak Ateïsme

     * Sterk Ateïsme: (Positiewe Ateïsme) Die standpunt dat daar rede is
       om te glo dat god/gode nie bestaan nie. Dit kan ook die standpunt
       inneem dat dit logies onmoontlik is dat god/gode bestaan.

     * Swak Ateïsme: (Negatiewe Ateïsme) Die standpunt dat daar geen rede
       is om te glo dat god/gode wel bestaan nie. Hierdie siening hou
       verband met agnostisisme wat glo dat jy nie kan kennis dra van die
       bestaan van god/gode nie.

[wysig] Geskiedkundige oorsig

   Die vroegste vorme van ateïsme kom in ou Indiese geloofstelsels soos
   die Djainisme, Samkhya en die oorspronklike Boeddhisme voor. Alhoewel
   die laasgenoemde nog na gode verwys het, het hulle net soos die mens
   deel uitgemaak van die wêreldlike kringloop van bestaan en vergaan en
   het dus geen rol by die menslike verlossing gespeel nie.

   In die antieke Griekse filosofie het voor-Sokratiese filosowe soos
   Demokritos en Kritias in hulle werke reeds 'n wetenskaplike ateïsme
   ontwikkel wat gode as 'n menslike uitvinding ontmasker het. Volgens
   hulle was gode slegs 'n doeltreffende afskrikmiddel wat ingespan is om
   die morele orde te handhaaf. Die Griekse ateïsme was in die algemeen 'n
   persoonlike oortuiging van 'n klein aantal intellektuele denkers,
   terwyl die lewensgevoel van die meeste mense in die antieke oudheid nog
   steeds deur natuurgodsdienstige ervarings oorheers is.

   Tydens die Europese Middeleeue kon daar nie sprake wees van 'n
   eksplisiete ateïsme nie, alhoewel daar vanaf die 13de eeu in toenemende
   mate kritiek op kerklike leerstellings gelewer is. Siger van Brabant
   het hom byvoorbeeld onder die invloed van Averroes se Arabiese
   Aristoteleskommentaar teen die kerklike skeppings- en sieleleer
   uitgespreek.

   In die Westerse filosofie is die ateïsme later tot 'n duidelik
   geformuleerde algemene oortuiging ontwikkel.In die algemeen word daar
   drie hoofoorsake vir die ontstaan van ateïstiese oortuigings in die
   Westerse wêreld aangevoer:
     * Die Christelike skeppingsgeloof het tot 'n desakralisasie en
       ontgoddeliking van die natuur gelei.
     * Die ontwikkeling van die moderne wetenskappe, veral die
       natuurkunde, het die wêreld verklaar sonder om 'n goddelike wese as
       sy oorsprong voor te stel. Uit die aanvanklike metodiese ateïsme
       het later doktrinêre ateïsme van sommige filosowe van die Franse
       Verligting soos Voltaire, die 19de eeuse materialisme van Duitse
       denkers soos L. Büchner en E. Haeckel en die dialektiese
       materialisme of Marxisme van Friedrich Engels ontwikkel.
     * Die ontwikkeling van die moderne humanisme het daartoe gelei dat
       die geloof aan 'n goddelike wese as nie meer versoenbaar met die
       vrye selfverwesenliking van die mens beskou is nie. Die Duitse
       filosoof Ludwig Feuerbach het net soos die Marxistiese ateïsme, wat
       uit sy leerstellings voortgespruit het, en die eksistensialistiese
       filosofie van die Franse wysgeer Jean-Paul Sartre het God as niks
       meer as 'n "mededinger" beskou nie.

[wysig] Strominge in Ateïsme

     * Agnostisisme
     * Eksistensialisme
     * Humanisme
     * Materialisme
     * Naturalisme
     * Nihilisme

[wysig] Bronne

[wysig] Geskiedkundige oorsig

     * Das große WELT Lexikon in 21 Bänden. Boekdeel 1: A-Atn. Mannheim:
       Bibliographisches Institut & F.A. Brockhaus AG 2007, bl. 529-530

   Kategorie: Religie

