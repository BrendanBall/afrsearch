Atherton Plato


   Die Mount Hypipamee Krater op die Atherton Plato.
   Die Mount Hypipamee Krater op die Atherton Plato.

   Die Atherton Plato (Engels: Atherton Tablelands) is 'n vrugbare plato
   wat deel vorm van die Great Dividing Range in Queensland, Australië.
   Dit is wes tot suid-suidwes binnelands vanaf Cairns geleë, diep in die
   trope maar sy hoë ligging gee daaraan 'n klimaat wat dit geskik maak
   vir melkboerdery. Die gebied beslaan 'n oppervlakte van ongeveer 32 000
   km² met 'n gemiddelde hoogte van tussen 600 tot 900 m bo seevlak.

   Die hoofrivier wat oor die plato vloei is die Barron-rivier wat deur
   die Tinaroo meer opgedam is om besproeingsboerdery te bevorder.

[wysig] Nywerheid

   Atherton is vir die eerste keer deur James Mulligan in 1875 verken,
   maar John Atherton was die eerste pionier om homself in 1877 daar te
   vestig naby die dorp wat nou sy naam dra.

   John Atherton was dan ook die persoon wat tin daar ontdek het. 'n
   Toeloop van myners het op hierdie ontdekking gevolg. Die bou van 'n pad
   deur die plato het 'n tweede toeloop tot gevolg gehad, naamlik die
   houtkappers wat op soek was na die gesogte rooi seder van die reënwoud.
   Alhoewel tin die aanvanklike rede was waarom Atherton gevestig is,
   bestaan die dorp deesdae hoofsaaklik as gevolg van die
   bosboubedrywighede in die gebied.

   Voor Atherton self ontwikkel is, het 'n groot Sjinese dorp daar
   ontstaan. Die Sjinese was oorspronklik werkers op die Palmer-rivier se
   goudvelde. Die Sjinese setlaars daar het 'n groot rol gespeel in die
   ontwikkeling van die landbou in die noorde van Queensland aangesien
   soveel as 80% van alle gewasse deur hulle op die Plato verbou is en het
   hulle daarom ook 'n belangrike rol gespeel om verdere nedersettings in
   die gebied moontlik te maak. Hulle was ook die eerstes om melkboerderye
   daar te vestig. Soos die bevolking van die Sjinese dorp toegeneem het,
   is klein winkeltjies opgerig, putte gegrawe vir watervoorsiening. Daar
   was ook kruiedokters, dokters en handelaars. Die rowwe strooihutte is
   vervang met houthuise met stoepe en sinkdakke. Teen 1909 het die
   Sjinese dorp tot 'n bevolking van 1100 gegroei. Vandag herinner die Hou
   Wang Tempel aan die voormalige Sjinese bevolking op die Atherton Plato.

   Tydens die Tweede Wêreldoorlog is Australiese troepe in die gebied
   gestasioneer voordat hulle na die front vertrek het en ook met hulle
   terugkeer. Baie soldate is ook in die militêre begrafplaas in Atherton
   begrawe.

   Gewasse wat in en rondom Atherton verbou word is suikerriet, mielies,
   avokados, aarbeie, macadamia neute en veselperskes en sitrusvrugte.
   Tabak was voorheen ook hier verbou. Bees- en pluimveeboerderye word ook
   op die plato aangetref. Toerisme dra ook by tot die ekonomie van die
   plato, met die Tinarroo dam as die middelpunt. Yungaburra is ook vinnig
   besig om 'n gewilde bestemming te word met verskeie restourante en
   oorslaapgeriewe.

[wysig] Plekke van belang

     * Lake Barrine
     * Lake Eacham
     * Curtain Fig Tree - sowat 1km voor die dorp Yungaburra geleë.
     * Undara Volcanic National Park
     * Hann Tableland National Park
     * Mount Hypipamee Krater en Dinner Falls - sowat 23 km suidwes van
       Atherton op die Kennedy Highway geleë.

   Kategorie: Streke van Australië

