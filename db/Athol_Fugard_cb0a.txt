Athol Fugard


   Athol Fugard is 'n Suid-Afrikaanse dramaturg, akteur en regisseur en
   het internasionale erkenning ontvang as een van die voortreflikste
   figure op die gebied van Suid-Afrikaanse Engelse drama gedurende die
   laaste dertig jaar van die twintigste eeu. Sy toneelstukke is op verhoë
   dwarsoor die wêreld aangebied en sluit die volgende in:
     * Die kragtige Boesman en Lena (1969), wat Clive Barnes van die New
       York Times in 1970 genoop het om te skryf: "die afgelope jare het
       daar niks wat beter is as mnr. Fugard se skryfwerk uit Suid-Afrika
       gekom nie";
     * Hello and goodbye (1965);
     * Sizwe Banzi is dead (1973);
     * A lesson from aloes (1979) en
     * Master Harold and the Boys (1982).

   Fugard was 'n onvermoeide kritikus teen die apartheidsbewind en sy
   toneelstukke het skerp, maar sarkastiese, kommentaar gelewer oor die
   leed wat apartheidswetgewing meegebring het. Fugard is "Suid-Afrika se
   teaterstem of gewete tydens apartheid" genoem.^[verwysing benodig]

[wysig] Lewensgeskiedenis

   Athol Fugard is op 11 Junie 1932 op Middelburg gebore as die seun van
   'n Engelse vader en Afrikaanse moeder. Hy het in Port Elizabeth groot
   geword en filosofie en antropologie aan die Universiteit van Kaapstad
   studeer. Net voor voltooiing van sy graad het Fugard UCT verlaat en
   deur Afrika geryloop totdat hy by Port Sudan by 'n skip aangesluit het.
   Sy ervarings aan boord van die handelstoomskip wat die
   Afrika-Japan-Fiji-Engeland roete bedien het, het die grondslag gevorm
   vir sy jongste, outobiografiese toneelstuk The Captain's Tiger (1998).
   Ná twee jaar aan boord van die handelskip, het Fugard in 1956 na
   Suid-Afrika teruggekeer en met Sheila Meiring getrou, 'n aktrise wat sy
   liefde vir die teater gestimuleer het. In 1958 begin hy as 'n klerk by
   die Naturelle Kommissarishof in Fordsburg werk waar hy getuie was van
   die vernedering en die leed wat die paswette vir swart mense meegebring
   het. Hierdie eersterangse ervaring van die wreedheid wat Suid-Afrika se
   apartheidswetgewing meegebring het, het hom aangespoor om sy eerste
   toneelstuk, No Good Friday in 1958 te skryf. Fugard en sy vrou het 'n
   jaar in Londen deurgebring om teaterervaring op te doen, maar het in
   1960 teruggekeer. The Blood Knot is in 1961 vir die eerste keer in
   Suid-Afrika opgevoer en is spoedig oorsee opgevoer en gebeeldsend.
   Fugard is dikwels deur die Suid-Afrikaanse regering geroskam weens die
   omstrede aard van sy dramas en sy protes teen die amptelike segregasie
   van teatergehore. In 1976 het die Suid-Afrikaanse regering Fugard se
   paspoort ingetrek en hom onder toesig geplaas. Hello and goodbye is die
   eerste keer in 1965 in Johannesburg opgevoer, People are living there
   maak in 1968 sy debuut in Londen en Boesman and Lena in 1969. Boesman
   and Lena, Fugard se studie van 'n verarmde gesin wat in die buitewyke
   van Port Elizabeth 'n bestaan probeer maak, is op die "off-Broadway
   Circle" in die Square Teater in New York opgevoer. Die swart aktrise,
   Ruby Lee, het tydens die opvoering die rol van Lena vertolk en James
   Earl Jones - miskien die voorste swart akteur in die VSA^[verwysing
   benodig] - die rol van Boesman. In Julie 1971 is die drama onder regie
   van Fugard self by die Royal Court Teater in Londen aangebied. Vir
   hierdie geleentheid het hy van 'n volledig Suid-Afrikaanse
   toneelgeselskap gebruik gemaak: Yvonne Bryceland, Zakes Mokae en Blake
   Modisane. Die kritici het met oorweldigende entoesiasme reageer. Fugard
   se People are living there is later die jaar in die Lincoln Teater in
   New York opgevoer. In die tussentyd het Fugard ywerig met nuwe werk
   voortgegaan. Sy drama Orestes is vir die eerste keer vroeg in 1971 vir
   'n kort tydperk in KRUIK se eksperimentele teater aangebied. Die
   totstandkoming van die Space Teater in Januarie 1972 in Kaapstad het
   verdere geleenthede aan hom gebied. In Maart daardie jaar is sy
   Statements after an arrest under the Immorality Act daar op die verhoog
   aangebied. 'n Paar maande later het hy Boesman en Lena vir 'n rolprent
   aangepas. In 1973 het Fugard Sizwe Banzi is dead in 'n werkswinkel met
   John Kani en Winston Ntshona deurgewerk en na Londen gereis met sy
   medespelers om die drama aan te bied. Martin Walker van die Guardian
   het verklaar dat die toneelstuk geen teenstander op die Britse verhoog
   het nie. In 1974 het Fugard 'n nuwe toneelstuk geskep oor die lewe van
   twee gevangenes op Robbeneiland. The Island en Sizwe Banzi is dead is
   in November op Broadway opgevoer en Kani en Ntshona het die
   toonaangewende Tony-toekenning vir die voorste toneelspel in die VSA
   verower. Gedurende die tagtigerjare het Fugard die volgende werke
   geskryf: Master Harold and the Boys (1982), The Road to Mecca (1984),
   Blood Knot (1985), A Place with the Pigs (1987) en My Children! My
   Africa! (1989). Fugard se ná-apartheid toneelstukke is nie so gunstig
   soos sy vorige werk ontvang nie hoewel Fugard self voel dat die skerp A
   Valley Song een van sy beste toneelstukke is.^[verwysing benodig]
   Kategorieë: Artikels met stellings wat verwysings ontbreek •
   Suid-Afrikaanse dramaturge

