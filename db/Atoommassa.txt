Atoommassa


   Die atoommassa, met verwysing na sekere isotope van 'n chemiese
   element, is die massa van een atoom van die isotoop uitgedruk in
   atoommassa-eenhede (ame). Die atoommassa is so gedefinieër dat die
   atoommassa van koolstof-12 presies 12 ame is. Geen ander isotoop se
   massa werk uit tot 'n heelgetal nie vanweë die effek van die
   bindingsenergie in die kern.

   Die atoommassa van 'n isotoop is by benadering 'n heelgetal: in die
   meeste gevalle is die eerste getal na die desimaal 'n 0 of 'n 9. Die
   heelgetal word die atoomgetal genoem en is die som van die aantal
   protone en die aantal neutrone in die atoomkern.

   Die patroon in die hoeveelhede waarmee die atoommassas van hulle
   atoomgetalle afwyk is as volg: die afwyking begin positief by
   waterstof-1 en word negatief totdat 'n minimum bereik word by yster-56,
   waarna dit met toenemende atoomgetalle toeneem tot positiewe waardes
   vir die swaar isotope. Dit stem ooreen met die volgende: kernfisie
   (klowing) in 'n ligter element swaarder as yster stel energie vry en
   fisie van enige element ligter as yster vereis energie; die
   teenoorgestelde is waar vir kernfusie (versmelting) reaksies - fusie
   van elemente ligter as yster stel energie vry, terwyl fusie van
   elemente swaarder as yster energie vereis.

   Die atoommassa (ook die relatiewe atoommassa of gemiddelde atoommassa)
   soos dit op die periodieke tabel verskyn, is die gemiddelde atoommassa
   van al die chemiese element se stabiele isotope. Dit is 'n geweegde
   gemiddelde wat die relatieve natuurlike verspreiding van die isotope
   reflekteer. Die syfer verteenwoordig dan die massa in gram van een mol
   van die element se atome, dikwels ook na verwys as die molmassa. Die
   term atoomgewig word tans uitgefaseer.

   'n Soortgelyke definisie het betrekking op molekules; wat die
   molekulêre massa genoem word. 'n Mens kan die molekêre massa bereken
   deur die som van die produk van die atoommassas van elke element
   waaruit die molekule saamgestel word en die verhouding waarin dit in
   die molekule voorkom soos weergegee in sy chemiese vergelyking.
   Soortgelyk bestaan daar 'n formule-massa vir stowwe wat nie molekules
   vorm nie.

   'n Direkte vergelyking en meting van die massas van atome en molekules
   word moontlik gemaak deur massa-spektrometrie.

   Een mol van 'n stof bevat altyd 'n hoeveelheid van daardie stof
   gelykstaande aan die atoom- of molekulêre massa van die stof in gram
   uitgedruk. Neem byvoorbeeld yster met 'n atoommassa van 55.847: Dit
   beteken dat een mol ysteratome 'n massa van 55.847 gram sal hê.

[wysig] Geskiedenis

   Voor die 1960s is die hoeveelheid gedefinieer op so 'n manier dat die
   suurstof-16 isotoop 'n atoommassa van 16 gehad het. Die isotope,
   suurstof-17 en suurstof-18, teenwoordig in suurstof in die natuur is
   egter nie deur sommige wetenskaplikes buite rekening gelaat nie en het
   daartoe gelei dat daar twee verskillende tabelle vir atoommassa
   ontstaan het.

   Chemici en fisici het voorheen dus twee verskillende massa-skale
   gebruik. Die chemici het 'n skaal gebruik waar aanvaar is dat die
   natuurlike mengsel van suurstof-isotope 'n atoommassa van 16 gehad het,
   terwyl die fisici 'n getal van 16 aan die mees algemene isotoop (die
   een met agt protone en 8 neutrone) toegeken het. Die verenigde skaal
   wat op koolstof-12, ^12C, gebaseer is het aan die fisici se behoefte
   aan 'n skaal wat op 'n suiwer isotoop gebaseer is bevredig terwyl dit
   ook numeries naby aan die chemici se skaal was.

[wysig] Sien ook

     * isotope

[wysig] Eksterne skakels

     * Atomic masses of all isotopes

   Kategorieë: Chemiese eienskappe • Chemie

