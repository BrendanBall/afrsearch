Augusta Treverorum


   'n Model van die keiserlike stad Augusta Treverorum in die 4de eeu,
   soos gesien vanuit die Porta Nigra
   'n Model van die keiserlike stad Augusta Treverorum in die 4de eeu,
   soos gesien vanuit die Porta Nigra

   Augusta Treverorum ("Die stad van Augustus in die land van die
   Treverers") is in die jaar 16 v.C. deur die Romeinse keiser gestig. Die
   kolonie teen die Moeselrivier is die historiese voorloper van die
   huidige Duitse stad Trier en een van slegs drie Romeinse stede wat die
   naam van die keiser mag dra (die ander is Augsburg in die huidige
   Duitse deelstaat Beiere en Augst in die noorde van die huidige
   Switserland).

[wysig] Geskiedenis

   Die stad is oorspronklik die hoofstad van 'n groep stamme, die
   Treverers, wat van Keltiese, Germaanse of gemengde herkoms is. In die
   omgewing van die stad ontstaan 'n aantal heiligdomme soos die tempel
   van Lenus Mars, 'n plaaslike godheid, wat later geromaniseer is.

   Die naam Augusta Treverorum is ter ere van die destydse keiser tydens
   sy verblyf in Gallië in die jare 15 tot 13 v.C. aan die stad gegee.
   Danksy die strategiese ligging groei Augusta Treverorum in die vroeë
   keisertyd vinnig tot een van die grootste en welvarendste stede in die
   noorde van die Romeinse Ryk.
   Die Konstantynse basilika
   Die Konstantynse basilika

   'n Aantal belangrike geboue ontstaan in Augusta Treverorum, soos
   byvoorbeeld die Romeinse baddens (omtrent 80), die amfiteater (omtrent
   100) en die beroemde stadspoort Porta Nigra. Ook die privaathuise van
   plaaslike burgers getuig van die rykdom in hierdie tydperk.
   'n Model van die keiserlike baddens
   'n Model van die keiserlike baddens

   In die 1ste en 2de eeu is Augusta Treverorum die administratiewe
   sentrum van Gallia Belgica (setel van die Procurator) en die twee
   Germaanse provinsies van die Romeinse Ryk. In die laat 3de eeu dien die
   stad selfs as keiserlike residensie in die weste van die ryk. Augusta
   Treverorum word veral deur die keisers Constantius en Konstantyn die
   Grote bevorder, wat onder meer die keiserlike basilika (Aula Patina),
   die keiserlike baddens en 'n aantal kerke as deel van die nuwe
   paleis-distrik laat oprig. Sedert 273 dien die stad as die setel van 'n
   aartsbiskop. As keiserlike residensie lok Augusta Treverorum talle
   geleerdes, wat hier as onderwysers of beamptes werksaam is.

   Die stad is in 275 deur Franke en Alamanne verwoes en word onder die
   heerskappy van keiser Constantius Chlorus heropgebou. Augusta
   Treverorum word daarna onder die heerskappy van keiser Diocletianus
   saam met Rome, Alexandrië en Konstantinopolis een van die vier nuwe
   Romeinse prefekture. Dit groei tot een van die belangrikste stede in
   die Romeinse Ryk. In die tydperk tussen 293 en 395 is die stad een van
   die setels van die Romeinse keiser.

   Met die verskuiwing van die Praefectura Galliarum, die belangrikste
   administratiewe owerheid in die Wes-Romeinse Ryk, na die Suid-Galliese
   Arles in die jaar 402 word die stad geleidelik ontruim. Die strategiese
   ligging blyk tydens die volksverhuising 'n groot nadeel te wees, en
   Augusta Treverorum word verskeie kere deur Germane geplunder. In 475
   verower die Franke Augusta Treverorum.

[wysig] Romeinse argitektuur

   Die belangrikste Romeinse geboue, soos die Porta Nigra, die katedraal,
   die keiserlike baddens, die Barbarabaddens, die amfiteater, die
   Romeinse brug en die Konstantynse basilika is deur die UNESCO as
   wêrelderfenisgebiede gelys.

[wysig] Eksterne skakels

     * Die Romeinse Trier
     * Augusta Treverorum: Roma Secunda - "Die Tweede Rome"

   Kategorieë: Geskiedenis van Europa • Romeinse Ryk

