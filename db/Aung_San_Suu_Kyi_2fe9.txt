Aung San Suu Kyi


   Aung San Suu Kyi
   Aung San Suu Kyi

   Daw Aung San Suu Kyi (gebore: 19 Junie 1945, Rangoen) is 'n Mianmarese
   politikus, leier van 'n nie-geweldadige beweging vir menseregte en
   demokrasie in Mianmar (Birma) en ontvanger van die 1991 Nobelprys vir
   Vrede, naas verskeie ander internasionale toekennings.^[1]

   Inhoud

        * 1 Vroeë lewe
        * 2 Begin van politike aktivisme
        * 3 Arrestasie in Mianmar
        * 4 Eksterne skakel
        * 5 Verwysings

[wysig] Vroeë lewe

   Daw Aung San Suu Kyi is gebore in Rangoen. Haar vader, U Aung San, was
   'n prominente ondersteuner van Birmaanse onafhanklikheid en is deur
   politieke teenstanders kort na die onafhanklikheid van Birma vermoor.
   Aung San Suu Kyi was twee jaar oud op daardie tydstip. Haar moeder, Daw
   Khin Kyi het ook as ambassadeur van Birma in Indië gedien.^[1]

   Aung San Suu Kyi studeer tussen 1964 en 1967 in die filosofie,
   politieke wetenskappe en ekonomie aan die St. Hugh Kollege,
   Universiteit van Oxford. Van 1969 tot 1971 was sy 'n
   assistent-sekretaris van die advieskommissie vir administratiewe- en
   begrotingsaangeleenthede by die Sekretariaat van die Verenigde Nasies
   in New York Stad.

   In 1972 word sy navorsingsbeampte by die Ministerie van Buitelandse
   Sake in Bhutan en trou met Dr. Michael Aris, 'n Britse vakkundige op
   die gebied van Tibetaanse kultuur wat in Bhoetan woonagtig was. In 1973
   en in 1979 is haar seuns gebore. In 1988 keer sy terug na Birma om haar
   siek moeder by te staan.

[wysig] Begin van politike aktivisme

   In 1988, het die langdienende leier van die regerende Sosialiste Party,
   General Ne Win, afgetree. Dit lei tot massa betogings ten gunste van
   demokratisering, wat geweldadig onderdruk is. 'n Nuwe militêre junta
   neem die mag oor in Birma.

   Sterk beïnvloed deur Mahatma Gandhi se filosofie van nie-geweldadige
   verset^[2]^[3] het Aung San Suu Kyi die politiek toegetree en haar
   beywer vir demokratisering. Sy help om die 'National League for
   Democracy' (NLD) op 24 September 1988 te stig en word aangestel as die
   algemene sekretaris van die beweging. 'n Aantal konfrontasies volg
   waartydens sy onbevrees in situaties waarin sy persoonlik in
   lewensgevaar verkeer het, opgetree.

[wysig] Arrestasie in Mianmar

   Op 20 Julie 1989 plaas die militêre regime haar onder huisarres in
   Rangoon ingevolge die reëls van die militêre noodtoestand, wat arres en
   gevangenskap sonder enige vorm van regsprosedure vir tot drie jaar
   moontlik maak. Sy begin 'n hongerstaking toe studente in haar huis
   gearresteer word om deur die militêre inligtingsdiens ondervra te word.
   Sy word deur Amnesty International as politieke gevangene erken.

   Op 27 Mei 1990 word sy, ondanks die feit dat sy nog steeds onder
   huisarres was, met 'n oorweldige meerderheid verkies tot Eerste
   Minister tydens 'n algemene verkiesing waarby haar party 82 present van
   die setels moes verkry. Die militêre junta (State Law and Order
   Restoration Council, afgekort SLORC) weier egter om die
   verkiesingsuitslag te aanvaar.

   In 1991 word die Nobelprys vir Vrede aan haar toegeken. Sy gebruik die
   geld (1,3 miljoen dollar) om 'n fonds vir gesondheid en ontwikkeling
   vir die Birmaanse volk op te rig.

   Toe haar man, wat haar sedert 1995 nie meer gesien het nie, in Maart
   1999 in Engeland aan prostaatkanker sterf, kon sy hom nie op sy laatste
   siekbed besoek of na sy begrafnis gaan nie, uit vrees dat sy nie weer
   toegelaat sou word nie om na Mianmar terug te keer nie. (Hierdie vrees
   is gebasseer op die feit dat die junta herhaaldelik aangebied het om
   haar vry te laat as sy die land sou verlaat).

   Sedert 2003 stry sy nog steeds onversetlik teen die militêre junta wat
   haar bewegingsvryheid bly beperk. Sy het intussen verskeie jare in
   huisarres deurgebring. Die junta het nog nie gehoor gegee aan tallose
   oproepe van wêreldleiders, politici en nobelpryswenners om haar vry te
   laat nie. Haar status as martelaar vir die vryheid en haar simboliese
   rol as fokus vir die verset teen die junta in Mianmar is soortgelyk aan
   die rol wat Nelson Mandela in Suid-Afrika gespeel het.

   Op 25 Mei 2007 is Aung San Suu Kyi se aanhouding wat op 27 Mei sou
   verstryk het verder verleng. ^[4]

[wysig] Eksterne skakel

     * Aung San Suu Kyi webtuiste (Engels)

[wysig] Verwysings

    1. ^ ^1,0 ^1,1 Aung San Suu Kyi, Daw Aung San Suu Kyi (Part 1), Besoek
       op 26 Julie 2007
    2. ^ "Profile: Aung San Suu Kyi." BBC News Online: 25 May 2006. URL
       besoek op 2007-05-26.
    3. ^ "The Nobel Peace Prize 1991 Presentation Speech." Nobel
       Foundation. URL besoek op 2007-05-26.
    4. ^ AMNESTY INTERNATIONAL, Myanmar: Aung San Suu Kyi's detention
       extended, besoek op 26 Julie 2007

   Kategorie: Mianmarese menseregte-aktiviste

