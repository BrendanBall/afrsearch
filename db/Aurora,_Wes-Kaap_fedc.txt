Aurora, Wes-Kaap


   Klein dorp in die Sandveld 43 km wes van Piketberg en 29 km suid van
   Redelinghuys in die munisipale gebied Bergrivier met 'n bevolking van
   nog nie 500 nie.

   Inhoud

        * 1 Geskiedenis
        * 2 Opvoeding
        * 3 Besienswaardighede
        * 4 Eksterne skakels
        * 5 Bronne

[wysig] Geskiedenis

   Gestig in 1906 en vernoem na die Romeinse godin van die daeraad. Het
   ontstaan weens die onbeheerbare grootte van die NG gemeente Piketberg
   toe twee dogtergemeentes twee dae agtereenvolgens afgestig is: Aurora
   op 25 April 1906 en Redelinghuys op 26 April 1906. Die gemeente se
   middelpunt sou op die plaas Skreeufontein wees, waar die dorp dan ook
   aangelê is op 'n stuk grond van sowat 150 morge wat ouderling J.P.
   Kotzé as geskenk aan die kerkraad oorgedra het. Die hoeksteen van die
   kerkgebou is op 16 April 1908 deur prof. P.G.J. de Vos gelê, 'n jaar na
   die aankoms van die eerste leraar, ds. C.R. Ferreira. Nege maande
   later, op 20 Januarie 1909, is die sierlike gebou in gebruik geneem.
   Die kerkraad het in 1924 'n pastorie op Velddrif laat bou en daardie
   gemeente is in 1928 van Aurora afgestig.

[wysig] Opvoeding

   Tydens die lang bediening van ds. J.C. Smit (1922 tot 1947), het die
   skool aangegroei tot 'n hoërskool en is koshuisgeriewe vir 130 kinders
   daargestel. Deur die jare het die ontvolking van die platteland daartoe
   gelei dat die Hoërskool Aurora weer afgeskaal is tot net 'n middelbare
   skool. In 2006 was die leerdertal 189 van gr. 1 tot gr. 9. Die
   skoolhoof in daardie jaar was mnr. J.P. van Wyk.

[wysig] Besienswaardighede

   Aurora beskik oor 'n braairestaurant wat besoekers van heinde en verre
   lok. Dit is ook 'n gewilde aftreeplek vir stedelinge vanweë die lae
   voorkoms van misdaad en die rustigheid. Daar is bergfietsryroetes in
   die omgewing. Die bekende Verlorenvlei by Redelinghuys is maklik per
   grondpad bereikbaar vanaf Aurora.

[wysig] Eksterne skakels

     * Toeriste-inligting
     * Verblyf
     * Bergfietsry
     * Bergfietsry

[wysig] Bronne

     * Olivier, ds. P.J., Ons gemeentelike feesalbum, NG Kerk-uitgewers
       van S.A., Kaapstad en Pretoria, 1952.

   Kategorieë: Wes-Kaap • Dorpe in Suid-Afrika • Weskus

