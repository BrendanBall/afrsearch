Australië


   CAPTION: Australië
   Commonwealth of Australia


        Wapen van Gemenebes van Australië
   Vlag Wapen
   Nasionale leuse: geen (voorheen Voorwaarts Australië)
   Volkslied: Advance Australia Fair^[1]
   Ligging van Gemenebes van Australië
   Hoofstad Canberra
   35°15′S 149°28′E
   Grootste stad Sydney
   Amptelike tale Geen / Engels (de facto)
   Regering
   Monarg
   Goewerneurgeneraal
   Eerste minister
   Parlementêre demokrasie
   Federale grondwetlike monargie
   Koningin Elizabeth II
   Michael Jeffery
   Kevin Rudd
   Onafhanklikheid
   Onafhanklikheid
   • Grondwet
   • Statuut van Westminster
   • Australië Akte
   Van die VK:
   1 Januarie 1901
   11 Desember 1931
   3 Maart 1986
   Oppervlakte
    - Totaal

    - Water (%)
   1 E12 7741220 km^2  (6^de)
   2988888 myl^2
   1
   Bevolking
    - 2007 skatting
    - 2006 sensus
    - Digtheid
   21,120,157^[2] (53ste)
   19,855,288
   2.6 / km^2 (224ste)
   6.7 / myl^2
   BBP (KKP)
    - Totaal
    - Per capita 2007 skatting

   VS$718.4 biljoen (IMF) (17de)
   VS$34,359 (IMF) (14de)
   MOI (2004) 0.957 (3de) — hoog
   Geldeenheid Australiese dollar (AUD)
   Tydsone
    - Somertyd verskeie* (UTC
   +8 to +10.5)
   verskeie* (UTC
   +9 tot +11.5)
   Internet-TLD .au
   Skakelkode +61
   *Daar is drie tydsones in Australië: oostelike (DST+10), sentrale
   (DST+9:30) en westelike (DST+8). Sommige gedele gebruik 'n
   nie-amptelike "sentrale-westelike" sone (DST+8:45).

   Australië, amptelik die Australiese Gemenebes, is 'n land in die
   Suidelike Halfrond en bestaan uit die Australiese kontinent (die wêreld
   se kleinste kontinent), die eiland Tasmanië en 'n aantal ander eilande
   in die Indiese Oseaan, die Stille Oseaan en die Suidelike Oseaan.
   Australië se buurlande is Indonesië, Oos-Timor en Papoea-Nieu-Guinee
   aan die noorde, die Solomon-eilande, Vanuatu en Nieu-Kaledonië aan die
   noordooste en Nieu-Seeland aan die suidooste.

   Die Australiese vasteland word al reeds vir meer as 42 000 jaar deur
   Australiese Inboorlinge bewoon. Na verskeie besoeke deur Europese
   ontdekkingsreisigers en handelaars in die 17de eeu, was die oostelike
   helfte van Australië in 1770 deur Groot Brittanje opgeëis en
   oorspronklik deur wettelik gestrafte oortreders as deel van die kolonie
   van Nieu-Suid-Wallis gevestig, beginnende op 26 Januarie 1788. Soos die
   bevolking gegroei het en nuwe areas ontdek is, is vyf ander
   self-regerende Britse kolonies tydens die 19de eeu gevestig.

   Op 1 Januarie 1901 het die ses kolonies saam 'n federasie geword en die
   Australiese Gemenebes was gevorm. Sedertdien het Australië 'n stabiele
   liberale demokratiese politieke stelsel gehandhaaf en bly dit steeds 'n
   ryk van die Statebond wat die Britse monarg as hulle eie herken. Die
   hoofstad van Australië is Canberra, wat geleë is in die Australiese
   Hoofstadgebied (Australian Capital Territory). Die bevolking van 21
   miljoen is gekonsentreerd in die vastelandse staatshoofstede Sydney,
   Melbourne, Brisbane, Perth en Adelaide.

   Inhoud

        * 1 Etimologie
        * 2 Geskiedenis
        * 3 Geografie
        * 4 Flora en fauna
        * 5 Kultuur
        * 6 Demografie
        * 7 Politiek
        * 8 State en gebiede
        * 9 Buitelandse betrekkinge en leër
        * 10 Ekonomie
        * 11 Verwysings
        * 12 Eksterne skakels

[wysig] Etimologie

   Die naam, "Australië", is afgelei van die Latyn Australis wat
   "Suidelik" beteken. Legendes van 'n "onbekende land van die suide"
   (terra australis incognita) was sedert Romeinse tye algemeen in
   middeleeuse aardrykskunde, maar was nie op enige werklike kennis van
   die kontinent gebaseer nie. Die eerste gebruik van die woord
   "Australië" in Engels was in 1625: die woorde "A note of Australia del
   Espiritu Santo, written by Master Hakluyt" in die boek Hakluytus
   Posthumus wat deur Samuel Purchas gepubliseer is.^[3] Die Nederlandse
   byvoeglike vorm, "Australische", was deur die offisiere van die V.O.C.
   in Jakarta (toe Batavia) in 1638 gebruik om na die nuut-ontdekte land
   in die Suide te verwys. "Australia" was in 'n 1693 vertaling van Les
   Aventures de Jacques Sadeur dans la Découverte et le Voyage de la Terre
   Australe gebruik, 'n Franse roman uit 1692 deur Gabriel de Foigny
   (onder die pennaam Jacques Sadeur).^[4] Alexander Dalrymple het dit
   daarna in 1771 gebruik in An Historical Collection of Voyages and
   Discoveries in the South Pacific Ocean om na die gehele Suidelike
   Pasifiese streek te verwys. In 1793 het George Shaw en Sir James Smith
   Zoology and Botany of New Holland gepubliseer, waarin hulle verwys na
   "the vast island, or rather continent, of Australia, Australasia or New
   Holland".
   'n Kunstenaar se voorstelling van Port Jackson, die plek waar Sydney
   gestig is, soos gesien vanaf South Head. Uit A Voyage to Terra
   Australis.
   'n Kunstenaar se voorstelling van Port Jackson, die plek waar Sydney
   gestig is, soos gesien vanaf South Head. Uit A Voyage to Terra
   Australis.

   Die naam is gewild gemaak deur die 1814-werk, A Voyage to Terra
   Australis, deur die navigator, Matthey Flinders, die eerste
   aangetekende persoon wat om Australië geseil het. Ten spyte van die
   titel, wat die siening van die Britse admiraalskap weerspieël het, het
   Flinders die term "Australia" in sy boek gebruik. Die boek was baie
   gewild en het die term in die volksmond geplaas. Goewerneur Lachlan
   Macquarie van Nieu-Suid-Wallis het die woord daarna in sy versendings
   na Engeland gebruik en op 12 Desember 1817 het hy aan die Koloniale Amp
   aanbeveel dat dit amptelik in gebruik geneem word. ^[5] In 1824 het die
   Admiraalskap ingestem dat die kontinent amptelik as "Australia" bekend
   sal staan.

   Die woord "Australia" word in Australiese Engels uitgespreek as
   /ə.ˈstɹæɪ.ljə, -liː.ə, -jə/.

[wysig] Geskiedenis

   Daar word beraam dat die eerste menslike bewoning van Australië tussen
   ongeveer 42 000 en 48 000 jaar gelede plaasgevind het.^[6] Hierdie
   eerste Australiërs was moontlik die voorouers van die huidige inheemse
   Australiese volke en het moontlik oor landbrûe en ander seekruisings
   vanaf die huidige Suidoos-Asië oorgesteek. Meeste van hierdie mense was
   jagter-versamelaars met 'n ingewikkelde mondelinge kultuur en
   spirituele waardes wat gebaseer was op 'n eerbied vir die land en 'n
   geloof in die Droomtyd. Die Torres Strait-eilandbewoners, wat aan die
   Melanesiese etniese groep behoort, het die Torres Strait-eilande en die
   ver-noordelike dele van Queensland bewoon: hulle kulturele gebruike is
   en bly egter steeds onderskeidelik van die Australiese inboorlinge (ook
   bekend as die Aborigines).
   Die eerste kaart van Australië, soos gepubliseer in Nicholas Vallard se
   see-atlas van 1547.
   Die eerste kaart van Australië, soos gepubliseer in Nicholas Vallard se
   see-atlas van 1547.

   Die eerste aangetekende Europese waarneming van die Australiese
   vasteland was deur die Nederlandse navigator, Willem Janszoon, wat die
   kus van Kaap-York-skiereiland in 1606 waargeneem het. Tydens die 17de
   eeu het die Nederlanders die hele westelike en noordelike kuslyne
   gekarteer en het hulle die gebied Nieu-Holland genoem, alhoewel hulle
   geen poging gemaak het om hulself in die gebied te vestig nie. In 1770
   het James Cook langs die oostelike kus geseil en dit gekarteer: hy het
   dit Nieu-Suid-Wallis genoem en dit vir Groot Brittanje opgeëis.

   Die Britse kroonkolonie, Nieu-Suid-Wallis, het begin met 'n
   nedersetting by Port Jackson wat op 26 Januarie 1788 deur kaptein
   Arthur Phillip gevestig is. Hierdie datum het later Australië se
   nasionale dag, Australië Dag, geword. Van Diemensland, die huidige
   Tasmanië, was in 1803 gevestig en het in 1825 'n aparte kolonie geword.
   Die Verenigde Koninkryk het die westelike deel van Australië in 1829
   amptelik geëis. Aparte kolonies was gevorm uit dele van
   Nieu-Suid-Wallis: Suid-Australië in 1836, Victoria in 1851 en
   Queensland in 1859. Die Noordelike Gebied ("Northern Territory") was in
   1911 gestig toe dit van Suid-Australië geskei het. Suid-Australië was
   as 'n "vrye provinsie" gestig, met ander woorde dit was nooit 'n
   strafregtelike kolonie nie. Victoria en Wes-Australië was ook "vry"
   gestig, maar het later vervoerde gevangenes aanvaar.^[7]^[8] Die
   vervoer van gevangenes na Nieu-Suid-Wallis was in 1848 stopgesit, na 'n
   veldtog deur die setlaars daar.^[9]

   Die bevolking van die Australiese inboorlinge was 'n beraamde 350 000
   in die tyd van die Europese vestiging,^[10] maar het sterk afgeneem in
   die 150 jaar na die aankoms van die setlaars. Hierdie afname was
   hoofsaaklik te wyte aan besmetlike siektes gekombineer met geforseerde
   verskuiwing van nedersettings en kulturele disintegrasie.^[11] Die
   verwydering van kinders van hulle families mag ook tot die daling van
   die inheemse bevolking bygedra het. Sulke interpretasies van die
   Inboorlinge se geskiedenis word deur sommige regsgesinde kommentators
   bestry en beskryf as oordrewe of versin vir politiese of ideologiese
   redes.^[12] Die debat staan in Australië bekend as die "History Wars"
   ("Geskiedenisoorloë"). Na die 1967 referendum het die federale regering
   die gesag verkry om beleide te implementeer en wette te maak wat op die
   Inboorlinge van toepassing was. Tradisionele eienaarsreg van land
   ("native title") was eers in 1992 herken, toe die hooggeregshof (tydens
   die saak Mabo v Queensland (No 2)) die idee van Australië as terra
   nullius ( "leë land") tydens die tyd van Europese nedersetting omgekeer
   het.
   'n Voorstelling van die Eureka-vlag wat tydens die mynersrebellie in
   1854 gebruik is. Identiese weergawes van die vlag het sedertdien 'n
   simbool van protes vir 'n wye verskeidenheid bewegings in Australië
   geword.
   'n Voorstelling van die Eureka-vlag wat tydens die mynersrebellie in
   1854 gebruik is. Identiese weergawes van die vlag het sedertdien 'n
   simbool van protes vir 'n wye verskeidenheid bewegings in Australië
   geword.

   In die 1850's het 'n goudloop in Australië begin en die Eureka
   Stockade-rebellie teen mynlisensiefooie in 1854 is 'n vroeë voorbeeld
   van burgerlike ongehoorsaamheid. Tussen 1855 en 1890 het die ses
   kolonies elk verantwoordelike bestuur verkry en het hulle hulle eie
   sake self bestuur, alhoewel hulle deel van die Britse Ryk gebly het.
   Die Koloniale Amp (Colonial Office) in Londen het wel die beheer van
   sommige sake behou, soos buitelandse sake, verdediging en
   internasionale verskeping. Na 'n dekade van beplanning, konsultasie en
   stemmery, was die federasie van die kolonies op 1 Januarie 1901 behaal
   en die Gemenebes van Australië was gebore as 'n dominium (vrygewes) van
   die Britse Ryk. Die Federale Hoofstadgebied ("Federal Capital
   Territory"), later hernoem na die Australiese Hoofstadgebied (ACT,
   "Australian Capital Territory"), was in 1911 gevorm uit 'n nuwe deel
   van Nieu-Suid-Wallis om 'n nuwe ligging te bied vir die voorgestelde
   nuwe federale hoofstad, Canberra (Melbourne was die tydelike setel van
   die regering van 1901 tot 1927 terwyl Canberra gebou was). Beheer van
   die Noordelike Gebied ("Northern Territory") was van die
   Suid-Australiese regering na die Statebond verskuif in 1911. Australië
   het vrywilliglik aan die Eerste Wêreldoorlog deelgeneem. ^[13]

   Die 1931 Statuut van Westminster het meeste van die wetlike skakels
   tussen Australië en die Verenigde Koninkryk formeel beëindig toe dit in
   1942 deur Australië aangeneem is. Die skok van die Verenigde Koninkryk
   se nederlaag teen Asië in 1942 en die bedreiging van 'n Japannese inval
   het veroorsaak dat Australië hom tot die Verenigde State gekeer het vir
   bondgenootskap en beskerming. Sedert 1951 is Australië ook 'n militêre
   bondgenoot van die Verenigde State onder die Anzus-verdrag (die verdrag
   sluit ook Nieu-Seeland in). Na die Tweede Wêreldoorlog het Australië
   immigrasie vanuit Europa aangemoedig en sedert die 1970's, na die
   goedkeuring van die Racial Discrimination Act ("Rassistiese
   diskriminasie akte"), word immigrasie vanuit Asië en ander nie-Europese
   dele van die wêreld ook aangemoedig. As gevolg hiervan het Australië se
   demografie, kultuur en selfbeeld opmerklik verander. Die finale
   grondwetlike bande tussen Australië en die Verenigde Koninkryk was in
   1986 verbreek met die Australië Akte van 1986, wat enige Britse rol in
   die regering van die Australiese State beëindig het, asook regterlike
   apèlle aan die Britse Geheime Raad.^[14]'n Voorgestelde skuif na 'n
   republiek met 'n president wat deur die Parlement aangestel word, is in
   1999 deur Australiese kiesers met 'n meerderheid van minder as 5%
   verwerp.^[15] Sedert die verkiesing van die regering onder eerste
   minister Gough Whitlam in 1972, is daar 'n toenemende fokus op die
   nasie se toekoms as deel van die Pasifiese Kom.

[wysig] Geografie

   'n Satellietbeeld van Australië, waarin die woestynagtige dele van die
   land duidelik waargeneem kan word.
   'n Satellietbeeld van Australië, waarin die woestynagtige dele van die
   land duidelik waargeneem kan word.

   Australië se 7,617,930 km^2 vasteland^[16] is op die Indo-Australiese
   plaat. Die land word omring deur die Suidelike Oseaan en die Stille
   Oseaan en word van Asië geskei deur die Timor- en die Arafirassee en
   die Tasmansee. Australië se kuslyn beloop 34,218 kilometer (dit sluit
   nie die kuslyne van eksterne gebiede in nie)^[17] en het aanspraak op
   'n Eksklusiewe Ekonomiese Sone (EES) van 8,148,250  kilometer^2.
   Hierdie EES sluit nie die Australiese Antarktiese Gebied in nie.

   Die Groot Koraalrif, die wêreld se grootste koraalrif, is 'n kort
   afstand vanaf die noordoostelike kus geleë en strek oor 2000km. Mount
   Augustus, geleë in Wes-Australië, het daarop aanspraak gemaak dat die
   die wêreld se grootste monoliet is.^[18] Met 'n hoogte van 2,228 meter
   is Mount Kosciuszko, deel van die Groot Skeidingsgebergte, die hoogste
   berg op die Australiese vasteland, alhoewel Mawson Peak, op die afgeleë
   Heard Island, hoër strek met 'n hoogte van 2,745 meter.

   Die grootste deel van Australië is woestynagtig en deels dor. Australië
   is ook die platste kontinent, dit het die oudste en onvrugbaarste grond
   en is die droogste bewoonde kontinent. Slegs die suidoostelike en
   suidwestelike hoeke van die kontinent het 'n matige klimaat. Die
   grootste deel van die bevolking woon langs die matige suidoostelike
   kuslyn. Die landskappe van die noordelike deel van die land, met 'n
   tropiese klimaat, bestaan uit reënwoude, boslande, grasvelde,
   manglietmoerasse en woestyn. Die klimaat word aansienlik beïnvloed deur
   seestrome, asook die El Niño se suidelike swaaiing (wat met periodiese
   droogtes gepaard gaan) en die seisoenale tropiese laagdrukstelsel wat
   siklone in Noord-Australië teweegbring.^[19]^[20]

[wysig] Flora en fauna

   Die eendbekdier is 'n uitstekende voorbeeld van die unieke Australiese
   fauna.
   Die eendbekdier is 'n uitstekende voorbeeld van die unieke Australiese
   fauna.

   Alhoewel Australië grotendeels dor en woestynagtig is, dek dit tog 'n
   verskeidenheid habitatte, van alpynse heides tot tropiese reënwoude, en
   word dit as 'n mega-diverse land herken. Vanweë die kontinent se
   ouderdom en die daaropvolgende lae vlakke van vrugbaarheid, asook die
   sterk wisselende weerpatrone en die langtermynse geografiese isolering,
   is baie van Australië se biota (die fauna en flora) uniek en divers.
   Ongeveer 85% van Australië se bloeiende (blomdraende) plante, 84% van
   die soogdiere, meer as 45% van die voëls en 89% van die matige-sone,
   langslandige visse is endemies aan die land.^[21]

   Baie van Australië se ekostreke en die spesies wat in hierdie streke
   woonagtig is, word deur menslike aktiwiteite en ingevoerde, buitelandse
   plante en dierspesies bedreig. Die federale Environment Protection and
   Biodiversity Conservation Act 1999 ("Omgewingsbeskerming en Bewaring
   van Biodiversiteit Akte 1999") is 'n wettige raamwerk vir die
   beskerming van bedreigde spesies. Talle beskermde areas is geskep onder
   die nasionale Biodiversity Action Plan ("Biodiversiteit aksieplan") om
   unieke ekostelsels te beskerm en te bewaar. 64 moeraslande is onder die
   Ramsar-konvensie geregistreer en 16 Wêrelderfenisgebiede is vasgestel.
   Australië is 13de op die Environmental sustainability index se
   ranglys.^[22]
   Die koala en die eukaliptus vorm saam 'n ikoniese Australiese toneel.
   Die koala en die eukaliptus vorm saam 'n ikoniese Australiese toneel.

   Meeste Australiese houtagtige plantspesies is immergroen en baie van
   hulle is aangepas aan veldbrande en droogte, soos die verskeie soorte
   eukaliptusse en akasias. Australië het 'n ryk verskeidenheid
   peulgewasse wat floreer in arm grond as gevolg van die simbiose met
   Risobium-bakterieë en swamwortels. Voorbeelde van bekende Australiese
   fauna is Monotremata soos die eendbekdier en die mierystervark; talle
   buideldiere soos die kangaroe, koala, en buidelmuis en voëls soos die
   emoe en kookaburra. Die dingo (die Australiese wildehond) is ingevoer
   deur Austronesiese mense wat met die Australiese Inboorlinge handel
   gedryf het ongeveer 3000 v.C.^[23] Baie plant- en dierspesies het
   uitgesterf na die eerste menslike setlaars hulle daar gevestig het;
   ander, soos die buidelwolf, het uitgesterf sedert die Europese setlaars
   hulle daar gevestig het.^[24]^[25]

[wysig] Kultuur

   Sedert 1788 was die primêre basis van die Australiese kultuur die
   Anglo-Keltiese kultuur, alhoewel onderskeibare Australiese kenmerke uit
   die omgewing en die inheemse kultuur ontwikkel het. Oor die afgelope 50
   jaar was Australiese kultuur ook sterk deur Amerikaanse popkultuur
   beïnvloed (veral televisieprogramme en rolprente), asook grootskaalse
   immigrasie vanuit nie-Engelssprekende lande en Australië se Asiatiese
   bure. Die energie en oorspronklikheid van Australiese kuns -
   letterkunde, rolprente, opera, musiek, skilderwerk, teater, dans en
   kunshandwerke - het internasionale erkenning behaal.
   Rotsskilderings deur die Australiese Inboorlinge vorm die beginpunt van
   Australiese visuele kuns.
   Rotsskilderings deur die Australiese Inboorlinge vorm die beginpunt van
   Australiese visuele kuns.

   Australië het 'n lang geskiedenis van visuele kunste, beginnende met
   die rots- en basskilderings van die land se inheemse volke. Sedert die
   Europese vestiging is die Australiese landskap 'n gewilde tema in
   kunswerke, soos gesien kan word in die werke van (onder andere) Arthur
   Streeton, Arthur Boyd en Albert Namatjira. Die tradisies van die
   inheemse Australiërs word hoofsaaklik mondelings oorgedra en is nou
   verbind met seremoniële aktiwiteite en verhale oor die Droomtyd. Die
   musiek, dans en kuns van die Aborigines het ook 'n kennelike invloed op
   eietydse Australiese visuele en uitvoerende kunste. Australië het 'n
   aktiewe tradisie van musiek, ballet en teater: baie van die uitvoerende
   kunste-maatskappye ontvang openbare fondse deur die federale regering
   se Raad vir die Kunste. Daar is 'n simfonieorkes in elke hoofstad en 'n
   nasionale operamaatskappy, Opera Australia, wat bekendheid verwerf het
   danksy die beroemde operasangeres, dame Joan Sutherland.

   Australiese letterkunde word ook deur die landskap beïnvloed: die werke
   van skrywers soos Banjo Paterson en Henry Lawson beskryf die ervaringe
   in die Australiese bosveld. Die karakter van 'n koloniale Australië,
   soos uitgebeeld in vroeë letterkunde, resoneer met moderne Australië en
   die land se waarneembare beklemtoning van egalisme, kameraadskap en
   anti-outoritarisme. Patrick White was in 1973 die Nobelprys vir
   Letterkunde toegeken: hy is tot sover ook die enigste Australiër wat
   hierdie prestasie behaal het en hy word erken as een van die
   belangrikste Engelstalige skrywers van die 20ste eeu. Australiese
   Engels is een van die groot weergawes van die Engelse taal: die
   spelling en grammatika is hoofsaaklik gebaseer op Britse Engels, maar
   bestaan binne-in 'n volkstaal wat unieke woorde en frases bevat;
   sommige hiervan word vandag ook in standaard Engels gekry.
   Ricky Ponting slaan 'n ses vir Australië tydens 'n krieketwedstryd teen
   Sri Lanka.
   Ricky Ponting slaan 'n ses vir Australië tydens 'n krieketwedstryd teen
   Sri Lanka.

   Australië het twee openbare uitsaaikorporasies, die Australian
   Broadcasting Corporation (ABC) en die multikulturele Special
   Broadcasting Service (SBS). Verder het die land ook drie kommersiële
   televisienetwerke, 'n aantal betaaltelevisiedienste en verskeie
   openbare, nie-winsgewende televisie- en radiostasies. Australië se
   rolprentindustrie het beide kritieke en kommersiële sukses behaal. Elke
   groot stad het daaglikse koerante en daar is twee nasionale daaglikse
   koerante: The Australian en The Australian Financial Review. Volgens
   Verslaggewers Sonder Grense (VSG) was Australië in 2006 35ste op 'n lys
   van lande gerangskik volgens vryheid van die pers. Die lae posisie word
   toegeskryf aan die beperkte diversiteit van kommersiële
   media-eienaarskap in Australië; in besonder is meeste Australiese
   publikasies onder die beheer van die News Corporation en John Fairfax
   Holdings.

   Sport speel 'n baie belangrike deel in die Australiese kultuur en word
   ondersteun deur 'n klimaat wat buitemuurse aktiwiteite begunstig; 23,5%
   Australiërs ouer as 15 neem gereeld deel aan georganiseerde sportiewe
   aktiwiteite.^[26] Op internasionale vlak het Australië in besonder
   sterk spanne in krieket, hokkie, netbal, rugbyliga en rugbyunie en het
   hulle ook sterk mededingers in fietsry, roei en swem. Ander sporte wat
   op nasionale vlak gespeel word sluit Australiese voetbal,
   perdewedrenne, sokker en motorwedrenne in. Australië het ook aan elke
   Olimpiese Spele van die moderne era deelgeneem, asook aan elke
   Statebondspele. Die land was ook die gasheer van die 1956 Olimpiese
   Spele (in Melbourne) en die 2000 Olimpiese Spele]] (in Sydney) en word
   sedert 2000 onder die top vyf medaljewenners getel. Australië was ook
   die gasheer van die 1938 Britse Ryk-spele, die 1962 Britse Ryk en
   Statebondspele, die 1982 Statebondspele en die 2006 Statebondspele.
   Ander groot internasionale gebeurtenisse wat dikwels in Australië gehou
   word sluit die Australiese Ope in, een van die vier Grand
   Slam-tennistoernooie, asook jaarlikse internasionale krieketwedstryde
   en die Formule Een Australiese Grand Prix. Korporatiewe en
   regeringsborge vir baie sporte en topatlete is algemeen in Australië.
   Uitgesaaide sport is gewild: van die mees gekykte televisieprogramme
   sluit die somer Olimpiese Spele en die finale wedstryde van plaaslike
   en internasionale rugby- en voetbaltoernooie in.^[27]

[wysig] Demografie

   CAPTION: Bevolkingsgeskiedenis

   Sensus^1 Bevolking   %±
     1900   3765400   -
     1910   4525100   20,2%
     1920   5411000   19,6%
     1930   6501000   20,1%
     1940   7078000   8,9%
     1950   8307000   17,4%
     1960   10392000  25,1%
     1970   12663000  21,9%
     1980   14726000  16,3%
     1990   17169000  16,6%
     2000   19169000  11,6%
    2007^2  21106778  10,1%

   ^1populstat.info
   ^2Geen sensus, slegs 'n beraming.
   Meeste Australiërs woon in stedelike gebiede. Sydney is die mees
   bevolkte stad in Australië.
   Meeste Australiërs woon in stedelike gebiede. Sydney is die mees
   bevolkte stad in Australië.

   Meeste van die beraamde 21 miljoen Australiërs is afstammelinge van
   19de en 20ste eeuse Europese setlaars, hoofsaaklik die Britse Eilande.
   Met die ingang van 2006 was ongeveer 90% van Australië se bevolking van
   Europese afkoms. Australië se bevolking het sedert die einde van die
   Eerste Wêreldoorlog verviervoudig,^[28] aangespoor deur die land se
   ambisieuse immigrasieprogram. Na die Tweede Wêreldoorlog tot en met
   2000 het amper 5,9 miljoen van die totale bevolking hulself as nuwe
   immigrante in die land gevestig. Dit beteken dat byna twee uit elke
   sewe Australiërs oorsee gebore is.^[29] Meeste immigrante beskik oor
   nodige vaardighede, maar die immigrasiekwota maak ook voorsiening vir
   immigrante se familielede en vlugtelinge. In 2001 was die meeste
   immigrante afkomstig van (in volgorde) die Verenigde Koninkryk,
   Nieu-Seeland, Italië, Viëtnam en Sjina.^[26]^[30] Na die afskaffing van
   die Wit Australië-beleid in 1973, is 'n aantal regeringsinisiatiewe
   gestig om rasseharmonie, gebaseer op 'n beleid van multikulturalisme,
   aan te moedig en te bevorder.^[31] In 2005-06 het meer as 131 000 mense
   na Australië geëmigreer, hoofsaaklik uit Asië en Oseanië. ^[32] Die
   migrasiemikpunt vir 2006-07 was 144 000.^[33]^[34]

   In 2001 was die inheemse bevolking (die vastelandse Aborigines en die
   Torres Strait-eilandbewoners) 410 003 (2,2% van die bevolkingstotaal),
   'n aansienlike toename van die 1976-sensus, wat 'n inheemse bevolking
   van 115 953 aangetoon het. Inheemse Australiërs het hoër syfers van
   gevangenisneming en werkloosheid, laer vlakke onderrig en die
   lewensverwagting vir beide mans en vroue is 17 jaar minder as dié van
   ander Australiërs.^[26]

   Soos baie ander ontwikkelde lande, is Australië besig om 'n
   demografiese verskuiwing na 'n ouer bevolking te maak, met meer
   afgetredenes en minder mense van 'n werkersouderdom. 'n Groot aantal
   Australiërs (759 849 in 2002–03^[35]) woon buite hulle tuisland.
   In teenstelling met die digbevolkte stedelike gebiede, woon minder as
   15% van die Australiese bevolking in die platteland. Hierdie beeld toon
   die Barossa-vallei in Suid-Australië.
   In teenstelling met die digbevolkte stedelike gebiede, woon minder as
   15% van die Australiese bevolking in die platteland. Hierdie beeld toon
   die Barossa-vallei in Suid-Australië.

   Engels is die nie-amptelike, nasionale taal^[36] en word geskryf en
   gepraat in 'n onderskeidelike weergawe van die Engelse taal wat bekend
   staan as Australiese Engels. Volgens die 2001-sensus is Engels die
   enigste taal wat in omtrent 80% van die bevolking se huise gepraat
   word. Die tweede mees algemene taal wat tuis gepraat word is Sjinees
   (2,1%), Italiaans (1,9%) en Grieks (1,4%). 'n Aansienlike gedeelte van
   die eerste en tweede generasie immigrante is tweetalig. Daar word geglo
   dat daar tussen 200 en 300 inheemse tale was teen die tyd wat die land
   sy eerste kontak met Europa gemaak het. Van hierdie tale het slegs 70
   oorleef, maar 50 daarvan word tans deur uitsterwing bedreig. Omtrent
   50 000 (0,25%) van die bevolking het 'n inheemse taal as hul eerste
   taal. Australië het ook 'n gebaretaal, Auslan, wat die eerste taal van
   ongeveer 6500 dowe mense is.

   Australië het geen staatsgodsdiens nie. Die 2006-sensus het vasgestel
   dat 64% van die Australiese bevolking hulself as Christelik beskou: 26%
   beskou hulself as Rooms-Katoliek en 19% as Anglikaans. 5% Australiërs
   is volgelinge van nie-Christelike gelowe en 19% is gekategoriseer onder
   "geen godsdiens" (dit sluit nie-teïstiese gelowe soos humanisme,
   ateïsme, agnostisisme en redegeloof in) en 'n verdere 12% het geweier
   om te antwoord of het nie 'n antwoord gegee wat geïnterpreteer kon word
   nie. Soos in ander Westerse lande is aktiewe kerkbywoning aansienlik
   laer as die totaal godsdienstiges: weeklikse kerkbywoning is omtrent
   1,5 miljoen, of 7,5% van die bevolking.^[37]

   Skoolbywoning is verplig vir kinders tussen die ouderdom van 6 en 15
   jaar (tot 16 jaar in Suid-Australië en Tasmanië, en 17 jaar in
   Wes-Australië), wat bydra tot 'n beraamde volwasse geletterheidsyfer
   van 99%. Regeringsubsidies het die stigting van Australië se 38
   universiteite ondersteun en alhoewel 'n aantal private universiteite
   ook gestig is, ontvang die meerderheid fondse van die regering. Daar is
   aambagtelike opleidingskolleges, wat op 'n staatstelsel gebaseer is,
   bekend as TAFE-institute ("Technical and Further Education"), en baie
   ambagte bied vakleerlingskappe om nuwe ambagsmanne en -vroue op te lei.
   Ongeveer 58% Australiërs tussen 25 en 64 jaar oud het ambagtelike of
   tersiêre kwalifikasies.^[26] Australië se tersiêre slaagsyfer is 49%,
   die hoogste van al die OESO-lande. Die verhouding van internasionale
   tot plaaslike studente in tersiêre onderrig is ook die hoogste van al
   die OESO-lande.^[38]

[wysig] Politiek

   Kevin Rudd is die huidige Eerste Minister van Australië.
   Kevin Rudd is die huidige Eerste Minister van Australië.

   Die Gemenebes van Australië is 'n grondwetlike monargie met 'n
   parlementêre regeringstelsel. Koningin Elizabeth II is die Koningin van
   Australië, 'n rol wat onderskei word van haar rol as monarg van die
   ander ryke in die Statebond. Die koningin word op federale vlak deur
   die Goewerneur-generaal verteenwoordig en deur goewerneurs op 'n
   staatsvlak. Alhoewel die Australiese grondwet aansienlike uitvoerende
   gesag aan die goewerneur-generaal gee, word dit normaalweg slegs
   uitgeoefen na raad van die Eerste Minister van Australië. Die mees
   opmerklike uitoefening van die goewerneur-generaal se gesag sonder die
   aanwysing van die eerste minister was die afdanking van die
   Whitlam-regering tydens die Australiese grondwetlike krisis van
   1975.^[39]

   Daar is drie liggame in die regering:
     * Die wetgewende liggaam: Die Parlement van Australië, bestaande uit
       die Koningin, die Senaat, en die Huis van Verteenwoordigers. Die
       Koningin word verteenwoordig deur die Goewerneur-generaal, wie se
       gesag tot die bekragtiging van wette beperk word.
     * Die uitvoerende liggaam: Die Federale Uitvoerende Raad, bestaande
       uit die Goewerneur-generaal wat deur Uitvoerende Raadslede
       geadviseer word. In die praktyk is die raadslede die Eerste
       Minister en die Staatsministers.
     * Die regterlike liggaam: die Hooggeregshof van Australië en ander
       Australiese federale howe. Die Staatshowe het in 1986 amptelik van
       die Regterlike Komitee van die Geheime Raad (van Brittanje) geskei
       met die ingebruikneming van die Australië Akte.

   Koningin Elizabeth II is die koningin van Australië.
   Koningin Elizabeth II is die koningin van Australië.

   Die tweekamer-parlement bestaan uit die Koningin, die Australiese
   Senaat (die opper kamer) van 76 senatore en 'n Huis van
   Verteenwoordigers (die laer kamer) van 150 lede. Lede van die laer
   kamer word verkies deur enkel-lid kiesafdelings, algemeen bekend as
   "kiesers" of "setels". Setels in die Huis van Verteenwoordigers word
   aan state toegewys op basis van die bevolking en elke staat word 'n
   minimum van vyf setels gewaarborg. In die Senaat word elke staat deur
   12 senatore verteenwoordig en die gebiede word deur twee senatore
   verteenwoordig. Verkiesings vir beide kamers word elke drie jaar gehou:
   senatore het oorvleuelende ses-jaar terme en slegs die helfte van die
   setels word in 'n verkiesing beskikbaar gemaak, tensy die siklus deur
   'n dubbele ontbinding onderbreek word. Die party met die meerderheid
   ondersteuning in die Huis van Verteenwoordigers vorm die regering en
   dié party se leier word die Eerste Minister.

   Daar is drie groot politieke partye: die Australiese Arbeidersparty,
   die Liberale Party en die Nasionale Party. Onafhanklike lede en
   verskeie kleiner partye het ook verteenwoordigheid in die Australiese
   parlement verkry, meesal in die opper huise. Sedert die 2007-verkiesing
   is die Arbeidersparty aan bewind in Canberra, onder leiding van eerste
   minister Kevin Rudd. Alle burgers wat 18 jaar en ouer is word verplig
   om aan elke staats-, gebied- en federale verkiesing deel te neem,
   behalwe in Suid-Australië^[40]

[wysig] State en gebiede

   Die Australiese state

   Australië bestaan uit ses state, twee groot vastelandse gebiede en
   ander kleiner gebiede.

   Die state is:
     * Nieu-Suid-Wallis
     * Queensland
     * Suid-Australië
     * Tasmanië
     * Victoria
     * Wes-Australië

   Die twee groot vastelandse gebiede is die Noordelike Gebied en die
   Australiese Hoofstadgebied.

   Die gebiede funksioneer in die meeste opsigte op dieselfde wyse as die
   state, maar die Australiese Parlement kan enige van hulle wetgewings
   herroep. In kontras kan federale wetgewing staatwetgewing slegs in
   sekere gevalle geroep, soos uiteengesit in artikel 51 van die
   Australiese grondwet; alle oorblywende wetgewende gesag word deur die
   staatsparlemente behou, dit sluit gesag oor die hospitale, onderwys,
   polisie, regbank en plaaslike goewerment in.

   Elke staat en gebied het ook sy eie wetgewende liggaam: 'n
   eenkamerstelsel in die Noordelike Gebied, die Australiese
   Hoofstadgebied en Queensland, en 'n tweekamerstelsel in die oorblywende
   state. Die laer kamer staan bekend as die Wetgewende Vergadering (Huis
   van Vergadering in Suid-Australië en Tasmanië) en die opper kamer staan
   bekend as die Wetgewende Raad. Daar word na die regeringshoofde in elke
   staat en gebied as premiers en hoofministers (respektiewelik) verwys.
   Die Koningin word in elke staat verteenwoordig deur 'n goewerneur; 'n
   administrateur in die Noordelike Gebied en 'n Goewerneur-generaal in
   die Hoofstadgebied het elk 'n soortgelyke rol.

   Australië het ook 'n aantal kleiner gebiede: die federale regering
   bestuur 'n aparte area binne-in Nieu-Suid-Wallis, die
   Jervisbaai-gebied, as 'n vlootbasis en seehawe vir die nasionale
   hoofstad. Australië het ook die volgende bewoonde eksterne gebiede:
   Norfolk-eiland, Kersfeeseiland en Cocos-eiland, en 'n aantal onbewoonde
   eksterne gebiede: die Asmore- en Cartier-eilande, die
   Koraalsee-eilande, die Heard-eiland en McDonald-eilande en die
   Australiese Antarktiese Gebied.

[wysig] Buitelandse betrekkinge en leër

   Die kaart toon aan waar troepe van die Australiese Verdedigingsmag
   ontplooi is (soos in 2007). Rooi: 1000 personeellede of meer. Oranje:
   Tussen 100 en 1000 personeellede. Blou: minder as 100 personeellede.
   Die kaart toon aan waar troepe van die Australiese Verdedigingsmag
   ontplooi is (soos in 2007). Rooi: 1000 personeellede of meer. Oranje:
   Tussen 100 en 1000 personeellede. Blou: minder as 100 personeellede.

   Oor die afgelope dekades was Australië se buitelandse betrekkinge sterk
   gestuur deur 'n noue verbinding met die Verenigde Nasies deur die
   Anzus-verdrag en 'n begeerte om verhoudings met Asië en die Pasifiese
   Streek te ontwikkel, veral deur die VSAN (Vereniging van
   Suidoos-Asiatiese Nasies) en die Stille Oseaan-eilande Forum. In 2005
   het Australië 'n intreesetel by die Suid-Asië-konferensie verseker na
   die land se toetreding tot die Vriendskaps- en Samewerkingverdrag.
   Australië is 'n ook 'n lid van die Statebond, waarin die
   Gemenebesregeringshoofde se vergaderings die hoof forum vir samewerking
   bied. Australië het ook die liberalisering van internasionale handel
   met mening ondersteun: die land het die vorming van die Cairns-groep en
   die ESASOG (Ekonomiese Samewerking in die Asië-Stille Oseaangebied)
   gelei en is 'n lid van OESO (Organisasie vir Ekonomiese Samewerking en
   Ontwikkeling) en die WHO (Wêreldhandelsorganisasie). Australië is ook
   'n stigtingslid van die Verenigde Nasies en handhaaf 'n internasionale
   bystandsprogram waardeur die land hulp aan ongeveer 60 lande verleen.
   Die 2005-2006 begroting voorsien A$2.5&nbspbiljoen vir
   ontwikkkelingshulp.

   Australië se leër, die Australiese Verdedigingsmag, bestaan uit die
   "Koninklike Australiese Vloot" (RAN, Royal Australian Navy), die
   "Australiese Leër" (Australian Army) en die "Koninklike Australiese
   Lugmag" (RAAF, Royal Australian Air Force), wat gesamentlik uit omtrent
   51 000 man bestaan.^[41] Alle takke van die Verdedigingsmag was reeds
   betrokke in VN- en plaaslike vredehandhawing (mees onlangs in
   Oos-Timor, die Solomon-eilande en Soedan), rampverligting en gewapende
   konflik, insluitende die 2003 Inval van Irak. Die regering wys die hoof
   van die Verdedigingsmag uit een van die gewapende diensbedrywe aan; die
   huidige Hoof van die Verdedigingsmag is Lugmaghoof Angus Houston. In
   die 2006-2007 begroting spandeer die verdediging A$22 biljoen.^[42]

[wysig] Ekonomie

   Die Fimiston Open Pit in Kalgoorlie is Australië se grootste
   dagbou-goudmyn.
   Die Fimiston Open Pit in Kalgoorlie is Australië se grootste
   dagbou-goudmyn.

   Australië het 'n welvarende, Westerse gemengde ekonomie met 'n per
   kapita BBP wat ietwat hoër is as dié van die Verenigde Koninkryk,
   Duitsland en Frankryk in terme van koopkragpariteit. Die land was derde
   gelys in die Verenigde Nasies se 2006 Menslike Ontwikkelingsindeks en
   sesde in The Economist se wêreldwye lewenskwaliteitindeks in 2005. Die
   afwesigheid van 'n uitvoergeörienteerde vervaardigingsnywerheid was
   altyd as 'n groot swakheid in die Australiese ekonomie beskou. Meer
   onlangs het stygende pryse vir Australië se kommoditeitartikels en
   toenemende toerisme hierdie kritiek minder van toepassing gemaak.
   Australië het egter steeds die wêreld se vierde-grootste
   lopende-rekeningtekort in absolute terme (in relatiewe terme is dit
   meer as 7% van die BBP). Dit word deur sommige ekonome as problematies
   beskou, veral sedert dit saamval met die hoë terme van handel en die
   lae rentekoerse wat die koste van die terugbetaling van buitelandse
   skuld laag hou. ^[43]

   Die Hawke-regering het die proses van ekonomiese hervorming aan die
   gang gesit deur die Australiese dollar vry te laat sweef in 1983 en die
   finansiële stelsel gedeeltelik te dereguleer.^[44] Die Howard-regering
   het die proses van mikro-ekonomiese hervorming voorgesit deur
   gedeeltelike deregulering van die arbeidsmark en die privatisering van
   besighede wat in staatsbesit was, met name die
   telekommunikasienywerheid.^[45] Die indirekte belastingstelsel was
   aansienlik hervorm in Julie 2000 met die invoer van 'n 10% goedere- en
   inkomstebelasting, wat die swaar steun op persoonlike en
   maatskappybelasting - nog steeds 'n kenmerk van Australië se
   belastingstelsel - ietwat verminder het.

   Met die ingang van Januarie 2007 was 10 033 480 mense ekonomies aktief
   met 'n werkloosheidskoers van 4,6%.^[46] Sedert 1996 was inflasie
   tipies 2-3% en basisrentekoerse 5-6%. Die dienssektor van die ekonomie,
   insluitende toerisme, onderwys en finansiële dienste, beslaan 69% van
   die BBP. ^[47] Landbou en natuurlike hulpbronne beslaan 3% en 5% van
   die BBP, maar dra aansienlik by tot die uitvoerprestasie. Australië se
   grootste uitvoermarkte sluit Japan, die Volksrepubliek van Sjina, die
   Verenigde State van Amerika, Suid-Korea en Nieu-Seeland in.^[26]

[wysig] Verwysings

          Hierdie artikel was grotendeels vertaal uit die Engelse
          Wikipedia-artikel, Australia.

    1. ^ Australië het ook 'n Koninklike volkslied, God Save the Queen (of
       King), wat gespeel word in die teenwoordigheid van lede van die
       Britse Koninklike Familie wanneer hulle Australië besoek.
    2. ^ Official Population Clock
    3. ^ Purchas, vol. iv, bl. 1422–32, 1625.
    4. ^ Sidney J. Baker, The Australian Language, tweede uitgawe, 1966.
    5. ^ Weekend Australian, 30-31 December 2000, bl. 16
    6. ^ Gillespie, R. (2002). Dating the first Australians. Radiocarbon
       44:455–72
    7. ^ Gevangene rekords - Openbare rekordkantoor van Victoria.
    8. ^ Staatrekords van Wes-Australië
    9. ^ Australiese Buro vir Statistieke 1998 Spesiale Artikel - Die
       Staat van Nieu-Suid-Wallis.
   10. ^ Smith, L. (1980), The Aboriginal Population of Australia.
       Australian National University Press: Canberra
   11. ^ Smallpox Through History
   12. ^ Windschuttle, K. (2001). The Fabrication of Aboriginal History,
       The New Criterion Vol. 20, No. 1, 20 September.
   13. ^ Bean, C. Ed. (1941). Volume I - The Story of Anzac: the first
       phase, First World War Official Histories, Eleventh Edition.
   14. ^ Die teks van die Australië Akte kan besigtig word by die webwerf
       van die Australasian Legal Information Institute. Laaste besoek op
       3 November 2007.
   15. ^ Australian Electoral Commission (2000).1999 Referendum Reports
       and Statistics. Laaste besoek op 28 Julie 2007.]
   16. ^ Australia's Size Compared deur Geoscience Australia. Laaste
       besoek op 2007-05-19.
   17. ^ State of the Environment 2006 deur die Department of the
       Environment and Water Resources. Laaste besoek op 2007-05-19.
   18. ^ Mount Augustus in The Sydney Morning Herald. Laaste besoek op
       2007-05-19.
   19. '^ No more drought: it's a 'permanent dry
   20. ^ Australia's epic drought: The situation is grim
   21. ^ About Biodiversity deur die Department of the Environment and
       Heritage. Ook beskikbaar in argiefvorm by [1]. Laaste besoek op
       2007-09-18.
   22. ^ 2005 Environmental Sustainability Index (bl.112) deur Yale
       Universiteit. Laaste besoek op 2007-05-20.
   23. ^ Savolainen, P. et al. 2004. A detailed picture of the origin of
       the Australian dingo, obtained from the study of mitochondrial DNA.
       in die Proceedings of the National Academy of Sciences of the
       United States of America. 101:12387–12390 PMID
   24. ^ Additional Thylacine Topics: Persecution deur die Thylacine
       Museum. Besoek op 27 November 2006.
   25. ^ National Threatened Species Day deur die Department of the
       Environment and Heritage, Australian Government. Besoek op 21
       November 2006.
   26. ^ ^26,0 ^26,1 ^26,2 ^26,3 ^26,4 Australian Bureau of Statistics.
       Year Book Australia 2005
   27. ^ Australian Film Commission. What are Australians Watching?,
       Free-to-Air, 1999–2004 TV
   28. ^
       {http://www.abs.gov.au/AUSSTATS/abs@.nsf/DetailsPage/3105.0.65.0012
       006?OpenDocument 3105.0.65.001 - Australian Historical Population
       Statistics, 2006] deur die Australian Bureau of Statistics.
       Gepubliseer op 2006-05-23. Laaste besoek op 2007-09-18. Uit die
       dokument: "Australian population: (1919) 5,080,912; (2006)
       20,209,993".
   29. ^ Background note: Australia deur die US Department of State.
       Laaste besoek op 2007-05-19.
   30. ^ Australian Population: Ethnic Origins
   31. ^ The Evolution of Australia's Multicultural Policy deur die
       Department of Immigration and Multicultural and Indigenous Affairs
       (2005). Laaste besoek op 2007-09-18. Ook beskikbaar in argiefvorm
       by [2].
   32. ^ Settler numbers on the rise
   33. ^ Inflow of foreign-born population by country of birth, by year
   34. ^ Australian Immigration Fact Sheet 20. Migration Program Planning
       Levels.
   35. ^ Parliament of Australia, Senate (2005). Inquiry into Australian
       Expatriates.
   36. ^ {Pluralist Nations: Pluralist Language Policies? deur die
       Department of Immigration and Multicultural Affairs (1995). Laaste
       besoek op 2007-09-18. Ook verkrygbaar in argiefvorm by [3].
   37. ^ NCLS releases latest estimates of church attendance, National
       Church Life Survey, Media release. 28 Februarie 2004.
   38. ^ Education at Glance 2005 deur OESO: Percentage of foreign
       students in tertiary education.
   39. ^ Parliamentary Library (1997). The Reserve Powers of the
       Governor-General
   40. ^ What happens if I do not vote? uit Voting within Australia -
       Frequently Asked Questions deur die Australian Electoral
       Commission. Laaste besoek op 21 Oktober 2006.
   41. ^ Nation Master [4]
   42. ^ Australian Department of Defence (2006).Portfolio Budget
       Statements 2006–07. Bladsy 19.
   43. ^ We're on a long and slippery slide to disaster deur Colebach, T.
       in The Age van 2 Maart 2005.
   44. ^ Macfarlane, I. J. (1998). Australian Monetary Policy in the Last
       Quarter of the Twentieth Century. Reserve Bank of Australia
       Bulletin, Oktober
   45. ^ Parham, D. (2002). Microeconomic reforms and the revival in
       Australia’s growth in productivity and living standards in
       Conference of Economists, Adelaide, 1 Oktober.
   46. ^ Australian Bureau of Statistics. Labour Force Australia.
       Cat#6202.0
   47. ^ Department of Foreign Affairs and Trade (2003). Advancing the
       National Interest, Appendix 1

[wysig] Eksterne skakels

   Commons
   Multimedia oor hierdie onderwerp is te vinde op Wikimedia Commons onder
   die titel:
   Australia
     * Regerings van Australië - ingangspunt vir Federale-, Staats- en
       Gebiedsregerings
     * Webwerf van die Australiese regering
     * Australian Buro vir Statistiek
     * Kulturele institute in Australië
     * Amptelike toerismewerf van Australië
     * Die Wikimedia Atlas van Australië
     * Open Directory-projek: Australië
     * CIA - The World Factbook — Australia - Die Amerkaanse
       intelligensiediens se feiteboek oor Australië
     * Emigration from Britain to Australia - Interaktiewe verhaal uit die
       Negentiende eeu

                         Lande en gebiede in Oseanië
   Australië | Amerikaans-Samoa | Bakereiland | Cookeilande | Oos-Timor |
      Fidji | Frans-Polynesië | Guam | Howlandeiland | Jarviseiland |
          Johnstonatol | Kingmanriff | Kiribati | Marshalleilande |
   Verbonde State van Mikronesië | Midway Atoll | Nauru | Nieu-Caledonia |
   Nieu-Seeland | Niue | Norfolkeiland | Noordelike-Marianaeilande | Palau
   | Palmyra-atol | Papoea-Nieu-Guinee | Pitcairn | Samoa | Solomoneilande
    | Tokelau | Tonga | Tuvalu | Vanuatu | Wallis-en-Futuna | Wake-eiland


   Hierdie artikel is gekies as 'n voorbladartikel. Klik gerus hier vir
   meer inligting.

   Kategorie: Australië

