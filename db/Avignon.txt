Avignon


   Uitsig oor Avignon met die Mont Ventoux in die agtergrond
   Uitsig oor Avignon met die Mont Ventoux in die agtergrond

   Avignon is 'n Suid-Franse stad in Provence met sowat 85 000 inwoners
   (2005). Die stad, wat teen die linkeroewer van die Rhône lê, is die
   prefektuur (hoofstad) van die département Vaucluse en staan veral vir
   sy bekoorlike ou stadskern met sy middeleeuse geboue en die
   indrukwekkende stadsmuur bekend, wat volledig bewaar is.

   Avignon se brug oor die Rhône (die Pont St. Bénézet uit die 12de eeu)
   het wêreldbekend geword danksy 'n ou volkslied ("Sur le pont
   d'Avignon..." / "Op die brug van Avignon..."). Die oorspronklike brug
   is van hout gemaak en in die tydperk tussen 1171 en 1185 opgerig.

   Net vier van die brug se 22 boë het bewaar gebly, die ander is tydens
   'n vloedramp in die jaar 1660 verniel. Die brug is saam met die gotiese
   pousepaleis uit die 14de eeu deur die UNESCO as wêrelderfenis gelys.

   Inhoud

        * 1 Geskiedenis
        * 2 Besienswaardighede
        * 3 Kuns en kultuur
        * 4 Wynbou
        * 5 Eksterne skakels

[wysig] Geskiedenis

   Avignon is oorspronklik 'n Kelties-Liguriese nedersetting uit die 6de
   eeu v.C., en sy vroeë naam Aoue(n)ion beteken of "Stad van die sterke
   wind" of "Heerseres van die rivier". Die eerste verwysing na Avignon
   (as Avenio) dagteken uit die 2de eeu v.C.. In die jaar 48 v.C. word
   Avignon 'n Romeinse kolonie.
   Die pousepaleis (Palais des Papes)
   Die pousepaleis (Palais des Papes)

   In die 3de eeu huisves Avignon 'n Christelike en 'n Joodse gemeente.
   Die Wes-Gote en Boergondiërs verower en verwoes die stad in die 5de
   eeu. Vanaf die 6de eeu maak Avignon deel uit van die Frankiese Ryk.

   Moslem-seerowers uit die gebied van die huidige Algerië plunder die
   stad in die 10de en 11de eeu verskeie kere, en eers daarna begin
   Avignon danksy die groeiende handelsverkeer ekonomies opbloei. As 'n
   deel van die graafskap Provence kom dit onder die heerskappy van die
   Heilige Romeinse Ryk.
   Die plein voor die pousepaleis
   Die plein voor die pousepaleis

   Tydens die 12de eeu slaag die stad daarin om selfregerend te word en
   huisves 'n groot Kathaarse gemeente. Hiervoor is Avignon tydens die
   kruistogte teen die Kathare in die jaar 1226 met die verwoesting van sy
   versterkings gestraf. Bowendien is die stad se selfregerende status in
   1246 deur Karel van Anjou herroep, wat Avignon vervolgens deur sy
   amptenare laat bestuur. Bonifacius III stig in die jaar 1303 die
   universiteit van Avignon. Met pous Clemens V se verhuising na Avignon
   begin in 1309 die sewentigjarige ballingskap van die pousdom in die
   stad. Hy word opgevolg deur sewe pouse en verskeie teenpouse, wat
   eweneens hier resideer en almal onder die sterke invloed van die Franse
   konings kom.

   Pous Clemens VI koop die stad op 12 Junie 1348 van Johanna I, koningin
   van Napels, tydens sy ballingskap in Avignon as sy residensie.

   Die ballingskap van die pousdom en die aanwesigheid van die pous se
   hofhouding met sy groot finansiële bates bevorder die ontwikkeling van
   Avignon se ekonomiese lewe, en ook baie kunstenaars verhuis na die
   stad. Avignon se bevolking groei van 15 000 tot 50 000 inwoners. Die
   nuwe brug oor die Rhône, die pousepaleis en talle pragtige huise van
   kardinale en kerklike amptenare dateer uit hierdie tydperk.

   Ook na die terugkeer van die pouse na Rome in die jaar 1367 bly Avignon
   'n besitting van die pousdom en word eers in 1791 by Frankryk ingelyf.

[wysig] Besienswaardighede

   Die brug van Avignon
   Die brug van Avignon
     * Die Pousepaleis in die gotiese boustyl, wat soos 'n vesting lyk, is
       in die tydperk tussen 1334 en 1352 opgerig. Met 'n oppervlak van
       sowat 15 000 vierkante meter is dit een van die mees uitgestrekte
       middeleeuse kastele ter wêreld en 'n mooi voorbeeld van die
       destydse praktyk om militêre, politieke en godsdienstige
       argitektuur in een gebou te verenig. Die ou en nuwe deel van die
       paleis toon die verskillende karaktertrekke van pous Benedictus XII
       (1334-1342), wat 'n eenvoudige, kloosteragtige saal vir die
       konklave laat bou het, terwyl Klemens VI (1342-1352) vir sy Nuwe
       Paleis die voorkeur aan 'n luukse boustyl gegee het. Die
       Klementynse Kapel, oudiënsiesaal en slaapkamer van hierdie pous wys
       ook sy lewenstyl.
     * Die beroemde brug van Avignon verwerf deur 'n volkslied uit die
       12de eeu bekendheid. Sy "amptelike" naam - Saint-Bénézet-brug - is
       volgens die oorlewering afgelei van die heilige Bénézet, wat die
       brug tussen 1177 en 1185 laat oprig het. Die brug met 'n lengte van
       sowat 900 meter verbind destyds die "gebiede van die keiserryk" met
       dié van die "koninkryk". Net vier van die oorspronklik 22 boë het
       behoue gebly, en op een is 'n kapel van die heilige Nikolaas
       opgerig. As gevolg van oorlog en oorstromings is die brug talle
       kere ernstig beskadig, en tydens die 17de eeu is alle herstelwerk
       vir goed gestaak.
     * Die katedraal Notre-Dame-des-Doms is 'n kerk in die Romantiese
       boustyl van die 15de eeu, wat die grafte van die pouse Johannes
       XXII en Benedictus XII huisves.
     * Die indrukwekkende stadsmuur met 'n lengte van vyf kilometer en
       oorspronklik sewe poorte (tans is daar dertien) word tydens die
       pousdom van Innocentius VI tussen 1353 en 1360 begin en onder pous
       Urbanus V in die jare 1362 tot 1370 voltooi.

[wysig] Kuns en kultuur

   Sedert die jaar 1947 tree Avignon tydens die laaste drie weke in Julie
   as die gasheerstad van die Festival d'Avignon met 'n groot aantal
   toneel-, dans- en musiekopvoerings op.

[wysig] Wynbou

   Avignon is die sentrum van 'n belangrike wynbougebied en word as die
   hoofstad van die vrugtige Côtes du Rhône-wyne beskou. Die wynkelder van
   die Pousepaleis (Bouteillerie du Palais des Papes) staan oop vir
   besoekers.

[wysig] Eksterne skakels

     * Festival d'Avignon (In Frans en Engels beskikbaar)
     * Travel Avignon
     * Amptelike webwerf (In Frans en Engels beskikbaar)

   Kategorieë: Stede in Frankryk • Provence-Alpes-Côte d'Azur

