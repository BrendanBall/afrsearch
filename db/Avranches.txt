Avranches


   Die katedraal Notre-Dame-des-Champs
   Die katedraal Notre-Dame-des-Champs

   Avranches is 'n stad in die Franse département Manche, in die
   administratiewe gewes Basse-Normandie (Neder-Normandië) met 9 226
   inwoners.

[wysig] Geografie

   Avranches lê in die suidelike deel van die skiereiland Cotentin langs
   die Europese grootpad E401, wat Saint-Lô met die Bretagne verbind.
   Vanuit die stad kan 'n mens die Mont-Saint-Michel sien. Die abdy op
   hierdie eilandberg is in die 8ste eeu deur St. Aubert, 'n biskop van
   Avranches, gestig.

[wysig] Geskiedenis

   Die Jardin des plantes (Plantetuin)
   Die Jardin des plantes (Plantetuin)

   Die Abrincates, 'n Keltiese stam, vestig hulle omtrent 900 v.C. in die
   gebied. Die stad, wat in die Gallies-Romeinse tydperk aanvanklik as
   Legedia bekend staan, verander sy naam ná die 3de eeu na Avranches en
   verwys sodoende soos baie ander Galliese stede na die bevolking van die
   gebied, waarvan dit as hoofstad dien. In hierdie tyd herleef ook die ou
   Keltiese godsdiens. Skulpture en inskripsies uit die laat-Romeinse
   periode, wat aan die ou Galliese godhede gewy is, is verdere bewyse vir
   die herlewing van die Gallies-Keltiese kultuur.

   Die Engelse koning Hendrik II doen op 21 Mei 1172 in Avranches boete
   vir die moord op die aartsbiskop van Canterbury, Thomas Becket
   (1118-1170), en sluit hier ook die sogenaamde "Ooreenkoms van
   Avranches" met die kerk.

   Ná die verbinding van Normandië met Frankryk in die jaar 1204 verhef
   die Franse koning Lodewyk IX Avranches tot 'n koninklike stad. Die
   "Bonne Ville" is een van Lodewyk IX se gunsteling-verblyfplekke en word
   derhalwe met 'n stadsmuur versterk.

   Met die begin van die geallieerde landing in Normandië word Avranches
   op 6 Junie 1944 deur bomaanvalle verwoes. Die bombardement eis talle
   menselewens. Sewe weke later slaag generaal George S. Patton daarin om
   die vyandelike linies naby Avranches te deurbreek.

[wysig] Eksterne skakels

     * Die webwerf van Avranches

   Kategorie: Normandië

