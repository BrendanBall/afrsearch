Ayn Rand


   Ayn Rand (Alissa "Alice" Zinovievna Rosenbaum - Russies: Алиса
   Зиновьевна Розенбаум) (St Petersburg, 2 Februarie 1905 – New York Stad,
   6 Maart 1982) was 'n skryfster en stigter van die 20e eeuse filosofiese
   beweging bekend as die objektivisme. Sy is veral in die Verenigde State
   bekend maar haar boeke verkoop wêreldwyd. Sy is in Rusland gebore en
   het in 1926 na die VSA gegaan, waar sy die teorieë van Aristoteles laat
   herleef het en aangesluit by haar eie teorieë (soos haar bewondering
   van die kapitalisme). Sy het veral bekendheid verwerf met haar boeke
   The Fountainhead (geïnspireer deur Frank Lloyd Wright) en Atlas
   Shrugged (geïnspireerd deur Nikola Tesla) maar het nog vele ander boeke
   geskryf.

   Inhoud

        * 1 Agtergrond
        * 2 Jeug en studie
        * 3 Emigrasie
        * 4 Die Hollywood-jare
        * 5 Eerste sukses
        * 6 Haar suksesvolle boeke
        * 7 Die Objektivisme
        * 8 Haar laatste jare
        * 9 Nalatenskap
        * 10 Bibliografie
             + 10.1 Fiksie
             + 10.2 Nie-fiksie
        * 11 Eksterne Skakels

[wysig] Agtergrond

   Ayn Rand se naam was Alissa Zinovievna Rosenbaum. Sy is gebore op 2
   Februarie 1905 in St Petersburg, Rusland. Haar vader was Zinovy
   Zakharovich Rosenbaum en haar moeder Anna Borisovna Rosenbaum. Sy was
   die oudste dogter en het twee susters, Natasha (1907) en Eleanora
   (1910, noemnaam 'Nora'). Haar ouers en suster Natasha het nie die
   Tweede Wêreldoorlog oorleef nie. Sy het haar suster Nora eers weer in
   1973 gesien. Tot dan het sy geglo dat sy ook in die oorlog gesterf het.
   Nora sterf in 1999 in Rusland. Haar ouers was van Joodse afkoms maar
   was agnosties. Alisa beskou haarself al op 'n jong leeftyd as 'n ateïs.

[wysig] Jeug en studie

   Alisa ontwikkel op 'n jong leeftyd 'n belangstelling in boeke en films
   en begin al vroeg skryf. Haar jeugdhelde was die skrywers Walter Scott,
   Alexandre Dumas, Victor Hugo en ander skrywers in die romantieke styl.
   Vanweë die Russiese revolusie in 1917 vlug die gesin Rosenbaum na die
   Krim, maar toe die gebied in 1921 ook in die hande van die Bolsjewiste
   val, keer hulle tog maar weer terug na St. Petersburg, waar Alissa
   filosofie en geskiedenis gaan studeer aan die universiteit. Hier kom sy
   in aanraking met die werke van Edmond Rostand, 'n skrywer uit die
   Franse romantiek, en Schiller wie se heroïese styl haar beïndruk. Ook
   Friedrich Nietzsche bewonder sy weens sy verheerliking van die heroïse
   en die onafhanklike individu, maar sy verafsku die altruïsme in "Also
   sprach Zaratustra". In 1924 voltooi sy haar opleiding en begin om
   toneelskryf te studeer.

[wysig] Emigrasie

   Toe sy 'n visum kry om haar familie in die Verenigde State te besoek,
   gebruik sy die kans om na die VSA te immigreer. Met haar aankoms in New
   York Stad bewonder sy veral die stadsprofiel van dié stad. Later sou sy
   onder andere in haar boeke nog gereeld oor New York Stad skryf, terwyl
   sy ook uiteindelik daar gewoon het.

[wysig] Die Hollywood-jare

   Na verblyf van 'n paar maande by familie in Chicago verhuis sy na
   Hollywood om daar 'n draaiboekskryfster te word. In hierdie tydperk
   neem sy die naam Ayn Rand aan, gebasseer op die manier waarop haar van
   Rosenbaum in die Cyrilliese alfabet geskryf staan op haar diploma. Die
   teorie dat sy haar naam ontleen aan die Remington Rand tikmasjien is
   nie moontlik nie, omdat sy die naam al gebruik voordat die masjien op
   die mark kom.

   In Hollywood ontmoet sy Cecil B. DeMille en kry in 1927 'n klein
   rolletje in King of Kings. Naas die klein filmrolletjie werk sy ook as
   'n draaiboek leser en werk ook as the hoof van die kostuumafdeling by
   RKO rolprentstudio. Sy leer die akteur Frank O'Connor ken met wie sy
   trou. In 1931, word Rand 'n genaturaliseerde Amerikaanse burger.

[wysig] Eerste sukses

   Haar sukses as skrywer begin stadig. Sy verkoop haar eerste draaiboek,
   Red Pawn, in 1932 aan Universal maar dit word nooit verfilm nie. In
   1934 word haar toneelstuk The Night of January 16th op Broadway
   opgevoer.

[wysig] Haar suksesvolle boeke

   In 1936 word We The Living gepubliseer en twee jaar later Anthem. We
   The Living word as gevolg van die fel anti-kommunistiese toon met
   gemengde reaksie ontvang in die VSA. Die tyd van die groot depressie
   (ook soms die Rooi Dekade genoem) was daar wydverspryde simpatie vir
   die sosialisme onder die Amerikaanse bevolking. Vir Anthem, 'n boek
   waarin 'n futuristiese saamelewing beskyf word en waar die
   kollektivisme triomfeer, kon sy in die VSA geen uitgewer vind nie en
   word die boek uitgee in die Verenigde Koninkryk. Haar groot sukses kom
   egter met die blitsverkoper The Fountainhead in 1943. Die boek was toe
   reeds deur twaalf uitgewers afgewys. Die uitgewers vind die boek te
   intellektueel en nie in pas met hoofstrominge van die tyd nie. Nommer
   dertien (Obbs-Merrill Company Publishing House) besluit om die boek uit
   te gee. Die boek het wêreldwyd 'n sukses geword en sowat 6 miljoen
   boeke is verkoop. In 1949 word die boek verfilm met Gary Cooper in die
   hoofrol. In 1957 verskyn die allegoriese Atlas Shrugged, nog 'n
   blitsverkoper wat wetenskapfiksie en 'n politieke boodskap verbind
   waarin 'n antikollektiewe staking uitgeroep word deur die bestuur van
   die VSA groot industrie, 'n maatskappy van selfgeskepte mans.

   In 'n artikel oor Rand wat verskyn het in die The Economist in 1991,
   word gestel dat "Rand se romans verkoop ongeveer 300 000 kopieë 'n
   jaar, wat 'n oproep doen op lesers om groot te dink oor hulself,
   ambisieuse take aan te pak en baie te verdien. Nuwe uitgawes van al
   haar boeke bevat 'n poskaart aan die lesers wat moontlik belangstel om
   meer te leer van objektivisme, die skryfster se credo, 'n mengsel van
   vryemark- beginsels, rede en individualisme."

[wysig] Die Objektivisme

   Rand is die grondlegger van die objektivisme. Saam met Nathaniel
   Branden, sy vrou Barbara, en andere, waaronder Alan Greenspan en
   Leonard Peikoff, stig sy die Objektivistiese Beweging. In 1968
   ontwikkel 'n breuk in die samewerking tussen die egpaar Branden en
   Rand.

   Die politieke filosofie van objektivisme onderlê Rand se werk. Dit is
   'n diepiggende konserwatiewe filosofie wat individuele poging en vermoë
   as die enigste bron van alle werklike sukses beskou. Die navolging van
   eie belang word deur haar verhef tot die eerste beginsel. Idees soos
   altruisme en opoffering vir die gemeeskaplike goed word deur haar
   beskou as liberale mistastings. Laissez-faire kapitalisme word beskou
   as die mees geskikte stelsel vir die uitoefening van talent.

[wysig] Haar laatste jare

   Na haar breuk met die Brandens val die beweging uiteen en verbreek baie
   van haar vriende kontak met haar. Slegs Leonard Peikoff bly met haar
   bevriend tot haar dood in 1982. Sy werk gedurende die jare 70 aan 'n
   draaiboek vir ‘n TV reeks van Atlas Shrugged en ‘n nuwe roman "To Lorne
   Dieterling", maar kon beide projekte nooit afrond nie.

[wysig] Nalatenskap

   Rand se romans word steeds wyd verkoop en gelees. Na haar dood het
   volgehoue konflik binne die objektivistiese beweging gelei tot die
   totstandkoming van onafhanklike groepe wat beweer hulle is haar
   intelektuele erfgename. Rand en objektivisme is minder bekend buite
   Noord-Amerika. Daar is egter verskeie ondersteuners ook in Europa,
   Australië, Nieu-Seeland en selfs Suid-Afrika.

   Rand se werk word grootliks deur akademiese filosowe in die
   Engelssprekende wêreld geignoreer. Min leidende navorsingsingestelde
   universiteite beskou Rand se werk of objektivisme as belangrike
   filosofiese spesialiteite of geskik vir navorsing nie. Ondersteuners
   van veral kontinetale filosofie kritiseer haar ophemeling van eiebelang
   en gevolglik word daar nie op haar filosofie gefokus nie. Sedert haar
   dood was daar wel 'n mate van groter geneentheid by akademiese
   strukture om tog kennis te neem van haar filosofie. In die verband is
   daar byvoorbeeld beurse vir die studie van Rand se idees aan akademiese
   instellings soos die Universiteit van Texas in Austin, Ashland
   Universiteit in Ohio en die Universiteit van Pittsburgh. Kursusse van
   die Ayn Rand Instituut se Objektivis Akademiese Sentrum word
   geakrediteer in die VSA, wat beteken studente kan krediete verdien wat
   aan Amerikaanse universiteite erken word vir die bestudering van
   objektivisme.

[wysig] Bibliografie

[wysig] Fiksie

     * Night of January 16th (1934)

     * We The Living (1936)

     * Anthem (1938)

     * The Fountainhead (1943)

     * Atlas Shrugged (1957)

[wysig] Nie-fiksie

     * For the New Intellectual (1961)

     * The Virtue of Selfishness (met Nathaniel Branden) (1964)

     * Capitalism: The Unknown Ideal (met Nathaniel Branden, Alan
       Greenspan, en Robert Hessen) (1966)

     * Introduction to Objectivist Epistemology (1967)

     * The Romantic Manifesto (1969)

     * The New Left: The Anti-Industrial Revolution (1971)

     * Philosophy: Who Needs It (1982)

[wysig] Eksterne Skakels

     * "Ayn Rand" inskrywing in die Internet Encyclopedia of Philosophy
       (Engels)

     * Ayn Rand Gewilde vrae (Engels)

     * ARI Watch (Engels)

   Kategorie: Amerikaanse filosowe

