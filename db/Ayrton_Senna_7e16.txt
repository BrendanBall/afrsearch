Ayrton Senna


   Ayrton Senna
   Ayrton Senna

   Ayrton Senna da Silva (21 Maart 1960 - 1 Mei 1994), beter bekend as
   Ayrton Senna, was 'n Brasiliaanse renjaer wat die Formule
   Een-wêreldkampioenskap drie keer verower het. Sy dood in 1994 word
   steeds deur baie Brasiliane betreur en hy bly tot vandag toe een van
   Formule Een se gewildste persoonlikhede, al was hy tydens sy loopbaan
   dikwels 'n meer omstrede karakter as wat deesdae aan hom toegedig word.

   Inhoud

        * 1 Vroeë lewe
        * 2 McLaren-loopbaan
        * 3 Dood
        * 4 Eksterne skakels

[wysig] Vroeë lewe

   Senna is in São Paulo gebore. As 'n seun van 'n welvarende Brasiliaanse
   grondeienaar, het hy vinnig 'n belangstelling in motorwedrenne
   ontwikkel. Hy is deur sy pa, self 'n wedrengeesdriftige, aangemoedig en
   het al op vierjarige ouderdom in 'n knortjor gejaag. Hy het aan die
   plaaslike knortjor-kompetisie begin deelneem op die wettige ouderdom
   van 13. In 1977 het hy die Suid-Amerikaanse Knortjor-kampioenskap gewen
   en het verskeie kere die tweede plek in die wêreldkampioenskap behaal
   al het hy nooit gewen nie.

   Hy het in 1981 na Europa verhuis, waar hy aan die Britse Formule Ford
   1600 kompetisie begin deelneem het en dit dan ook in daardie jaar gewen
   het. Hy het sy moeder se nooiensvan, Senna, aangeneem aangesien da
   Silva 'n uiters algemene van in Brasilië is. In 1982 het Senna beide
   die Britse en Europese Formule Ford 2000-kampioenskappe gewen.

   In 1983 wen hy die Macau Grand Prix en oorkom sy grootste teenstander
   daardie jaar in die Britse F3 kampioenskap wat hy wen en kry 'n plek in
   die Toleman-Hart-F1-span in 1984. Sy talente het duidelik geblyk veral
   na hy goed gedoen het by die Monaco GP onder nat en moeilike
   omstandighede. Die volgende jaar sluit Senna hom by die Lotus-span aan
   en wen die Portugese Grand Prix op 21 April 1985 by Estoril, weereens
   onder moeilike omstandighede.

   CAPTION: Ayrton Senna

   Nasionaliteit           Brasiliaans
   Aktiewe Jare            1984 - 1994
   Span(ne)                Toleman, Lotus, McLaren, Williams
   Wedrenne deelgeneem     161
   Kampioenskappe          3
   Oorwinnings             41
   Aantal Podiums          80
   Voorste wegspringplekke 65
   Vinnigste rondtes       19
   Eerste Grand Prix       1984 Brasiliaanse Grand Prix
   Eerste oorwinning       1985 Portugese Grand Prix
   Laaste oorwinning       1993 Australiaanse Grand Prix
   Laaste Grand Prix       1994 San Marino Grand Prix

[wysig] McLaren-loopbaan

   In 1988 sluit Senna hom by die McLaren-span aan met Alain Prost as sy
   spanmaat. Die grondslag vir 'n heftige tweestryd tussen Senna en Prost
   is gelê wat uitgeloop het op 'n hele aantal insidente tydens wedrenne
   tussen die twee. Saam het hulle 15 van die 16 wedrenne in 1988 gewen
   met Senna as die uiteindelike oorwinnaar, wat dan hom ook sy eerste
   wêreldrenjaerskampioenskap besorg het. In die daaropvolgende jaar het
   die wedywering meer intens geword en gelei tot 'n fisiese oorlog op die
   renbaan en 'n sielkundige een daarvandaan. Prost het die kampioenskap
   gewen in 1989 na 'n berugte sperdraai insident op Suzuka. Prost het in
   1990 na Ferrari geskuif maar dit was nog het einde niet, en het die
   wedywering sy hoogtepunt bereik met 'n omstrede professionele
   oortreding aan die begin van die beslissende Japannese Grand Prix in
   1990.

   Die voorste wegspringplek is verkeerdelik aan die 'vuil' kant van die
   baan toegewys. Senna het versoek dat dit reggestel word, voor die
   kwalifiserende rondtes, maar na hy die eerste gekwalifiseer het, moes
   hy tot sy ontsteltenis ontdek dat die toewysing onveranderd gebly het.
   Met die wegtrek het Prost eerste weggetrek maar toe hy die eerste
   regterkantse draai wou neem het Senna in hom vasgejaag. Telemetrie het
   getoon dat Senna nooit eens sy voet van die versneller afgehaal het
   nie. Beide die renjaers is dus uit die wedren met die gevolg dat Senna
   die kampioenskap gewen het, aangesien hy reeds voor was in die
   puntestand. Senna het later laat blyk dat dit sy manier was om Prost
   terug te betaal vir die voorval by die sperdraai in Suzuka in die
   vorige jaar. Baie ondersteuners het dit as 'n opperste siniese daad
   beskou en is hy uit baie oorde daaroor gekritiseer. Hy is daarvan
   beskuldig dat hy 'n videospeletjiesmentaliteit van wen teen alle koste
   aan die sport bekend gestel het.

   Op die baan was Senna meedoënloos en het dikwels uiterste
   vasberadenheid en presisie getoon, veral tydens kwalifisering, waar hy
   die absolute meester was (het uiteindelik 'n rekord 65 voorste
   wegspringe behaal). In nat weer was Senna onoortreflik en het hy in
   1993 by die Europese Grand Prix sy vaardigheid by Donnington Park ten
   toon gestel deur sy opponente in nat weer in 'n minderwaardige motor te
   verneder. Hy het vanuit die 5de wegspringposisie weggetrek en die
   voortou geneem voordat die eerste rondte verby was en voor gebly om die
   oorwinning te behaal. Senna het ook die Monaco GP ses keer gewen en is
   dikwels die Meester van Monaco genoem.

[wysig] Dood

   In 1994 het Senna uiteindelik die sukkelende McLaren-span verlaat om by
   die top span op daardie tydstip, Williams-Renault, aan te sluit. Hy het
   nie sy eerste twee wedrenne voltooi nie, ten spyte van die feit dat hy
   uit die voorste blokke weggespring het in beide wedrenne. Op 1 Mei
   1994, neem hy deel aan sy derde wedren, die San Marino GP. Senna het
   weereens voor weggespring maar sou nooit die wedren voltooi nie. Roland
   Ratzenberger is vroeër daardie selfde naweek oorlede tydens 'n
   oefensessie en almal, insluitend Senna, was baie ontsteld daaroor.
   Ironies genoeg het hy sy laaste oggend in vergaderings met mederenjaers
   gespandeer om veiligheid in Formule Een te bespreek.

   Hy het voorgeloop in dié tot op die sesde rondte toe sy kar die baan by
   die Tamburello draai verlaat het en die betonmuur daar getref het.
   Telemetrie het getoon dat hy die baan teen 'n snelheid van 297 km/h
   verlaat het en dat die motor die muur teen 216 km/h getref het. Hy was
   op daardie tydstip 34 jaar oud.

   In 2000 is hy postuum by die Internasionale Motorsport se Ererol
   ingelyf. Daar word gespekuleer dat die verlaagde banddruk in sy bande
   vanweë 'n veiligheidsmotorperiode in die wedren net voor die insident
   sy motor laer gemaak het. Dit het daartoe gelei dat sy motor se
   onderstel die baan getref het en en veroorsaak het dat sy motor se
   greep op die pad verswak het. Senna se poging om daarvoor te kompenseer
   het waarskynlik daartoe gely dat sy motor die verkeerde rigting
   ingeslaan het toe die motor se greep op die pad skielik weer herstel
   is. Daar bestaan egter ook ander menings oor die oorsaak van die
   ongeluk.
   Ayrton Senna bestuur vir Lotus by die 1986 Britse Grand Prix.
   Ayrton Senna bestuur vir Lotus by die 1986 Britse Grand Prix.

   Senna het byvoorbeeld nie gehou van die stuurkolom se posisie nie en
   het gevra dat dit verander moes word, en baie reken dat dit hierdie
   gemodifiseerde stuurstang is wat gebreek het tydens die wedren. 'n
   Ander faktor was die Formule Een verbod op gerekenariseerde aktiewe
   vering wat aan die Williams die kampioenskap in die vorige jaar besorg
   het. Daar word beweer dat die renjaers daaraan gewoond geraak het en
   dus makliker foute daarsonder begaan het.
   Senna se veiligheidshelm
   Senna se veiligheidshelm

   Die Williams-span is vir baie jare in 'n hofsaak met Italiaanse
   aanklaers betrokke gewees weens 'n aanklag van manslag, maar hulle is
   uiteindelik onskuldig bevind. Die saak is egter in 2004 weer heropen.

   Sy dood word allerweë in Brasilië as 'n nasionale tragedie beskou.
   Senna is begrawe te Cemitério do Morumbi, 'n begraafplaas in sy
   tuisdorp São Paulo.

[wysig] Eksterne skakels

     * http://www.ias.org.br
     * http://www.ayrton-senna.com/s-files/
     * http://plaza13.mbn.or.jp/~ksakurai/senna/senind.htm
     * http://www.ayrton-forever.fr.st/
     * Grand Prix History - Hall of Fame, Ayrton Senna

   Kategorieë: Renjaers • Formule Een

