BTW


   Vanaf 30 September 1991 word Belasting op Toegevoegde Waarde (BTW) in
   Suid-Afrika gehef.

   Enige onderneming (ondernemer) wat in twaalf maande se tyd 'n omset van
   meer as R300 000 het, moet by die Suid-Afrikaanse Inkomstediens (SAID)
   geregistreer word. Enige onderneming met 'n omset kleiner as R300 000
   kan ook aansoek doen om registrasie. Indien die jaarlikse omset kleiner
   is as R20 000, mag die onderneming nie registreer nie.

   Alle ondernemings (ondernemers) wat goedere en dienste lewer, moet BTW
   hef.

   BTW word gelewer op die meeste goedere en dienste met uitsondering:
     * Lewering van finansiële dienste
     * Lewering van goedere en dienste deur welsynsorganisasies
     * Vervoer van reisbetalende passasiers per bus, huurmotor en trein
     * Opvoedkundige dienste
     * Verhuring van huisvesting vir gebruik as private woning

   Toegevoegde Waarde bestaan uit die uitgawes aangegaan om produkte of
   dienste vir verkoop gereed te kry plus die wins wat die handelaar
   byvoeg.

   BTW is 'n stelsel van belasting waar belasting gehef word op elke stap
   in die verskaffinf van goedere en dienste - van die verskaffing van die
   grondstowwe tot by die verkope by die eindpunt.

   'n Onderneming betaal belasting op alle goedere wat dit aankoop en
   dienste wat dit van die ander ondernemings ontvang. Dit word
   insetbelasting genoem.

   BTW mag nie in die volgende gevalle as insetbelasting geëis word nie:
     * Onthaal
     * Motorvoertuie
     * Ledegeld aan klubs
     * Uitgawes ten opsigte van vrygestelde lewerings

   Wanneer die onderneming op sy beurt die goedere en dienste aan die
   volgende onderneming of verbruiker verkoop, hef dit weer betlasting.
   Dit word uitsetbelasting genoem.

   BTW word teen 'n staandaardkoers van 14% en 'n nulkoers (0%) gehef.

   Standaardkoerslewering (14%): Alle goedere en dienste is onderworpe aan
   die Standaardkoers, behalwe as dit spesifiek nulkoers is of vrygestel
   is.

   Nulkoerslewering (0%): Goedere en dienste waarop BTW teen 'n nulkoers
   gehef word, byvoorbeeld bruinbrood, eiers, mieliemeel, groente,
   ensovoorts. Let wel: BTW word wél gehef, maar net teen 'n nulkoers.

   'n Onderneming kan die insetbelasting bereken en dit van die
   uitsetbelasting aftrek. Die verskil tussen die twee bedrae is die BTW
   wat aan die SAID betaal word.

   Wanneer die insetbelasting die uitsetbelasting oorskry, word 'n
   terugbetaling deur die SAID gedoen.

   'n Belastingfaktuur word uitgereik om belasbare lewerings te verreken.
   Die BTW-koers en die BTW-bedrag word duidelik aangedui.

   Twee metodes om BTW op opgawevorm te bereken:
     * Wanneer jy volgens die faktuurbasis geregistreer is, word
       uitsetbelasting betaal, wanneer 'n faktuur uitgereik word, hetsy
       die betaling ontvang is of nie.
     * Wanneer jy volgens die betalingsbasis geregistreer is, word die
       uitsetbelasting verreken wanneer jy die betaling of 'n gedeelte
       daarvan ontvang.

   Die opgawevorm om BTW te verreken word die BTW 201 genoem.
   Kategorie: Ekonomie

