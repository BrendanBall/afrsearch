Baba Jaga


   Baba Jaga deur Iwan Bilibin
   Baba Jaga deur Iwan Bilibin

   Baba Jaga (Russies: Баба-Яга) is in Slawiese mitologie die heks, die
   towenares, die wilde ou vrou. Sy kan ook ’n woudgees wees wat ander
   geeste lei.

   Inhoud

        * 1 Etimologie
        * 2 Volksverhale
             + 2.1 Hut op hoenderpote
        * 3 In rolprente
        * 4 Verwysings

[wysig] Etimologie

   Die naam wissel in die onderskeie Slawiese tale. Dit is Baba Jaga in
   Pools, Ježibaba in Tsjeggies en Slowaaks. In Sloweens is die woorde
   omgeruil en word dit Jaga Baba. In Russies is dit Баба-Яга, in Bulgaars
   Баба Яга en in Oekraïens Баба Яґа (die laaste drie getranslitereer as
   Baba Jaga).

   In Suid-Slawiese tale en tradisies is daar ’n soortgelyke ou heks: Baba
   Roga (Kroaties en Bosnies) en Баба Рога (Macedonies en Serwies).

   Die naam Baba Jaga bestaan uit twee elemente. Baba beteken "ouma" of
   "ou vrou" in die meeste Slawiese tale. Jaga is ’n verkleinwoord van die
   Slawiese naam Jadwiga, hoewel etimoloë soms verskil oor waar die naam
   vandaan kom.

[wysig] Volksverhale

   Die Rooi Ruiter, deur Bilibin
   Die Rooi Ruiter, deur Bilibin

   In Russiese volksverhale word Baba Jaga uitgebeeld as ’n ou vrou wat
   deur die lug vlieg op ’n stamper (van ’n vysel). Sy gebruik die stamper
   as ’n roer en vee haar spore dood met ’n besem gemaak van
   silwerberkehout. Sy woon in ’n houthut wat rondbeweeg op ’n paar
   dansende hoenderpote en omring is deur ’n heining met ’n kopbeen op
   elke paal. Een paal kort gewoonlik ’n kopbeen; daar is dus plek vir die
   kopbeen van die verhaal se held. Die sleutelgat in die voordeur is ’n
   mond vol skerp tande. In party volksverhale is die deur aan die ander
   kant van die hut en kan die held dit nie sien nie totdat hy ’n
   towerspreuk sê: "Hut, o hut, draai jou rug na die woud, jou voorkant na
   my." So dwing hy die hut om om te draai en kan hy die deur sien.

   In sommige verhale is haar huis verbind met drie ruiters: een in wit
   geklee op ’n wit perd met ’n wit tuig (Dag), ’n rooi ruiter (Son) en ’n
   swart ruiter (Nag). In haar huis werk onsigbare bediendes. As iemand
   haar na die ruiters vra, sal sy verduidelik, maar as iemand na die
   bediendes vra, kan sy hulle doodmaak. Baba Jaga is soms ’n goeie en
   soms ’n slegte mens. In sommige stories help sy mense, in ander vang sy
   kinders en dreig om hulle te eet. Om haar hulp te vra is gewoonlik
   gevaarlik. Klem word gelê op behoorlike voorbereiding, goeie maniere en
   ’n reinheid van gees.

   In die volksverhaal Wasilissa die Mooie, wat opgeteken is deur
   Aleksander Afanasjef (Narodnije Roesskije skazki, vol. 4, 1862), word
   aan die meisie drie onmoontlike take gegee wat sy uitvoer met behulp
   van ’n towerpop wat haar ma vir haar gegee het. Wasilissa word na Baba
   Jaga gestuur en word deur haar gevange geneem, maar die heks se
   bediendes – ’n kat, ’n hond, ’n hek en ’n boom – help haar ontsnap
   omdat sy vriendelik met hulle was. Op die ou end word Baba Jaga in ’n
   kraai verander. Net so word prins Iwan in Die dood van Kosjtsjei die
   Onsterflike gehelp deur diere wie se lewe hy gespaar het.

   Baba Jaga in Poolse volksverhale verskil in sekere opsigte. Haar huis
   het byvoorbeeld net een hoenderpoot. Slegte hekse wat in
   gemmerbroodhuise woon, word ook Baba Jaga genoem. Sy vlieg op ’n mop
   rond met swart en rooi gestreepte klere.

   In sommige verhale, soos Die Veer van Finist die Valk, ontmoet die held
   nie net een Baba Jaga nie, maar drie. Sulke getalle is gewoonlik ’n
   goeie teken, omdat dit aan die prins raad of towergeskenke of albei gee
   ^[1].

[wysig] Hut op hoenderpote

   ’n Stoorkamer in Stockholm, Swede
   ’n Stoorkamer in Stockholm, Swede

   Volgens Russiese volksverhale bly Baba Jaga, in die woorde van
   Aleksander Poesjkin se Loekomorje (’n voorwoord tot sy fantasiegedig
   Roeslan en Ljoedmila), "in ’n hut op hoenderpote ... met geen vensters
   en geen deure". Baba Jaga self gebruik dikwels die skoorsteen om in en
   uit haar huis te vlieg

   Dit is moontlik die interpretasie van ’n doodgewone boustyl wat gewild
   is onder nomadiese jagtervolke van Siberië om voorrade te beskerm teen
   diere wanneer hulle vir lang tye van die huis af weg is. ’n Houthut
   sonder vensters en deure word gebou op stutte gemaak van stompe van
   nabygeleë bome. Die stompe, met hul wortels, gee die indruk van
   "hoenderpote".

[wysig] In rolprente

   Baba Jaga is ’n gewilde karakter van Russiese rolprente en tekenprente.
   Die film Wasilissa die Mooie deur Aleksandr Rou, waarin Baba Jaga
   voorkom, was die eerste rolprent met fantasie-elemente in die
   Sowjetunie ^[2]. Georgi Milliar, ’n manlike akteur, het Baba Jaga
   gespeel in verskeie rolprente van die 1930's tot die 1960's, onder meer
   in Wasilissa die Mooie, Ryp, Die nuwe Avonture van die Gestewelde Kat
   en ander. Hy het ook al Kosjtsjei die Onsterflike gespeel.

[wysig] Verwysings

    1. ^ W. R. S. Ralston Songs of the Russian People Section
       III.--Storyland Beings
    2. ^ James Graham, "Baba Yaga in Film"

   Slawiese mitologie en folklore

   Hoofgode Dazjbog • Jarilo • Marzjana • Peroen • Šiwa • Swjatowid •
   Swarog • Triglaf • Weles • Zarja • Die Zori
   Ander gode Belobog • Berstoek • Tsjernobog • Dziewona • Chors • Lada •
   Mat Zemlja • Mokosj • Oźwiena • Perperuna • Porenoet • Porewit •
   Porvata • Radogost • Rod • Roejewit • Stribog • Złota Baba
   Legendariese helde Aljosja Popowitsj • Basj-Tsjelik • Dobrinja
   Nikititsj • Ilja Moeromets • Iwan Tsarewitsj • Ljech, Tsjech en Roes •
   Libuše
   Magiese figure en plante Alkonost • Zjar-ptitsa (Vuurvoël) • Varingblom
   • Gamajoen • Raskownik • Simargl • Sirin • Zmei (Slawiese draak)
   Geeste en demone Ala • Baba Jaga • Bagiennik • Bannik • Bjes • Boginki
   • Boekawats • Domowoi • Drekawatz • Karzełek • Kikimora • Kosjtsjei •
   Poloednitsa • Lesji • Licho • Polewoi • Roesalka • Stoechatsj • Sudice
   • Wili (Slawiese feetjies) • Wodjanoi • Zdoechatsj
   Kategorie: Slawiese mitologie

