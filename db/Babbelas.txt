Babbelas


   'n Babbelas (ook as babelas gespel) en skertsend na verwys as
   wingerdgriep is die somtotaal van die onaangename simptome wat volg na
   die oorvloedige inname van alkoholiese dranke. Die mees algemene
   kenmerk van 'n babbelas is 'n geweldige dors, lusteloosheid, naarheid,
   sensitiwiteit ten opsigte van sonlig en klank en 'n hoofpyn.
   Hipoglisemie, dehidrasie en 'n vitamiene B12 tekort word gereken om
   oorsake van die simptome van 'n babbelas te wees. Die tydsduur waarteen
   die simptome van 'n babbelas hul opwagting maak na alkohol-inname is
   veranderlik en die duur daarvan is gewoonlik 'n relatief kort tydperk
   (12 tot 36 ure^[1]), en soms selfs langer (48 tot 72 uur na die inname
   van die laaste alkoholiese drank^[2]).

[wysig] Simptome

   'n Babbelas veroorsaak deur etanol word verbind met 'n verskeidenheid
   simptome wat dehidrasie, moegheid, hoofpyn, naarheid, diarree,
   swakheid, oormatige afskeiding van speeksel, gebrek aan konsentrasie,
   angs, prikkelbaarheid, sensitiwiteit vir lig en klank en slaaploosheid.
   Die simptome verskil van persoon tot persoon en van geleentheid tot
   geleentheid en begin gewoonlik verskeie ure nadat daar gedrink is. Dit
   is nog onseker of 'n babbelas 'n mens se redenasievermoë aantas.

[wysig] Oorsake

   Stowwe soos etanol het 'n ontwateringseffek, wat hoofpyne, droë mond en
   lusteloosheid tot gevolg het. Dehidrasie het ook 'n afname in
   breinvolume tot gevolg^[3]. Die simptome kan teëgewerk word met
   verhoogde waterinname na of tydens die drink van alkoholiese dranke.
   Die naarheid kan toegeskryf word aan alkohol se impak op die maagwand.
   As gevolg van die verhoogde NADH-vervaardiging tydens die metabolisme
   van etanol met behulp van alkohol- en aldehied-dehidrogenase, kan
   oormatige NADH opbou en glukoneogenese in die lewer vertraag met
   gevolglike hipoglisemie.

   'n Ander faktor wat bydrae tot 'n babbelas is die gevolg van die
   afbraak van etanol deur twee chemiese reaksies wat aangehelp word deur
   ensieme wat in die lewer vervaardig word. Etanol word omgeskakel na
   asetaldehied deur die ensiem alkohol dehidrogenase en dan van
   asetaldehied af na asynsuur deur die ensiem asetaldehied dehidrogenase.
   Asetaldehied is effe giftig wat dan bydra tot die babbelas.

   Die bogenoemde twee reaksies vereis ook die omskakeling van NAD+ na
   NADH. Met 'n oormaat NADH word die laktaat dehidrogenase-reaksie gedryf
   om laktaat te vervaardig vanuit piruvaat (die eindproduk van glikolise)
   om NAD+ te hergenereer, wat noodsaaklik is vir die voortsetting van
   lewe. Dit neem die piruvaat weg van ander reaksies soos glukoneogenese
   en verminder die lewer se vermoë om glukose aan weefsels, veral die
   brein te lewer. Omdat glukose die primêre energiebron van die brein is,
   dra hierdie gebrek aan glukose by tot die simptome van 'n babbelas soos
   moegheid, swakheid, slegte buie en gebrekkige konsentrasie.

   Wanneer 'n mens alkohol drink vergroot die bloedvate in die gesig wat
   'n rooi voorkoms gee. Wanneer 'n babbelas begin krimp die vate egter
   weer, wat bydrae tot die kopseer en moegheid wat dikwels tydens 'n
   babbelas ervaar word. Mense wat 'n babbelas het sal dikwels koud kry.
   Dit is omdat alkohol 'n sekere soort hipotermie tot gevolg het waardeur
   die liggaam se hitte te vinnig uitgestraal word, as gevolg van die
   verhoogde bloedvloei na die vel.

   Laastens is daar ook die uitwerking op die senuweestelsel. Die
   verwydering die onderdrukkende effekte van alkohol in die brein is
   waarskynlik die oorsaak van die hoër lig- en klanksensitiwiteit.

   Die teenwoordigheid van ander alkohole (soos metanol en ander swaarder
   alkohole) wat byprodukte, ook kogenerante genoem, is van die
   alkoholiese gistingsproses vererger dikwels ook die simptome. Die
   hoeveelheid kogenerante in die alkoholiese drank mag daarom 'n impak hê
   op die graad van die simptome. Rooiwyne het byvoorbeeld tipies meer
   kogenerante as wit wyne en sommige mense beweer hul kry 'n ligter
   babbelas met wit wyn.

   In die metabolisme van alkohol, lewer een molekule etanol (die hoof
   aktiewe bestandeel van alkoholiese dranke) twee molekules NADH, wat
   Vitamiene B12 as koënsiem inspan. Die oormatige verbruik van alkohol
   kan dus ook 'n vitamien B12 tekort tot gevolg hê.

   Nikotien-inname kan ook die simptome van 'n babbelas vererger, veral
   omdat rokers geneig is om meer te rook wanneer hulle onder die invloed
   is.

[wysig] Moontlike kure

   Daar word dikwels gegis oor hoe om 'n babbelas te vermy of die impak
   daarvan te verminder. Daar word dikwels gespekuleer dat deur selfs meer
   alkohol in te neem as die nag tevore 'n babbelas kan verdring. Die
   belangrikste om in gedagte te hou is egter dat die lewer enige alkohol
   wat die liggaam binnegaan moet verwerk. 'n Ander moontlikheid om die
   simptome klein te hou is baie water te drink.
   Kategorie: Gesondheid

