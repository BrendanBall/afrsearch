Bagel


   'n Gewone bagel
   'n Gewone bagel

   Die term bagel (afgelei van die Jiddisje בײגל beygl) verwys na 'n soort
   rolletjie, wat tradisioneel van gegiste deeg gemaak en in die vorm van
   'n kring gebak word, nadat dit vooraf in water gekook is. Die gebak is
   sag en het gewoonlik 'n bros goudbruin kors. Bagels word dikwels met
   papawer of sesamsaad bestrooi.

   Veral in Kanadese en Amerikaanse stede met groot Joodse gemeenskappe
   soos Montreal en New York Stad het bagels die belangrikste soort brood
   geword - dié twee stede het ook lankal hul eie plaaslike bagel-variant
   ontwikkel. Vermoedelik is bagels al omtrent 1610 deur 'n Joodse bakker
   in Kraków (Pole) uitgevind en later deur Joodse immigrante na Kanada en
   die Verenigde State gebring. Bagels is aanvanklik net in plaaslike
   bakkerye aangebied, maar nadat die eerste bagel-bakkers hulle produkte
   as bevrore bagels in supermarkte aangebied het, het bagels vinnig
   dwarsoor die VSA en Kanada en later ook in oorsese lande gewild geraak.
   Die oorspronklike bagels is daarnaas nog steeds baie gewild in lande
   soos Pole en Litaue.

   Inhoud

        * 1 Bestanddele
        * 2 Geskiedenis
        * 3 Verwysings
        * 4 Eksterne skakels

[wysig] Bestanddele

   Die bestanddele van bagels varieer volgens die bakkers se verskillende
   resepte, en naas kommersiële bagels, wat in bakkerye of bevrore in
   supermarkte aangebied word, is daar ook 'n groot aantal resepte vir
   tuisgebakte bagels, wat ook maklik in broodbakmasjiene gebak kan word.
   Die hoofbestanddele is egter steeds dieselfde: Water, sout, meelblom en
   gis. Water word benodig om die droë gis te versag en vogtigheid by die
   deeg te voeg. Sout verhoed dat die gisdeeg te sterk rys.

   Deesdae word 'n groot verskeidenheid geure by bagels gevoeg, waaronder
   bloubessies, esdoringstroop, okkerneute, sjokolade, kaneel en
   rosyntjies, spinasie en kaas, gedroogde tamaties en kruie, en
   jalapeños.

[wysig] Geskiedenis

   Bagels uit Montreal, wat met papawer en sesamsaad bestrooi is
   Bagels uit Montreal, wat met papawer en sesamsaad bestrooi is

   Bagels is sedert die 16de of 17de eeu in Sentraal-Europa gebak en het
   veral by die Joodse bevolking van Wene (Oostenryk) baie gewild geraak.
   Die naam beygl is afgelei van die Jiddisje woord bejgel, wat letterlik
   "geboë" of "stygbeugel" beteken.

   Volgens 'n ondersoek deur Mordecai Kosover dateer die oudste historiese
   verwysings na bagels uit die jaar 1610. Die statute van die Joodse
   gemeente in Kraków het destyds bepaal dat bagels aan 'n kraamvrou,
   vroedvrou en die vroue en meisies, wat by 'n geboorte aanwesig was,
   geskenk mag word. Ouer bronne verwys na 'n tradisie, waarvolgens die
   vader ter geleentheid van 'n besnyding pretsn of pretzels, wat nou
   verwant is aan bagels, aan elkeen gestuur het.

   Legendes, waarvolgens die eerste bagels tydens die Ottomaanse beleg van
   Wene gebak is, is minder geloofwaardig, aangesien dieselfde soort
   stories ook oor die oorsprong van die pretzel, die croissant en die
   Weense koffiehuise vertel is. 'n Nou verwante gebak het sy oorsprong in
   Slowakye, waar dit beugel genoem en met neute of papawer gevul word.

   Joodse immigrante het die resep in die 1880's na Noord-Amerika
   saamgebring, waar die naam na die Engelse bagel en Franse beguel
   verander is. Die eerste kommersiële bagel-masjien is vanaf die begin
   van die 20ste eeu deur die Thompsons, 'n Joodse gesin van Oos-Europese
   herkoms, en hulle Thompson Bagel Machine Corporation in Los Angeles
   ontwikkel en in 1960 gepatenteer.

   Die eerste outomatiese bagel-vormers is in 1963 in New Haven
   (Connecticut), Buffalo en St. Louis (Missouri) in bedryf gestel. Die
   groeiende bagel-bedryf buite die tradisionele "bagel-stad" New York het
   sy produkte in toenemende mate ook in dié stad bemark en sodoende die
   vakbonde van bagel-bakkers verswak. Industriële outomatisering het die
   produksie skerp laat styg.

   Een van die tradisionele bagel-bakkerye, wat sedert 1927 in
   familiebesit was en ook as die eerste onderneming 'n outomatiese
   bagel-vormer geïnstalleer het, Lender's Bagels in New Haven, was teen
   die middel van die 1980's so suksesvol op die Amerikaanse mark dat
   hulle eers deur Kraft en later deur Kellogg's oorgeneem is. Die bagel
   het nou selfs begin om geleidelik ander tradisionele ontbyt-gebaksoorte
   soos byvoorbeeld graankos, doughnuts en croissants te vervang.

[wysig] Verwysings

     * Kosover, Mordecai. Yidishe maykholim: A shtudye in kulturgeshikhte
       un shprakh-forshung. New York: YIVO 1958

[wysig] Eksterne skakels

     * 'n Dokumentêre video oor twee bekende bagel-bakkerye in Montreal

   Kategorie: Kookkuns

