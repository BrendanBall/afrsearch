Baguette


   Franse stokbrood ("baguette")
   Franse stokbrood ("baguette")

   Baguette (Frans: pain de baguette of kort baguette, "stok") is die mees
   bekende soort van Franse witbrood, wat vanweë sy lang, dun vorm in
   Afrikaans ook Franse stokbrood genoem word. Tipiese kenmerke van
   hierdie sagte witbrood is sy bruin kors en die kruim se growwe en
   ongelykmatige porieë, wat danksy 'n spesiale kniemetode teen laer
   temperature en die byvoeging van net 'n klein hoeveelheid gis verkry
   word. Die stokvorm van die brood verseker dat ook die maksimum
   hoeveelheid kors verkry word. Baguettes het gewoonlik 'n lengte van een
   meter, 'n ovale deursnee van vyf tot ses sentimeter en 'n gewig van 250
   gram.

   Baguettes word in Frankryk slegs deur besondere bakkers, die sogenaamde
   boulangers (letterlik: "bakkers van bolvormige brode"), gebak.

[wysig] Metode

   Baguettes word in Frankryk oorwegend van die Franse meelblomtipe T65
   (Frans: farine blanche T65, 'n witmeel wat tussen 0,62 et 0,75 persent
   minerale bevat) gebak, maar die meeste bakkerye het hulle eie resepte
   en spesiale metodes. Baguettes van hoë gehalte word van meelblom met 'n
   hoër persentasie gluten, water, gis en sout gebak, en hulle spesiale
   deeg neem langer om ryp te word as dié van ander soorte brood.

[wysig] Baguette in Frankryk

   Vars gebakte baguette
   Vars gebakte baguette

   Die tipiese struktuur van die tradisionele Franse baguette het in die
   laaste dekades duidelik verander. Die kruim het helderder geword en die
   porieë fyner. Bakkerye het begin om stywe deeg vir hulle baguettes te
   gebruik, wat deur bakmasjiene makliker gehanteer kan word. Daarnaas is
   ook bakmiddels by die deeg gevoeg. Die stokbrode word ook nie meer op
   stoofplate gebak nie, aangesien die moderne oonde die gebruik van
   bakplate noodsaaklik maak.

   Die tipiese deegsoorte vir baguettes is:
     * "Levain de pâte" (gefermenteerde deeg)
     * "Poolisch" ('n gegiste voordeeg) en
     * "Levain" ('n suurdeeg, wat van graanmeelblom berei word).

   Levain de pâte was vroeë die mees gebruiklike deegsoort, maar Poolish
   en Levain het intussen meer gewild geraak. In Frankryk word dikwels nog
   meel van bone of mieliemeel bygevoeg - tydens die Eerste Wêreldoorlog
   is hierdie bestanddele gebruik, om broodgraan in te spaar. Die smaak
   van Franse baguettes is afhanklik van die deegresep en kniemetode.
   Kategorie: Franse kookkuns

