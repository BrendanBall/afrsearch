Bahá'í


   Bahá'í is 'n relatief nuwe godsdiens wat in die negentiende eeu in die
   destydse Persië (moderne Iran) ontstaan het en vandag wêreldwyd tussen
   twee en vyf miljoen volgelinge het. Hoewel van die stigterslede van die
   godsdiens Sjiïtiese Moslems was en sommige mense Bahá'í daarom steeds
   as 'n Moslem-groep beskou, is daar aansienlike verskille tussen dié
   twee godsdienste wat hulle eintlik onversoenbaar maak. Bahá'í maak self
   daarop aanspraak dat dit 'n universele godsdiens is wat die
   belangrikste oortuigings van al die ander belangrike godsdienste
   saamvat.

   Inhoud

        * 1 Basiese leerstellings
        * 2 Algemene doelstellings
        * 3 Ander oortuigings
        * 4 Heilige skrifte
        * 5 Leierskap
        * 6 Geskiedenis van Bahá'í
        * 7 Ontstaan van Bahá'í
        * 8 Groei tot wêreldgodsdiens
        * 9 Vervolging in Iran
        * 10 Bahá'í vandag

[wysig] Basiese leerstellings

   Anders as by die meeste ander godsdienste, het Bahá'í geen rituele of
   godsdienstige praktyke nie. Hoewel gebed by lede aanbeveel word, is
   selfs dit nie verpligtend nie. Tydens samekomste neem verskillende lede
   leiding om uit die Heilige Skrifte voor te lees en word daar nie aan 'n
   spesifieke vorm of orde voorkeur gegee nie.
     * Een God

   Soos die Christendom, Judaïsme, Islam en Zoroastrisme, is Bahá'í 'n
   monoteïstiese godsdiens wat in die eerste plek glo en verklaar dat daar
   net Een Almagtige God bestaan. Bahá'ís glo dat hierdie God, wat die
   Skepper is van alles wat bestaan, vir die mens "onkenbaar" en
   "onbeskryflik" is. Die mens kan God dus nie uit sy eie krag of vermoë
   leer ken of verstaan nie.
     * Manifestasies van God

   Bahá'ís glo ook soos die Moslems, Judaïste en Zoroastriste dat God Hom
   van die vroegste tye af deur spesiale boodskappers aan die mens
   openbaar het. Waar Moslems en Jode egter glo dat hierdie boodskappers
   gewone mense was wat deur God as profete gebruik is om sy boodskap oor
   te dra, glo Bahá'ís dat die boodskappers almal manifestasies is van
   dieselfde goddelike gees. Hulle verskil ook van Moslems deurdat hulle
   Mohammed wel as boodskapper erken, maar nie as die laaste boodskapper
   soos wat Moslems glo nie. Bahá'ís glo God het in die verlede
   verskillende boodskappers na verskillende volke en kulture gestuur om
   hulle volgens sy wil te leer en te lei, en sal dit in die toekoms
   steeds doen. Van die belangrikste boodskappers of manifestasies tot nou
   was onder meer Zoroaster, Boeddha, Krisjna, Jesus Christus, Mohammed en
   Baha'u'llah (stigter van Bahá'í).
     * Tien Gebooie

   Bahá'ís volg 'n leefwyse met hoë morele standaarde waar eerlikheid,
   betroubaarheid, kuisheid, naastediens, vrygewigheid, en harde werk as
   vorms van aanbidding beskou word. Die Tien Gebooie, soos aangeteken in
   die Judaïstiese Tora en Christelike Bybel, word as voorskrifte vir 'n
   rein en (aan God) toegewyde lewe beskou. Die Tien Gebooie bepaal onder
   meer dat daar net Een God is en dat Hy alleen aanbid mag word; dat Sy
   naam nie misbruik mag word nie; dat mense die sabbat (sewende rusdag)
   moet onderhou, dat kinders hul ouers moet eer; dat mens nie mag moord
   pleeg, steel of valse getuienis teen ander lewer nie, dat mense nie
   ontrou mag wees in die huwelik nie en dat mense nie mekaar se
   besittings mag begeer nie. Bahá'í verbied ook die gebruik van alkohol,
   dwelmmisbruik, dobbel en skinder.

[wysig] Algemene doelstellings

   Bahá'u'lláh se belangrikste doelwit was om 'n universele godsdiens te
   vestig wat mense van verskillende gelowe, kulture en agtergronde sou
   saamsnoer om God te aanbid en in die algemeen te help om van die wêreld
   'n beter plek te maak. Om dit te doen, beywer Bahá'ís hulle onder meer
   daarvoor om die eenheid van die menslike ras en samewerking onder
   verskillende religieë te bevorder, harmonie tussen die wetenskap en
   godsdiens te verkondig, hulle te beywer vir gelykheid van geslagte,
   verpligte onderwys vir almal, die instelling van 'n universele of
   wêreldtaal en die beëindiging van uiterste rykdom en armoede, om
   vooroordele uit die weg te ruim en wêreldvrede te bevorder. In hierdie
   strewes is daar heelwat ooreenkomste tussen Bahá'í en die New
   Age-beweging. Die grootste verskil is egter dat hoewel Bahá'aí's ander
   godsdienste erken, hulle steeds daarop aandring dat daar net Een God is
   wat aanbid mag word, terwyl aanhangers van New Age glo dat mense kan
   kies of hulle 'n god, verskillende gode of selfs natuurkragte wil
   aanbid of volg.

[wysig] Ander oortuigings

   'n Interessante verskynsel in Bahá'í is dat daar besonderse waarde
   geheg word aan die syfer nege. Die numeriese waarde van die Arabiese
   woord bahá is nege. Daar is ook nege openinge in die menslike liggaam,
   wat volgens Bahá'ís dui op 'n beginsel waarvolgens die ganse heelal
   georganiseer is. Bahá'ís het, soos Moslems, 'n jaarlikse vastyd (sien
   artikel: "Islam") en agt "heilige dae" waarop gebeure in die lewens van
   die godsdiens se stigters herdenk word. Op dié dae word daar nie gewerk
   nie en Bahá'í's beskou dít (om nie te werk nie) as 'n spesiale offer.
   Nuwejaar word op 21 Maart gevier. Van die belangrikste verskille tussen
   Bahá'í en Islam is onder meer dat eersgenoemde glo dat Mohammed 'n
   profeet was, maar nie die laaste profeet nie; dat hulle die Koran as 'n
   openbaring van God beskou maar nie as die "laaste en volmaakte
   openbaring" nie, en dat hulle die Islamitiese konsep van Djihad
   (heilige oorlog) verwerp en vrede voorstaan.

[wysig] Heilige skrifte

   Omdat Bahá'í's glo dat alle godsdienste openbarings van God bevat, heg
   hulle waarde aan die heilige skrifte van die meeste ander godsdienste.
   Geskrifte soos die Christelike Bybel, die Joodse Tora en die
   Islamitiese Koran word veral intens bestudeer om te sien hoedat
   Bahá'u'lláh die profesieë daarin vervul het. Die belangrikste heilige
   skrif in Bahá'í is egter die Kitáb-i-Aqdas, wat deur Bahá'u'lláh
   geskryf is en beskou word as die godsdiens se wetboek. Ander belangrike
   geskrifte is "Versamelings van Bahá'u'lláh se Werke", "Gebede en
   Oordenkinge", "Sendbrief aan die Seun van Wolf", "Die Sewe Valleie" en
   "Die Vier Valleie". Sommige van hierdie werke is in soveel as 350
   verskillende tale beskikbaar - ook in Afrikaans. 'n Interessante
   beginsel wat Bahá'ís volg, is dat elke mens onafhanklik van ander na
   die waarheid kan soek. Dit beteken dat 'n Bahá'í die heilige skrifte
   van die godsdiens op sy eie kan bestudeer en sy eie interpretasie
   daarvan kan volg.

[wysig] Leierskap

   Daar is geen godsdienstige ampsbekleërs in Bahá'í nie. Plaaslike
   gemeentes word "geestelike samekomste" (baytu l-adl) genoem en bestaan
   uit 'n minimum van nege lede. In die Verenigde State van Amerika (VSA)
   alleen is daar meer as 1 700 sulke gemeentes. Afgevaardigdes van
   gemeentes kom jaarliks byeen vir 'n Algemene Jaarvergadering waar die
   lede van die Nasionale Geestelike Vergadering verkies word. Die
   internasionale hoofkwartier van Bahá'í is op die berg Karmel naby Haifa
   in Israel gesetel. Internasionale byeenkomste word gereeld daar, sowel
   as in ander lande, aangebied. Die beweging se argiewe word by die
   hoofkwartier gehou, wat ook as administratiewe sentrum dien.
   Bahá'u'lláh se graf is in die naburige stad Akkra (Akre).

[wysig] Geskiedenis van Bahá'í

     * Bab: "Die Deur"

   Die oorsprong van Bahá'í kan teruggevoer word na 1844 toe Sajied
   Ali'Mohammed, 'n Sjiïtiese Moslem, hom in die dorpie Sjiraz in die
   destydse Persië tot "Bab-ud-Din" (Arabies vir "deur van geloof")
   verklaar het. Onder sommige Sjiïtiese groepe beteken hierdie term dat
   hy toegang sou hê tot die Twaalfde Imam en dus as tussenganger tussen
   hom en Moslems sou kon optree. Die Bab - soos sy volgelinge na hom
   verwys het - het ook daarop aanspraak gemaak dat hy die vervulling was
   van verskeie profesieë waarvolgens God iemand sou stuur om 'n "nuwe
   godsdienstige era" in te lui. Onder sy leiding het 'n nuwe godsdiens
   tot stand gekom wat as Babisme bekend sou staan. Die meerderheid
   Sjiïete en die Persiese regering het egter die Bab se aansprake verwerp
   en hom as 'n ketter en godslasteraar gebrandmerk. Van sy volgelinge is
   gevolglik wreed vervolg en selfs vermoor. Die Bab is self in die tronk
   gegooi en in 1850 is hy op dertigjarige ouderdom ter dood veroordeel en
   om die lewe gebring. Kort hierna - in 1852 - is twintigduisend Babi's
   deur die Persiese regering om die lewe gebring.
     * "Die Beloofde Een van Alle Eeue"

   Voor sy dood het die Bab voorspel dat God negentien jaar later iemand
   sou stuur wat nóg groter en belangriker as hy self was. Dié persoon sou
   die "Beloofde Een van Alle Eeue" wees - 'n besonderse manifestasie van
   God soortgelyk aan Zoroaster, Boeddha, Jesus Christus en Mohammed. In
   1852 is Mizra Hoesein-Ali, wat die Bab opgevolg het as leier van die
   Babi's, in die tronk gegooi nadat twee lede van die groep probeer het
   om die Sjah (keiser) van Persië om die lewe te bring. Terwyl hy in die
   tronk was, het Hoesein-Ali 'n openbaring van God ontvang dat hy die
   Beloofde Een was waarna die Bab negentien jaar tevore in sy
   voorspelling verwys het.

[wysig] Ontstaan van Bahá'í

   Hoesein-Ali het sy naam hierna verander na Bahá'u'lláh, wat in Arabies
   "Glorie van God" beteken, en daarmee 'n nuwe godsdiens gevestig wat as
   Bahá'aí' bekend sou staan. In 1863 het hy sy roeping vir die eerste
   keer in die openbaar bekend gemaak - en onmiddellik teenstand gekry van
   die meerderheid Sjiïete. Vir die res van sy lewe sou Bahá'u'lláh, wat
   self vrede verkondig het, nooit weer in vrede leef nie. Hy en van sy
   volgelinge is van die een stad na die ander gedeporteer en as politieke
   gevangenes aangehou. Tot met sy dood in Akkra (Sirië) in 1892 het
   Bahá'u'lláh egter voortgegaan om die Bahá'í-geloof te bevorder. Hy het
   die beginsels en wette van Bahá'í vir sy volgelinge neergeskryf en by
   verskeie geleenthede briewe aan die wêreldleiers van sy tyd gestuur
   waarin hy die doelstellings van die godsdiens aan hulle verduidelik en
   hulle probeer oorhaal om dit te aanvaar.

[wysig] Groei tot wêreldgodsdiens

   Bahá'u'lláh se seun, Abbas Effendi, bekend as Abdu'l-Bahá onder sy
   volgelinge, het ná sy pa se dood oorgeneem as leier van die Bahá'ís.
   Soos sy pa, is hy weens sy oortuigings in die tronk gegooi. Ná sy
   vrylating in 1908 het Abdu'l-Bahá 'n sendingreis deur Europa en
   Noord-Amerika onderneem om die Bahá'í-boodskap daar te verkondig. 'n
   Tak van Bahá'í is egter reeds vroeër in 1894 deur Ibrahim George
   Kheiralla in die VSA gevestig. Kheiralla het vir homself 'n diploma
   gekoop om die titel "dokter" te kan gebruik en begin om as geneesheer
   te praktiseer. Uit dié praktyk het hy 'n inkomste verdien en ook die
   geleentheid gebruik om die leerstellinge van Bahá'í met sy pasiënte te
   deel. In 1895 het Kheiralla en sy eerste vyf Amerikaanse bekeerlinge
   die "Eerste Raad van Bahá'í's in Amerika" (First Assembly of Baba'ists
   in America) gestig. Nuwe bekeerlinge het gou bygekom en hoewel daar
   later 'n skeuring tussen Kheiralla en Abdu'l-Bahá ontstaan het, het die
   groep aangehou groei tot die Bahá'í-groepe in die VSA teen 1920 die
   grootste ter wêreld was.

[wysig] Vervolging in Iran

   Die Bahá'ís se geskiedenis in Persië sowel as in die moderne staat van
   Iran is grootliks in bloed geskrewe. Duisende van hulle het sedert die
   ontstaan van die godsdiens daar onder verskillende regerings as
   martelaars gesterf. Sedert die Iranese Revolusie onder leiding van die
   Sjiïtiese Ajatolla Ruholla Komeini (1900-1989) in 1979, het dié
   vervolging opnuut toegeneem. Die Sjiïete beskou Bahá'ís as ketters en
   onrusstokers en beskou dit as hul taak om hul godsdiens (Islam) teen
   hulle te beskerm. Huwelike tussen Bahá'ís word as prostitusie beskou
   omdat dit nie volgens die Islamitiese Wet geldig is nie. Bahá'ís word
   van spioenasie verdink omdat hulle internasionale kongresse in die
   buiteland bywoon. Hulle word ook beskou as samesweerders met Israel
   omdat hul internasionale hoofstad in Haifa (Israel) gesetel is.

[wysig] Bahá'í vandag

   Bahá'í's maak daarop aanspraak dat daar aan die begin van die 21ste eeu
   sowat vyf miljoen volgelinge van dié godsdiens op aarde was.
   Onafhanklike bronne dui egter daarop dat dié syfer waarskynlik nader
   aan twee miljoen lede is. Hoe dit ook al sy, Bahá'í het in die sowat
   150 jaar van sy bestaan gegroei tot 'n wêreldgodsdiens met lede in
   minstens driehonderd verskillende lande. In die VSA was daar teen 1990
   sowat 110 000 Bahá'ís en aanduidings is dat die godsdiens daar - soos
   in verskeie ander Westerse lande - steeds veld wen. In Afrika was daar
   na raming teen 1993 sowat 1,5 miljoen Bahá'ís. Afrika-lande waar daar
   redelike groot Bahá'í-gemeenskappe is, is onder meer Uganda, Botswana,
   Kenia, Tanzanië, die Kongo, Rwanda, Tsjad, Burundi, Zambië en Malawi.
   Daar is ook klein groepies in Madagaskar en Namibië.
   Kategorie: Religie

