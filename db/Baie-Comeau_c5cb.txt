Baie-Comeau


   Baie-Comeau is die belangrikste nywerheidsentrum aan die Côte-Nord
   (noordkus) van die Région de Manicouagan (Noordoos-Quebec, Kanada),
   sowat 420 kilometer noordoos van Ville de Québec (Quebecstad). Dit is
   die geboortedorp van die gewese Eerste Minister van Kanada, Brian
   Mulroney, wat hier ook vlot Frans leer praat het.

   Baie-Comeau, wat teen die Manicouaganrivier en die Sint-Laurensrivier
   lê, is in 1937 deur die eienaar van die Amerikaanse koerant Chicago
   Tribune, Colonel Robert R. McCormick, as 'n sentrum vir die
   vervaardiging en uitvoer van papier gestig. Die dorpsnaam is ter
   nagedagtenis van die plaaslike natuurkundige Napoléon-Alexandre Comeau
   gekies.
   Die Baie St-Pancrace naby Baie-Comeau
   Die Baie St-Pancrace naby Baie-Comeau

   Die huidige stad met sowat 24 000 inwoners is sedert 1982 'n
   samesmelting van die dorpe Hauterive en Baie-Comeau en die kernstad van
   die Municipalité régionale de comté (MRC) de Manicouagan met sy ag
   munisipaliteite (daar is ook 'n outogtone nedersetting). Soos elders in
   Quebec is die bosboubedryf en papiernywerheid van die belangrikste
   werkgewers in die gewes. Goedkope energie van Hydro-Québec se komplekse
   maak Baie-Comeau 'n geskikte plek vir die aluminiumnywerheid van Alcoa,
   die grootste vervaardiger van hierdie metaal in Kanada. Die dorp beskik
   oor 'n hawe.

   In die gebied van Baie-Comeau begin die natuur asembenemende dimensies
   aanneem. Die Sint-Laurensrivier word hier wyer en begin 'n golf vorm
   terwyl die Manicouaganrivier met die reusagtige Daniel-Johnsondam (met
   die kragstasie Manic 5) van Hydro-Québec kan spog. Baie-Comeau is 'n
   gunstige vertrekpunt vir uitstappies na die hidroelektriese kompleks
   van Manic-Outardes. Strande is deel van die natuurskoon, en die water
   bereik in die somer temperature van sowat 20° C.

   Die Route 138 Est (Grootpad 138 Oos) verbind Baie-Comeau met die dorpe
   langs die Sint-Laurensrivier. Godbout is 'n paradys vir hengelaars en
   bied met sy museum bowendien die moontlikheid om 'n indruk van die kuns
   van die Eerste Nasies en Inuït te kry. Naby Pointe-des-Monts bereik die
   Sint-Laurensrivier uiteindelik golfbreedte. Talle skepe het hier op die
   rotsbanke vergaan, en hul wrakke lê verstrooi rondom Quebec se oudste
   vuurtoring.

[wysig] Eksterne skakel

     * Die amptelike webwerf van Baie-Comeau

   Kategorie: Quebec

