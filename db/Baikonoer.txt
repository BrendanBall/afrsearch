Baikonoer


   Ligging van die Baikonoer-kosmodroom
   Ligging van die Baikonoer-kosmodroom

   Baikonoer is die tradisionele lanseersentrum (kosmodroom) van die
   Sowjetse en Russiese ruimtevaart in die steppe van Kazakstan.

   Baikonoer is die grootste lanseersentrum ter wêreld en beslaan vandag
   'n oppervlakte van 125 by 85 kilometer, beskik oor dosyne van
   lanseerplatforms en vyf kontrolesentrums.

   Baikonoer ontstaan tussen 1955 en 1957 naby die dorpie Tjoeratam, 'n
   klein kruispunt van twee spoorlyne, wat as basiese infrastruktuur
   gebruik word om binne 'n kort tyd die sentrum op te rig. Die Sowjetunie
   benodig in hierdie tydperk 'n lanseer terrein vir sy nuwe
   interkontinentale ballistiese missiele, soos byvoorbeeld die R-7.
   'n Sojoes-TMA-3-raket word na die lanseerplatform vervoer
   'n Sojoes-TMA-3-raket word na die lanseerplatform vervoer

   Die eerste R-7 word op 15 Mei 1957 vanuit Baikonoer gelanseer. Binne
   vyf maande volg 'n variant van hierdie missiel, wat die eerste
   satelliet ter wêreld, Sputnik, suksesvol lanseer. Vier jaar later
   beskik die Sowjetunie met Joeri Gagarin oor die eerste ruimtevaarder.

   Alhoewel die Verenigde State met die eerste maanlanding presteer,
   behaal die Sowjetunie vanaf die sewentigerjare weer 'n oorwinning in
   die "ruimtestryd" met die Amerikaners. Die bemande ruimtestasies
   Saljoet en Mir, wat in hierdie tydperk ontstaan, behoort tot die mees
   ambisieuse projekte van die moderne ruimtevaart.
   Die Sojoes-TMA-5-ruimtetuig word gelanseer (14 Oktober 2004)
   Die Sojoes-TMA-5-ruimtetuig word gelanseer (14 Oktober 2004)

   Na die einde van die Sowjetunie lê Baikonoer in die onafhanklike staat
   Kazakstan, en Rusland moet die terrein teen 'n jaarlikse bedrag van
   VSA-$115 miljoen huur. Die lanseersentrum word egter 'n kommersiële
   sukses, en die robuste Russiese ruimtetuie van die Sojoes-reeks dien as
   pendeltuig vir die Internasionale Ruimtestasie ISS.

   Weens die kommersiële karakter van die Russiese ruimtevaart word
   "ruimtetoeriste" soos die Amerikaner Dennis Tito en die Suid-Afrikaner
   Mark Shuttleworth toegelaat wat teen betaling 'n besoek aan die
   ruimtestasie ISS mag aflê.

   Die besonderhede van 'n ramp, wat Baikonoer op 24 Oktober 1960 tref,
   word eers met die nuwe Perestrojka-beleid van 1989 bekend. Die
   oorhaastige lansering van die nuwe interkontinentale missiel R-16 lei
   tot 'n ontploffing, waarin meer as 90 mense dood is.
   Kategorie: Lanseerterreine

