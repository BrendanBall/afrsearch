Ballet


   Ballet is 'n geformaliseerde vorm van dans wat sy oorsprong in die howe
   van die Italiaanse Renaissance het, waarvandaan dit in Frankryk en
   Rusland verder as 'n dansvorm ontwikkel het. Ballet is 'n hoogs
   tegniese en invloedryke vorm van dans en word in balletskole die wêreld
   oor geleer. 'n Ballet (as 'n werkstuk) word gechoreografeer en kan ook
   toneelspel en gebarespel insluit. Die werkstuk word ook getoonset:
   orkestrale musiek is die algemeenste, maar vokale musiek word ook soms
   gebruik. Die bekendste vorm van ballet is klassieke ballet, wat bekend
   is vir sy tegniek en vloeiende dog presiese bewegings. Latere vorms
   sluit ook neoklassieke en kontemporê ballet in.

   Basiese dansbewegings in ballet sluit die volgende in:
     * Die plie: Dit kan voorkom as 'n demi-plie, 'n halwe kniebuiging, of
       as 'n volle-plie, 'n volle kniebuiging. Dit kom by baie danssoorte
       voor maar meestal by ballet.

     * Tendu: om te strek en verwys na die strek van die been na voor,
       sywaarts of agter, terwyl die voet gepunt of gestrek word en aan
       die grond raak.

     * Saute: om te spring.
          + Terre/a terre-is 'n klein sprong en die danser bly naby die
            grond.
          + Grande-is 'n groot sprong wat met krag uitgevoer word.
          + Spring altyd vanuit 'n plie en land in 'n plie.

     * Pirouette/tourne: 'n draai.

     * Grande battement: 'n Beweging waar die been vorntoe, sywaarts, of
       na agter geskop word deur hard van die grond af op te druk. Die
       ondersteunende been moet reguit en stewig gehou word.

   Kategorie: Dans

