Bandopnemer


   'n Bandopnemer van die Duitse vervaardiger Nordmende
   'n Bandopnemer van die Duitse vervaardiger Nordmende

   'n Bandopnemer is 'n elektriese oudioapparaat wat analoë oudiogegewens
   kan stoor en weergee. Bandopnemers gebruik 'n spesiale band, wat van
   papier, staal of plastiek gemaak en van 'n laag magnetiese stowwe soos
   ysteroksied, spesiale metaaloksiede of suiwer ysterpoeier voorsien is.

[wysig] Geskiedenis

   Die eerste voorlopers van die bandopnemer is die magnetofoon en die
   magneetband, wat albei teen die begin van die dertigerjare in die
   Duitse hoofstad Berlyn ontwikkel is.

   Die magnetofoon, 'n uitvinding van die maatskappy AEG, gebruik
   aanvanklik 'n papierband op 16-millimeter-filmrolle om akoestiese
   sinjale te stoor. Later is 'n nuwe soort band ingevoer wat soos in 'n
   filmprojektor beweeg word en sodoende minder gevaar loop om te skeur.

   Die eerste moderne bandopnemer word in die jaar 1935 op die Berlynse
   Funkausstellung, 'n handelskou vir oudio- en videotegnologie, bekend
   gestel. Danksy die elektromagnetiese stoormetode en die gebruik van 'n
   nuwe soort band met 'n ysteroksiedlaag is dit die eerste oudioapparaat
   ter wêreld wat groot hoeveelhede oudiogegewens kan stoor.

   Binnekort word die magneetband 'n gewilde stoormedium vir die musiek-
   en radiobedryf. Radiostasies beskik voorheen alleenlik oor media soos
   wasplate of gemagnetiseerde draad om klankopnames te kan stoor. Ná die
   Tweede Wêreldoorlog word die bandopnemer ook die gewildste
   oudioapparaat vir private hoëtrouklank-entoesiaste.

   In 1948 word in die Verenigde State die eerste professionele
   ateljee-bandopnemer Ampex 200 aangebied, wat ook vir die tuisgebruik
   geskik is. Die Duitse maatskappye AEG en Grundig bied soortgelyke
   toestelle vanaf die jaar 1950 aan. 'n Kombinasie van platespeler en
   bandopnemer, wat in 1952 deur die Duitse vervaardiger Loewe Opta
   ontwikkel en as Optaphon bemark is, blyk uiteindelik minder suksesvol
   te wees.

   Die verbruikerspubliek gee die voorkeur aan draagbare bandopnemers, wat
   teen bekostigbare pryse aangebied en danksy nuwe tegnologieë soos die
   Dolby-Laboratoriums se ruisonderdrukking en opnames met vier klankbane
   steeds verbeter word. Batteryaangedrewe bandopnemers maak die
   buitegebruik moontlik.

   Alhoewel 'n kompakte versie van die magneetband, die oudiokasset, in
   1963 ingevoer word, bly die groot magneetband die eerste keuse vir hoë
   kwaliteitsvereistes. Bowendien kan eie opnames maklik gesny en in 'n
   ander volgorde aaneengeheg word.

   Klankateljees gebruik die magneetband om die sogenaamde meesterbande op
   te neem; bandopnemers, wat oudiogegewens op meerdere klankbane stoor,
   soos vervardig deur die Switserse aanbieder Revox, oorheers die
   professionele musiekbedryf dekades lank. Die medium blyk ook uiters
   geskik vir radiodrama's en eksperimentele opnames te wees. Die Britse
   popgroep The Beatles skryf musiekgeskiedenis met hulle liedjie
   Strawberry Fields Forever, waar die produsent George Martin bandopnames
   agteruit speel om 'n vreemde klank te skep.

   Magnetiese opnames en stoormedia oorheers vir 'n lang tydperk die mark
   van die videomasjiene en videokamera's. Met die invoering van die
   kompakskyf (CD) en DVD bereik die tegnologie langsamerhand sy einde op
   die verbruikerswaremark. Desondanks bly die elektromagnetiese
   stoorproses nog steeds die basistegnologie vir die hardeskywe in ons
   huidige rekenaars: Hardeskywe is feitlik plastiekskywe met 'n
   magnetiese laag.
   Kategorie: Elektroniese verbruikersware

