Barack Obama


   Barack Obama
   Barack Obama

   Barack Hussein Obama, Jr. [bəˈɹɑːk huˈseɪn oʊˈbɑːmə] (* 4 Augustus 1961
   in Honolulu, Hawaiï) is die Junior Senator uit die Amerikaanse
   deelstaat Illinois en naas Hillary Rodham Clinton een van twee
   mededingers vir die nominasie as presidensiële kandidaat van die
   Demokratiese Party van die VSA in die verkiesing wat in November 2008
   gehou sal word.

   Obama is die seun van 'n Keniaanse vader en 'n Amerikaanse moeder, Ann
   Dunham. Hy is in die eerste ses jare van sy lewe in die Hawaiïaanse
   hoofstad Honolulu grootgemaak en het daarna met sy moeder en sy
   Indonesiese stiefvader Lolo Soetero na Jakarta in Indonesië verhuis
   waar hy tot op die ouderdom van tien jaar gebly het.

   Obama het akademiese grade aan die Columbia-universiteit en aan die
   Harvard-universiteit se regsskool behaal en daarna 'n loopbaan as
   gemeenskapsorganiseerder en universiteitsdosent begin. Later het hy as
   advokaat vir burgerlike regte gepraktiseer. In die periode tussen 1997
   en 2004 was hy 'n lid van die senaat van Illinois. In 2000 het hy as
   kandidaat vir 'n setel in die Amerikaanse Huis van Afgevaardigdes
   gestaan, maar is uiteindelik nie verkies nie. In 2003 het hy
   aangekondig om as kandidaat vir die Amerikaanse Senaat te staan.

   As 'n afgevaardigde in Illinois se Huis van Afgevaardigdes het hy
   tydens die Demokratiese Party se Nasionale Byeenkoms op 27 Julie 2004
   in Boston die sleuteltoespraak gelewer. In November van dieselfde jaar
   is hy met 'n meerderheid van 70 persent van die uitgebragte stemme tot
   die Amerikaanse Senaat verkies.

   As 'n lid van die Demokratiese minderheid in die VSA-Senaat was hy by
   die indiening van 'n gemeenskaplike wetsontwerp van Demokrate en
   Republikeine ten opsigte van die beheer van konvensionele wapens
   betrokke en het hom ten gunste van 'n meer verantwoordelike besteding
   van federale fondse en toesighouding daaroor uitgespreek.

   Obama het amptelike besoeke aan Oos-Europa, die Middel-Ooste en Afrika
   afgelê. Nadat hy in Februarie 2007 sy kandidaatskap vir die nominasie
   as Demokratiese presidensiële kandidaat aangekondig het, het Obama hom
   ten gunste van 'n einde van die Amerikaanse oorlogvoering in Irak,
   groter onafhanklikheid ten opsigte van energiebronne en die
   daarstelling van 'n algemene nasionale gesondheidsstelsel as sy
   politieke prioriteite uitgespreek.

   Obama en sy vrou Michelle, met wie hy in 1992 getrou het, het twee
   dogters, Malia en Sasha. Hy het twee blitsverkopers gepubliseer: 'n
   Outobiografie oor sy jeug (Dreams from My Father) en The Audacity of
   Hope, waarin hy persoonlike kommentaar op die Amerikaanse politiek
   lewer.
   Kategorie: Amerikaanse politici

