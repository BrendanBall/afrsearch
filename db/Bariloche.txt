Bariloche


   Alpynse landskap en argitektuur in Bariloche
   Alpynse landskap en argitektuur in Bariloche

   Bariloche (amptelik: San Carlos de Bariloche) is 'n gewilde
   vakansieoord met 105 000 inwoners in die provinsie Río Negro
   (Argentinië), in die hart van die Nasionale Nahuel Huapi-park en aan
   die oewer van die Nahuel Huapi-meer. Die stad het 'n sterk
   Sentraal-Europese voorkoms, aangesien die voorvaders van baie inwoners
   van Duitsland, Switserland en Noord-Italië afkomstig is. Sowel die
   stedelike argitektuur met sy Switserse chalets asook die ekonomie, wat
   sterk op die toerisme, sjokolade- en keramieknywerheid steun, getuig
   van hierdie invloed. Die sjokoladebedryf is nog steeds in die hande van
   'n aantal Italiaanse families; hul ondernemings in die binnestad van
   Bariloche staan oop vir besoekers.

   Inhoud

        * 1 Geskiedenis
        * 2 Besienswaardighede
        * 3 Sport en ekskursies
        * 4 Kookkuns en hotelle
        * 5 Plaaslike produkte

[wysig] Geskiedenis

   San Carlos de Bariloche met die Nahuel Huapi-meer
   San Carlos de Bariloche met die Nahuel Huapi-meer

   Die gebied van die Nahuel Huapi-meer is ná die woestynveldtog van
   generaal Julio A. Roca teen die einde van die 19de eeu deur setlaars
   gekoloniseer. Die Texaanse cowboy Jarred Jones en die Duitse immigrant
   Carlos Wiederholt het onafhanklik van mekar twee nedersettings gestig.

   San Carlos de Bariloche is amptelik in 1902 gestig en het aanvanklik as
   'n sentrum vir die handel met Suid-Chili gedien. Die gebied het reeds
   in hierdie periode buitelandse toeriste gelok soos onder meer die
   Amerikaanse president Theodore Roosevelt en die Prins van Wallis.

   Danksy die bou van 'n spoorwegverbinding in 1932 het Bariloche se
   gewildheid as 'n toeristebestemming vinnig toegeneem, veral ná die
   Tweede Wêreldoorlog.

[wysig] Besienswaardighede

   Die Nahuel Huapi-meer
   Die Nahuel Huapi-meer
     * Die Patagonia-museum in die Burgersentrum is - naas die
       sjokoladefabrieke - die belangrikste besienswaardigheid in die stad
       self. Dit behandel die geologiese geskiedenis van die omgewing en
       sy fauna. Daarbenewens word ook Indiaanse kuns en artefakte
       vertoon.
     * Die natuurskoon van die reusagtige Nahuel Huapi-meer en die
       gebergtes ringsom is een van die mooiste in Argentinië.
     * El Bolsón, sowat 80 myl van Bariloche, is 'n klein dorp in 'n
       rustige vallei. In die sestigerjare is dit die hoofstad van die
       Argentynse hippie-beweging, en daar is nog enkeles wat hier steeds
       'n alternatiewe lewensstyl soek.

[wysig] Sport en ekskursies

   Bootvaarte, allerlei soorte watersport, jag, perdry, gholf, bergklim en
   skisport in die winter is beskikbaar. Die Catedral Skisentrum sowat 11
   myl van Bariloche is een van die grootstes in die Suidelike Halfrond.

[wysig] Kookkuns en hotelle

   Die plaaslike kookkuns sluit natuurlik Switserse fondue in; maar ook
   forelle, wildsvleis en wildevark staan bo-op die spyskaart. Die hotelle
   is soos die restourante eersterangs; Bariloche is 'n gewilde Argentynse
   bestemming vir wittebroodsvakansies en skooltoere. Buitelandse toeriste
   moet besprekings vooraf maak. Die nuwe vyfsterhotel Panamericano
   Bariloche maak van Bariloche nou ook 'n geskikte plek vir
   sakevergaderings in Suid-Amerika.

[wysig] Plaaslike produkte

   Sjokolade, keramiek, konfyt en truie, wat plaaslik vervaardig word, is
   van hoë gehalte en gewilde aandenkings.
   Kategorie: Stede in Argentinië

