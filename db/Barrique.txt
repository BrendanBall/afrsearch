Barrique


   Barriques in 'n Franse wynkelder
   Barriques in 'n Franse wynkelder
   Eikehoutspaanders in gissende Chardonnay-wyn
   Eikehoutspaanders in gissende Chardonnay-wyn
   Die digte tekstuur van Franse eikehout verseker dat die eikehoutgeure
   net geleidelik aan die wyn oorgedra word
   Die digte tekstuur van Franse eikehout verseker dat die eikehoutgeure
   net geleidelik aan die wyn oorgedra word

   Barrique ("vat") is oorspronklik die Franse naam vir 'n wynmaat, wat
   gelykstaan aan 225 liter in die gebied van Bordeaux, 228 liter in die
   Bourgogne en 215 liter in die Beaujolais. Dit word later ook
   internasionaal gebruik vir klein eikevate van 225 liter.

   Die barrique is oorspronklik tydens die Middeleeue in Bordeaux ingevoer
   en het tot by die 18de eeu die tonneau, 'n ouer en groter tipe wynvat
   met 'n stoorvermoë van sowat 900 liter, vervang.

   Barriques is spesiale verouderingsvate wat in die wynbou gebruik word
   om wyne te stoor en gelyktydig te verfyn. 'n Groot oppervlakte van hout
   laat die wyn in 'n taamlik kort tyd ryp word. Met die verfyning of
   veroudering in die barrique kry die wyn subtiele geure van die hout.
   Die mees geskikte materiaal vir die vervaardiging van barriques is
   eikehout uit die Limousin en die Allier.

   Die woord "barrikade" is afgelei van die barriques, wat tydens die
   Franse Rewolusie met sand en rommel gevul en vir straatversperrings
   gebruik is.

[wysig] Kunsmatige metodes

   Barriques is baie duur - die prys per vat kan sowat R5 000 beloop - en
   alhoewel hulle vir 'n lang tyd hou, kan hulle net vir 'n tydperk van
   drie jaar vir verouderingsdoeleindes gebruik word. Ouer vate lewer nog
   nouliks die gewilde hougeur op.

   Van die internasionale wynmakers probeer om hulle wyne teen 'n laer
   koste te verfyn. Sekere wynmakers, meesal van lande soos die VSA
   (Kalifornië), Australië en Nieu-Seeland, wat hulle wyne in staaltenks
   stoor, gebruik sakkies met verskillende houtsoorte, houtspaanders of
   selfs poeieragtige geurstowwe wat by die wyn gemeng word om sodoende
   die delikate houtgeur of "barrique-smaak" teen lae koste te verkry.
   Hierdie praktyk is met die inwerkingtreding van die
   Europees-Amerikaanse Wynhandelsooreenkoms op 1 Januarie 2006 nou ook in
   die Europese Unie toegelaat. Gewoonlik is dit baie moeilik om te bepaal
   of egte barrique-vate of net spaanders en geurstowwe gebruik is om 'n
   spesifieke wynsoort te verfyn.

[wysig] Geskiedenis van die barrique-stoormetode

   In die geskiedenis van die wynmakery speel houtvate 'n belangrike rol.
   Die Engelse, wat vir 'n lang tydperk die gebied van Bordeaux (Frankryk)
   oorheers het, ontdek al vroeg dat wyne, wat in vate verskeep is,
   besonder houbaar is. Die koopmans in die Hanseatiese Duitse hawestede
   Bremen, Hamburg en Lübeck is groot vriende van die Rotspon, 'n rooiwyn
   wat in Bordeaux gekoop, na die Hansestede verskeep en met verskillendfe
   aflewerings versny is. Wynmakers uit Bordeaux, wat op besoek is in
   Duitsland, het soms hulle eie wyne nie herken nie omdat hulle in die
   wynvate aansienlik verfyn is.

   Louis-Gaspard Estournel uit Saint-Estèphe naby Bordeaux besef teen die
   begin van die 19de eeu dat sommige aflewerings wyn, wat in Arabië en
   Indië nie verkoop is nie, aansienlik verfyn is gedurende die seereis.
   Hy markeer hierdie wyne met 'n "R" (Retour des Indes - teruggestuur uit
   Indië) en verkoop hulle teen hoër pryse, nadat hulle uitstekende
   gehalte bekend geword het. Hy besluit toe dat alle wyne, wat hy sou
   verkoop, eers 'n seereis in houtvate gegun moet word.

   Die oudste kuipery in Suid-Afrika, wat in die vraag na
   wynverouderingsvate voorsien het, is in 1903 deur Litause immigrante in
   die Paarl gestig. Vate in Suid-Afrika is van ingevoerde houtsoorte soos
   Noord-Amerikaanse eikehout gemaak, wat in die wintermaande hoegenaamd
   nie en gedurende die res van die jaar taamlik stadig groei. Die hout is
   gevolglik harder en digter as inheemse soorte.
   Kategorie: Wyn

