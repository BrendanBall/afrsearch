Barrydale


   Barrydale is 'n dorpie op die grens van die Overberg en die Klein-Karoo
   in die Wes-Kaap. Dit is geleë in 'n nou vallei in Langeberge by die
   begin van die Tradouwspas oppad na Swellendam waar die pad van
   Suurbraak af by die R62 wynroete tussen Montagu en Oudtshoorn aansluit.
   Barrydale se geskiedenis begin in die vroeë 1700's toe boere na die
   gebied getrek het op soek na vrugbare grond met water. in 1978 word die
   Nederduits Gereformeerde gemeente van Barrydale gestig en word grond
   aangeskaf om 'n kerk te bou waar wat vandag as die R62 en R324 paaie
   bekendstaan ontmoet. Die dorp wat in 1880 gestig is, is vernoem na
   James Barry. Die munisipaliteit is in 1921 gevestig.

   Wingerde en boorde is in die omgewing aangeplant en in 1940 is die
   Barrydale Koöperatiewe Wynkelder gevorm en 'n brandewyn distilleerdery
   gevestig. Die warm klimaat leen die gebied tot die verbouing van
   verskeie soorte vrugte en daar is menige vrugteboorde in die vrugbare
   Tradouwvallei aangeplant. Appels, pere en lemoene word hier in die
   winter geoes en applekose, vye, en perskes en druiwe in die somer.

   Soos baie ander dorpe in Suid-Afrika is die nalatingskap van apartheid
   nog duidelik sigbaar in die verdeling van die dorp in 'n “wit-” en
   “swart-” gedeelte wat meestal deur afstammelinge van die inheemse
   KhoiKhoi bewoon word. Die dorpie is kultureel divers met beide Engels-
   en Afrikaanssprekende inwoners asook onlangse immigrante uit Europa.
   Die dorpie se bevolking is tans ongeveer 3500 permanente inwoners wat
   darmaties styg tydens die toeriste seisoen. Die klimaat is gematig met
   warm droë somers met gemiddelde temperatuur van 25 °C wat soms tot 35
   °C styg. Winters is ook matig, nat en temperatuur daal soms tot -1 °C
   wat gepaardgaan met ligte ryp.

[wysig] Eksterne skakels

     * Barrydale op viewoverberg
     * Barrydale webwerf
     * Wynroete wat die Breederiviervally en die the Klein Karoo insluit
     * Akkommodasie, plaaslike kunstenaars en kaart van die gebied

   Kategorie: Dorpe in Suid-Afrika

