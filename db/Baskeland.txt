Baskeland


   Die Baske vlag
   Die Baske vlag

   Die Baskeland (Baskies: Euskal Herria) is 'n landskap en kulturele
   gebied op die grens van Frankryk en Spanje in die westelike Pireneë
   teen die Golf van Biskaje wat oor 'n aantal administratiewe sterke van
   die twee lande strek. Dit kom grootliks ooreen met die tuisland van die
   Baske en die Baskiese taal. Die gebied met 'n oppervlak van ongeveer
   20 700 km² (d.i. half so groot soos Nederland) het ongeveer 3 miljoen
   inwoners waarvan 'n kwart Baskies praat.

   Die Baskeland word verdeel in die Noordelike Baskeland en Suidelike
   Baskeland. Die Noordelike Baskeland of Franse Baskeland (Baskies:
   Iparralde, Frans: Pays basque français of Pays basque nord ) beslaan
   die westelike deel van die Franse département Pyrénées-Atlantiques in
   die région Akwitanië. Die Suidelike Baskeland (Spaans: País Vasco,
   Baskies: Hegoalde) beslaan die Spaanse Outonome Baskiese Gemeenskap, 'n
   outonome Spaanse gemeenskap wat uit drie historiese streke bestaan:
   Alava, Gipuzkoa en Biskaje, en Navarra 'n outonome streek van Spanje.

   Inhoud

        * 1 Geografie
             + 1.1 Suidelike Baskeland
             + 1.2 Noordelike Baskeland
        * 2 Geskiedenis
             + 2.1 Prehistoriese tydperk tot die koms van die Romeine
             + 2.2 Die Koninkryke van Pamplona en Navarra
             + 2.3 Verlies aan Outonomie
             + 2.4 Moderne Geskiedenis
        * 3 Taal
        * 4 Verwysings

[wysig] Geografie

   Die Noordelike Baskeland in Frankryk (geel), en Suidelike Baskeland wat
   bestaan uit die die Outonome Gemeenskap van die Baskeland (pienk) en
   Navarra (groen)
   Die Noordelike Baskeland in Frankryk (geel), en Suidelike Baskeland wat
   bestaan uit die die Outonome Gemeenskap van die Baskeland (pienk) en
   Navarra (groen)

   Die Baskeland bestaan uit sewe historiese gebiede, vier suid van die
   Pireneë in Spanje en en drie noord daarvan in Frankryk.

[wysig] Suidelike Baskeland

   Strand in Saint-Sébastien in die Spaanse baskeland
   Strand in Saint-Sébastien in die Spaanse baskeland

   Die Suidelike of Spaanse Baskeland bestaan uit:
     * Álava met 'n oppervlak van 3 037 km² en 299 267 inwoners in 2005.
       Die hoofstad is Vitoria (Gasteiz). Die ander hoof dorpe is Laudio,
       Amurrio, Oion en Laguardia.
     * Biskaje met 'n oppervlak van 2 217 km² en 1 133 444 inwoners in
       2002. Die hoofstad is Bilbao. Die ander hoof dorpe is Barakaldo,
       Getxo, Sestao, Guernica, Durango, Sopelana, Leioa, Bermeo, Ermua en
       Balmaseda.
     * Gipuzkoa, met 'n oppervlak van 1 980 km² en 682 977 inwoners in
       2002. Die hoofstad is San Sebastián (Donostia). Die ander hoofdorpe
       is Irun, Eibar, Tolosa (die ou hoofstad van Guipúzcoa), Beasain,
       Azpeitia, Azkoitia, Ordizia, Zarautz, Hondarribia en Idiazabal.
     * Navarra, met 'n oppervlak van 10 391 km² en 569 628 inwoners in
       2003. Die hoostad is Pamplona (Iruña), wat ook die ou hoofstad van
       die voormalige Koninkryk van Navarra was.

   Die eerste drie, Álava, Biskaje en Gipuzkoa, verteenwoordig saam die
   Outonome Gemeenskap van die Baskeland terwyl Navarra 'n afsonderlike
   outonome gemeenskap is. Die Spaanse grondwet van 1978 bepaal dat dit
   deel mag word van die Outonome Gemeenskap van die Baskeland as die
   instellings en mense van die gebied daarop sou besluit.

[wysig] Noordelike Baskeland

   Bayonne, ekonomiese sentrum in die Franse Baskeland
   Bayonne, ekonomiese sentrum in die Franse Baskeland

   Die Noordelike of Franse Baskeland (Baskies: Iparralde) vorm die
   westelike deel van die Franse département Pyrénées-Atlantiques en
   bestaan uit:
     * Labourd (Lapurdi) met 'n oppervlak van 858 km² en 205 000 inwoners.
       Die hoofstad is Ustaritz (Ustaritze). Die hoof dorpe is Anglet
       (Angelu), Biarritz (Miarritze), Hendaye (Hendaia),
       Saint-Jean-de-Luz (Donibane-Lohizune) en Espelette (Ezpeleta).
       Onlangse beskrywings van Labourd sluit baie keer ook Bayonne
       (Baiona) in .
     * Neder-Navarra (Frans: Basse-Navarre, Baskies: Nafarroa-Beherea).
       Die hoofstad is Saint-Jean-Pied-de-Port (Donibane Garazi) en die
       ander hoof dorp is Saint-Palais (Donapaleu).
     * Soule (Zuberoa of Xiberoa), met 13 471 inwoners in 1999. Die
       hoofstad is Mauléon-Licharre (Maule-Lextarre).

[wysig] Geskiedenis

[wysig] Prehistoriese tydperk tot die koms van die Romeine

   Die geskiedenis van die Baskeland in prehistoriese tye word getuig uit
   voorwerpe wat onder andere in die grotte van Isturitz en Oxocelhaya in
   die huidige Franse Baskeland aangetref is. Die Baskeland is geleë op
   die hoof-as van die sogenaamde "Franko-Kantaberiese" kultuur waar van
   die vroegste tekens van kuns die grottekeninge wat uit die
   Upper-Paleolithic en Magdalenian periodes dateer. Tydens die Neolitiese
   en Aeneolitiese tydperke was die "Pirenese kultuur" teenwoordig in die
   gebied tussen die Ebro- en die Garonneriviere, met die hoof-as langs
   die Pireneë wat tot sover as Katalonië gestrek het. In hierdie tydperke
   is megalitiese monumente soos dolmens, cromlechs en grafheuwels geskep
   waarin persoonlike besittings saam met gestorwenes begrawe is. Die
   grootste dolmens is dié van die Araba Vlakte: Aizkomendi (Egilaz),
   Sorginetxeta (Arrizala), San Martin (LaGuardia), en Hechizeria
   (Elvillar). Aan die einde van die tydperk het keramiek voorwerpe begin
   verskyn.^[1]

   Die teenwoordigheid van vestings uit die ystertydperk ((900-200 v.C.)
   wat herinner aan die Keltiese Ystertydperk kultuur, dui op die aankoms
   van Indo-Europeërs in die Baskeland in die tydperk. In die 2de eeu v.C.
   het die Romeine die Iberiese Skiereiland ingeval en die die Romeinse
   generaal Pompeius het Pompeiopolis (Pamplona) gestig, die eerste stad
   in die Baskeland, in Navarra in ongeveer 75 v.C. Daar is geen verslae
   van gevegte tussen die Romeine en die Baske nie. Dit lyk asof die
   verhouding tussen die Baske en die Romeine goed wassoos getuig uit die
   teenwoordigheid van verskeie vroeë Latynsafgeleide woorde in Euskara.
   Die Romeine was oënskynlik nie juis daarin geïnteresseerd om die gebied
   te koloniseer nie en daar is weinig tekens van Romanisering in die
   Baskeland. Dit het waarskynlik bygedra tot die hoë mate waartoe die
   Baskiese taal bewaar gebly het. Baske het saam met die Romeine onder
   Generaal Pompeius geveg in die oorlog teen Quintus Sertorius, 87-72
   v.C.; 'n gebeurtenis waarin daar vir die eerste keer in Romeinse
   rekords na die Vascones (Baske) verwys is.^[2]

[wysig] Die Koninkryke van Pamplona en Navarra

   Na die ineenstorting van Romeinse mag in noordelike Spanje het die
   Baske invalspogings deur die Franke, die Arabiere, en die Wes-Gote
   geweldadig weerstaan en die groepe kon nooit daarin slaag om heerskappy
   in die Baskeland te vestig nie. 'n Beroemde geveg het in 778
   plaasgevind toe die Baske die Frankiese leër van Karel die Grote in 'n
   hinderlaag gelei het en vernietig het by die Roncevalles pas in die
   Pireneë. In die epiese Chanson de Roland word die nederlaag word
   toegeskryf aan 'n reuse moslem leër. Dit is waarskynlik in hierdie
   tydperk wat die grense van die Baskeland gevestig is. In ongeveer 820
   het die Bask Iñigo Arista die piepklein Koninkryk van Pamplona gestig
   wat later ontwikkel het tot die Koninkryk van Navarra, wat ook vlugtig
   die state Araba, Bizkaia en Gipuzkoa ingesluit het.^[2]

   Teen 1200 is die Navarra Koninkryk so te sê ontbind. Bizkaia en
   Gipuzkoa was nominaal deel van die Koninkryk van Kastilië en is
   spesiale regte gegun onder die soganaamde foruak (Frans: fors, Spaans:
   fueros). Die wette het 'n sintese van Romeinse en Wes-Goties reg
   verteenwoordig. Baskiese kultuur het in die gebied floreer en
   demokratiese instellings het ontwikkel.^[2] 'n Belangrike aspek van die
   foruak was die instelling van plaaslike rade of algemene vergaderings,
   wat as juntas, cortes, of hermandades bekendgestaan het. Die
   instellings het die uitvoerende takke van die plaaslike regering, die
   diputación, op 'n tweejaarlikse grondslag verkies. Onder die pasa foral
   kon die plaaslike rade kroonwette veto; wat 'n teenwig teen die
   Madrdidse sentralisasie gebied het. Tot die 1730's en 1740's was die
   juntas werklik oop instellings met breë deelname. Uit vrees vir wanorde
   en onhebbelikheid het die plaaslike oligargies deelname egter begin
   beperk en is sommige vergaderings in geheim gehou. Een van die
   treffendste simbole van die belanrikheid van die owerhede is dat die
   Kasltiliese monarg na Gernika in Biskaje moes reis om eed af te lê
   waarin hy sy trou tot die foruak te sweer voor Spaanse politiese
   owerheid na Biskaje uitgebrei kon word. ook in die Franse Iparralde
   moes die Franse heersers tydens troonbestyging 'n eed van getrouheid
   tot die foruak aflê. 'n Ander belangrike aspek van die stelsel was
   ekonomies van aard. Hegoalde, en tot 'n sekere mate die kusgebied van
   Lapurdi, het as 'n belasting vrye sone gefunsioneer.^[3]

   Die bekwame seemanskap van die Baske het hulle teen 1400 sover as
   Ysland laat reis.^[2]

   Tussen die 10de en 12de eeu het die Baskiese provinsies 'n soort los
   eenheid geniet – 'n algemene toestand in die Middeleeue. Die Navarra
   provinsie was die mees welgestelde van die Baskies provinsies tydens
   die heerskappy van Sancho die Grote in die 11de eeu en dele van
   Akwitanië in die noorde en van Aragon in die ooste val onder die krooon
   van Navarra. In die 12de eeu val die Koninkryk uitmekaar maar elke
   provinsie behou sy stelsel van fueros. Die Soule en Labourd provinsies
   is in Akwitanië heropgeneem en het onder Engelse mag geval deur die
   huwelik van Aliénor van Akwitanië met die koning van Engeland. Tydens
   die Honderdjarige Oorlog is die Baskeland tussen Frankryk en Engeland
   geskeur.

   In 1512 het die skep van die skeidslyn tussen Frankryk en Spanje die
   noordelike (Iparralde) en suidelike Baskeland (Hegoalde) vir die eerste
   keer in sewehonderd jaar staatkundig in twee verdeel.^[3] In die
   bergagtige binneland van die Pireneë het die grens tussen Spanje en
   Frankyk egter vaag gebly. Die Baske gemeenskappe aan beide kante het
   min of meer outonome gemeenskappe gevorm wat hulle min gesteur het aan
   die wette en regulasies van die twee lande. Tydens die Frans-Spaanse
   oorloë van die 18de en 19de eeue sou die Baske weier om militêre
   diensplig te doen en het eerder met mekaar oor die grens heen
   saamgewerk. Toe die Franse en Spaanse owerhede uiteindelik in plaaslike
   handelsreëls ingemeng het, het die Baske nie gehuiwer om hulle na
   smokkelary te wend nie.^[2]

   In 1514 is die oorblyfsels van die Koninkryk van Navarra deur Kastilië
   geabsorbeer. Die klein koninkryk het die enigste oorblywende
   pan-Baskiese politiese eenheid in Spanje verteenwoordig. Die Baskiese
   provinsies en die Navarra sterke van die Ebro vallei sou vir eeue lank
   van mekaar gesky word en die Baskiese hartland van sy oorspronklike
   hoofstad Pamplona.^[2]

   Aan die einde van die Middeleeue in 1521 het die Statuut van Navarra
   die status van Navarra as deel van Kastilië voltooi. Die Koninkryk van
   Navarra onder die huis van Foix is dus gereduseer tot die provinsies
   noord van die Pireneë. Die Baske in Gipuzkoa, Biskaje en Alava het
   steeds 'n groot mate van outonomie behou, ten opsigte van Spanje en so
   ook van Frankryk: die fueros was steeds in plek en is deur die
   plaaslike bevolking bewaar. In 1659 het die ondertekening van die
   Verdrag van die Pireneë by Hendaye die grens tussen Spanje en Frankryk
   vasgestel en Navarra in twee verdeel. Frankryk het Soule en Labourd
   bekom. In die tydperk het Baske deelgeneem aan die verowering van
   Amerika as deel van Walvisjag ekspedisies en het immigrasie na
   Nieu-Frankryk plaasgevind.

[wysig] Verlies aan Outonomie

   Die outonomie van die noordelike Baskeland provinsies het tot 'n einde
   gekom tydens die Franse Rewolusie waarin sentralisering van regering
   geïmplementeer is en alle voorregte wat onder die Ancien Régime (ou
   bedeling) vergun is is afgekaf. Dit was vir die noorde die einde van
   die fueros. In die Suide is die mag van die fueros deur die
   handelsklasse bestry wat dit gesien het as 'n remskoen op ekonomiese
   ontwikkeling.

   In die eerste van die Carliste opvolgingsoorloë tussen Isabella II van
   Spanje en haar oom Carlos, het die twee troonopvolgers verkil oor die
   voortsetting van die fueros. Die fueros is ironie genoeg deur die
   tradisionaliste, en nominaal absolutistiese, Carliste ondersteun terwyl
   die grondwetlike magte daarteen gekant was. Die suidelike Baskeland
   provinsies, insluitend Navarra, het aktief deelgeneem aan die rebbllies
   om Carlos, die manlike opvolger tot die troon wat beloof het dat hy die
   Baskiese foral stelsel sou beskerm, en sy opvolgers na hom. Uit vrees
   dat hulle hulle selfregering of fueros onder 'n moderne, liberale
   grondwet sou verloor, het die Baske van Spanje by die
   traditionalistiese leër aangesluit, wat weer grootliks deur die
   regerings van die Baskiese provinsies gefinansier is. Isabella se leër
   is weer deur Britse, Franse en Portugese magte en hulle regerings
   ondersteun. Die Ierse legioen (Tercio) is so te sê uitgewis deur die
   Baske in die Slag van Oriamendi.

   Verskille het naderhand tussen die amptelike en Navarraese
   (Bask-gegronde) partye in die Carliste kamp ontstaan. Laasgenoemde het
   'n vredesverdrag onderteken waarvolgens die Spanjaarde Baskiese se
   selfregering sou erken. Spanje se failure om die belofte te hou het
   gelei tot die uitbreek van die Tweede Carliste Oorlog, wat op
   soortgelyke wyse geëindig het.

   Baskiese vryhede vervat in die foruak is geleidelik in die eeu
   afgeskaf.

   Die uiteindelike gevolg was dat die Baskeland provinsies, insluitend
   Navarra, meeste van hulle outonomie verloor het maar wel beheer oor
   belasting behou het deur die Ley Paccionada. Die provinsies behou
   inderwaarheid tot vandag toe die mag in die vorm van die sogenaamde
   conciertos fiscales tussen die Baskiese provinsies en die Spaanse
   regering in Madrid.

[wysig] Moderne Geskiedenis

[wysig] Taal

   Aan die einde van die 19de eeu het ongeveer die helfte van die
   bevolking van die Baskeland (54% in 1868) Eskuara (die Baskiese taal)
   gepraat. Teen 1991 het dit gedaal tot 23,7%. Baskies word meer in van
   die Baskiese provinsies gepraat as in ander. Neder-Navarra
   (Behe-Nafarroa) in die Noordelike of Franse Baskeland is die Baske
   streek met die grootste persentasie Baskiese-sprekers (64.5%), gevolg
   deur Zuberoa (54.7%), en Gipuzkoa (45.8%). In die vorige eeu het die
   persentasie Baskiese sprekers meer gedaal in die suide as in die noorde
   as gevolg van industrialisasie en grootskaalse immigrasie van
   Spaanssprekers.^[4]

   ^[5]

[wysig] Verwysings

    1. ^ ehj-navarre, Pre-Historic Art and Material Culture, Besoek op 20
       Oktober 2007
    2. ^ ^2,0 ^2,1 ^2,2 ^2,3 ^2,4 ^2,5 Pål Trosvik, The Basque mystery-
       roots of Biscayan language and culture, Besoek op 20 Oktober 2007
    3. ^ ^3,0 ^3,1 Cameron Watson, Modern Basque History: Eighteenth
       Century to the Present, Center for Basque Studies, 13 November,
       2003
    4. ^ ehj-navarre, Basque-Speaking Areas, Besoek op 20 Oktober 2007
    5. ^ [], [], Besoek op 20 Oktober 2007

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorie: Saadjies

