Baskiese pelote


   Pelote soos gespeel in Ustaritz
   Pelote soos gespeel in Ustaritz

   Pelote (Spaans: pelota, Baskies en Katalaans: pilota, of Frans: pelote
   van die Latyns: pila) is die naam wat gebruik word vir 'n aantal
   sportsoorte wat met 'n bal gespeel word met 'n mens se hand, 'n raket,
   'n hout spaan (pala), of 'n mandjie (propulsor), teen 'n muur (frontón
   in Spaans, frontoi in Baskies, frontó in Katalaans) of, meer
   tradisioneel, met twee spanne teenoor mekaar geskei deur 'n lyn op die
   grond of deur 'n net. Die oorsprong van die spele kan teruggespoor word
   na Griekse^[1] en ander antieke kulture, maar in Europa is hulle almal
   van die voorganger van tennis, Jeu de Paume afkomstig. Vandag word
   Baskiese Pelote in verskeie lande gespeel insluitend Frankryk en
   Spanje, veral in die Baskeland en omliggende gebiede.

   In Valencia word Valenciese pilote beskou as 'n nasionale sport. Pelote
   of soortgelyke spele word ook in België, die Noorde van Italië,
   Meksiko, Argentinië en sommige state in die VSA, soos Florida, as ook
   in landelike dele van Ierland as Gaeliese handbal, gespeel.

   Sedert die stigting van die Internasionale Federasie van Baskiese
   Pelota (FIPV van die Spaanse en Franse name: Federación Internacional
   de Pelota Vasca en Fédération Internationale de Pelote Basque) het die
   liggaam die verskillende weergawes van die spel gestandaardiseer tot 'n
   paar eenvoudiger weergawes met vasgestelde bal gewigte, reëls en baan
   groottes.

   Inhoud

        * 1 Geskiedenis
             + 1.1 Ontstaan in die Baskeland
             + 1.2 Uitvoer na ander lande
             + 1.3 Die 20ste eeu
        * 2 Speelwyse en Reëls
             + 2.1 Speelarea
             + 2.2 Spesialiteite
             + 2.3 Kleredrag
        * 3 Verwysings

[wysig] Geskiedenis

   Pelote by die 1900 Olimpiese Spele
   Pelote by die 1900 Olimpiese Spele
   Pelotebaan in Oregon in die VSA
   Pelotebaan in Oregon in die VSA

[wysig] Ontstaan in die Baskeland

   Oor die geskiedenis heen het talle beskawings verskeie soorte
   pelote-agtige spele beoefen. Verskeie materiale soos groentes, toue en
   lappe, velle en rubber is gebruik om 'n bal te maak. Pelote is dus 'n
   universele spel. Die mees gereguleerde vorms het in Suid-Amerika, die
   Middeooste en Wes-Europa ontstaan. In Frankryk sou veral Jeu de Paume
   baie gewild word. Baskiese pelote en tennis is direkte afstammelinge
   van die spele.^[1]

   Die uitbreiding van die Romeinse Ryk het "pila" na die Franse
   grondgebied gebring. Dit sou later tot Jeu de paume ontwikkel, wat weer
   na die Verenigde Koninkryk versprei het as Saaltennis waaruit lawn
   tennis later ontwikkel het. Van die 12de eeu af is daar geleidelik al
   hoe meer dokumente wat die uitbreiding van die pelote en verwante spele
   beskryf. In die Middeleeue het die courtiers, adelikes en konings
   beskik oor sogenaamde "trinquetes". In die 13de- en 14de eeue het die
   "paume' spel oor die hele Frankryk versprei. Hoewel daar minder oor die
   geskiedenis van die spel in Spanje bekend is, is daar wel verwysings
   daarna deur Quevedo, Cervantes, Calderón de la barca, Zabaleta en in
   Francisco Goya se 1779 skildery "Juego de pelota a pala" word 'n pala
   (spaan) spel deur 'n groep courtesans uitgebeeld.^[1]

   In die Baskeland het unieke vorms van die ou spel behou gebly. Die spel
   is plaaslik aangepas volgens die beskikbare speelplekke en materiale
   wat tot 'n wye verskeidenheid van vorms gelei het. In die 17de eeu was
   die gewildste vorm van pelote die "lang spel" wat met 'n handskoen of
   "laxoa" gespeel is. Tasbare bewyse van die beoefening van die spel kan
   gevind word in die skyfvormige stela van 1629 en 1784 wat
   onderskeidelik in Garruze en Banka ontdek is. In Baskiese begrafnis
   rituele verskaf die half-heidense half-Christelike gebruik om
   graverings op tablette te maak bewyse dat pelotespelers aansien in die
   samelewing geniet het. Die spel is in die Baskeland veral tydens
   jaarlikse feeste gespeel wat aanleiding gegee het tot die term "Jai
   Alai", wat in Baskies fees beteken. Die eerste binnemuurse fronton is
   in 1798 in Marquena gebou.^[1]

   In die laaste dekade van die 19de eeu het meeste van die
   verteenwoordigende modaliteite van die spel vastrap plek gekry: mano
   (hand), pala (spaan), "remonte" en "cesta-punta". Die modaliteite is na
   ander dele van die wêreld uitgevoer. Cesta-punta is die modaliteit wat
   die mees universele geword het.

[wysig] Uitvoer na ander lande

   Die spel is aan die VSA voorgestel in 1904 by die St. Louis World's
   Fair. Baske het vir die eerste keer in beduidende getalle na die VSA
   gegaan tydens die Kaliforniese Goudstormloop wat in 1849 begin het. Die
   hoogtepunt van Baskiese immigrasie na Amerika was egter van die laat
   1880's tot die middel van die 1920's. Baske het na die Pasifiese
   Noordweste begin trek in die laat 1880's. Baskiese immigrante het hulle
   eie pelotebaan in die Jordanvallei in Oregon begin bou in 1915 en dit
   twee jaar later voltooi. Dié baan is tot die 1930's gebruik maar dit
   het in die dekades daarna agteruitgegaan. Dit is Oregon se enigste
   pelote baan en is in 1972 tot die National Register of Historic Places
   gevoeg en in 1997 volledig gerestoureer. 'n Fronton arena is in Miami,
   Florida gebou in 1926. Weddenskappe op jai alai is in 1934 gewettig.
   Florida, Connecticut en Rhode Island het belangrike state geword vir
   die spel in Amerika. Baske het ook bane in Arizona gebou, die staat se
   enigste histories beteknisvolle baan wat in Flagstaff in 1926 gebou is
   is in 2004 op die Arizona Preservation Foundation se lys van bedreigde
   historiese eiendomme geplaas. Die 40-voet sandsteen mure is aan die
   verkrummel en die baan se vloer is oorgroei met bossies en gras.^[2]

   Die eerste jai alai baan in Meksiko was in Meksiko Stad in 1928.
   Tijuana se baan het in 1947 gevolg. Meer onlangs is bane in 1994 en
   1995 in Acapulco en Cancun voltooi.

[wysig] Die 20ste eeu

   In die 20ste eeu is die spel op professionele vlak begin speel met
   georganiseerde kompeties wat in 1925 begin het. Toernooie het oral
   opgeskiet onder die inisiatief van federatiewe en sake entiteite.
   Gewildheid het oor die hele eeu gestrek. Dit is egter gekenmerk deur
   sikliese periodes van voorspoed en agteruitgang.

   Die eeu het inderwaarheid op 'n hoë noot begin met die insluiting
   daarvan in die 1900 Somer Olimpiese spele in Parys. Dit was later ook
   weer 'n demonstrasie sport in 1924, 1968, en 1992.

   Alhoewel die sport hoofsaaklik in Spanje en Frankryk gespeel word, is
   daar ook federasies in Argentinië, België, Bolivia, Brasilië, Kanada,
   Costa Rica, Kuba, Chili, Dominikaanse Republiek, Ecuador, Filippyne,
   Guatemala, Italië, Meksiko, Paraguay, Peru, Puerto Rico, Uruguay, VSA,
   Venezuela, Nederland, Indië en Griekeland.^[3] As gevolg van die
   oorsprong van die spel is baie van die spelers steeds Baske, óf
   Baskiese boorlinge óf Baskiese diaspora.^[4]

[wysig] Speelwyse en Reëls

[wysig] Speelarea

                                             Modaliteit Baan Spesialiteite
    30-meter Fronton Die speelarea wat die fronton genoem word bestaan uit
          'n voorste muur, linker muur, agterste muur en baan (vloer). Die
                       fronton is 30 meter lank. Frontenis (mans en vroue)
                                               Paleta goma (mans en vroue)
       36-meter Fronton Die lengte van die fronton is 36 meter. Mano (mans
                                                  enkelspel en dubbelspel)
                                                         Pala corta (mans)
                                          Paleta met 'n leer pelota (mans)
      54-meter Fronton Die lengte van die fronton is 54 meter. Cesta Punta
                                                                    (mans)
                                                            Remonte (mans)
                                                        Pala larga (mans).
     Trinquete Die speelarea of fronton word ingesluit deur vier mure. Die
                                  fronton is 28.50 meter lank. Mano (mans)
                                               Paleta Goma (mans en vroue)
                                                       Paleta cuero (mans)
                                                              Xare (mans).

   Paleta wat op die trinquet van Elizondo in Navarre gespeel word
   Paleta wat op die trinquet van Elizondo in Navarre gespeel word
   Pelote baan in Estérençuby in die Pyrénées-Atlantiques
   Pelote baan in Estérençuby in die Pyrénées-Atlantiques

   Baskiese pelote word gespeel op 'n twee murige baan wat in die
   veskilldne tale bekend staan as: Baskies: frontoi of pilotaleku, Frans:
   fronton, Spaans: frontón. Soos in die beelde gesien kan word is daar
   ook bane met slegs een muur, dié word egter nie deur die IFBP erken
   nie.

   Hierdie bane word baie keer 'n dorpies gebou deur die muur van 'n
   stadsaal of kerk vir die voorste muur te gebruik en dan nog 'n laterale
   muur by te bou met merke op die grond om die speeloppervlak aan te dui.
   Die laterale muur word altyd aan die linkerkant van die voorste muur
   gebou terwyl die regterkant oop gelaat word. Die gewildheid van die
   spel het daartoe gelei dat baie Baskiese kerke tekens aangebring het
   wat die speel van pelote op hulle stoepe verbied.

   Die agterkant van die baan het in geslote en veral professionele bane
   gewoonlik ook 'n agterste muur, maar in landelike bane word die
   agterkant gewoonlik met slegs 'n lyn op die grond aangedui.

   Die FIPV erken vier modaliteite wat bepaal word deur die tipe baan wat
   gebruik word met veertien amptelike spesialiteite waarvan twee deur
   vroue gespeel word. Die vier modaliteite is: Trinquete, 30-meter
   Fronton, 36-meter Fronton en 54-meter Fronton:^[5]
     * Die Trinquete word gebruik om Paleta [spaan] met 'n rubber pelota
       (mans en vroue) of met 'n leer pelota, Mano [hanbal)] (enkelspel of
       dubbelspel) en Xare (of Deel) te speel.
     * Die 36-meter Fronton (ook genoem die Kort- of Linkermuur Fronton)
       word gebruik om Pala Corta [kort spaan], Paleta met 'n leer pelota
       en Mano (enkelspel of dubbelspel) te speel.
     * Die 30-meter Fronton word gebruik om Frontenis (mans en vroue) en
       Paleta met 'n rubber pelota te speel.
     * Die 54-meter Fronton (ook genoem Lang Fronton of Jai Alai) word
       gebruik om Cesta Punta te speel.

[wysig] Spesialiteite

   Lang xistera.
   Lang xistera.
   Xare
   Xare
   Paleta.
   Paleta.
   Kort xistera.
   Kort xistera.
   Tradisionele wit drag van pilotespelers
   Tradisionele wit drag van pilotespelers

   Die spesialiteite is as volg:
     * Mano - Handbal weergawe waarin sonder 'n instrument (raket of
       spaan) gespeel word. 'n Tradisionele bal gemaak van wol om 'n harde
       kern en met leer bedek word gebruik.
     * Pala corta - Word met 'n kort (51 cm) spaan en 'n rubber bal
       gespeel
     * Pala larga - Word met 'n lang spaan en 'n rubber bal gespeel
     * Cesta Punta of Jai alai - Word met 'n spesiale handskoen gespeel
       wat geheg is aan 'n lang gepunte mandjie en 'n rubberbal gespeel.
       Die spelers gebruik die mandjie om die bal te vang en dit terug te
       werp teen die hoof muur. Die Baskiese owerheid bervorder dit as
       "die vinnigste spel ter wêreld" met 'n rekord balspoed van 302 km/h
       wat deur José Ramón Areitio by die Newport Jai Alai, Rhode Island,
       VSA op 3 Augustus 1979 aangeteken is.^[6]
     * Remonte - 'n variant van Cesta Punta met 'n korter handskoenmandjie
       waar die speler die bal momentêr kan hou.
     * Paleta Goma - Word met 'n kort wye spaan en 'n rubberbal gespeel
     * Paleta cuero - Word met 'n kort wye spaan en 'n leerbal gespeel
     * Xare - Gebruik 'n primitiewe sagte raket. Sare of xare beteken web
       in Baskies.
     * Frontenis -Word met tennisrakette en 'n rubberbal gespeel

[wysig] Kleredrag

   In die algemeen is speleruniforms wit. Spelers se hemde of polohemde is
   wit of rooi en moet altyd 'n kraag hê. Broek, romp, culotte of
   Bermudabroek vir vroue moet wit wees. Tennisskoene wat oorwegend wit is
   word saam met wit kouse gedra. Spanne dra of 'n rooi of blou gerriko
   [belt] om hulle van mekaar te onderskei. In alle spesialiteite waar met
   'n instrument (spaan of raket) en 'n leer pelota gespeel word moet alle
   spelers 'n wit beskermende helm dra. In die Paleta Goma, Paleta cuero,
   Frontenis en Xare spesialiteite moet alle voorbaan en agterbaan spelers
   oogbeskerming dra.

[wysig] Verwysings

    1. ^ ^1,0 ^1,1 ^1,2 ^1,3 The International Federation of Basque
       Pelota, From Greece to the rest of the world, Besoek op 14 Oktober
       2007
    2. ^ Preservation Online, What the Basques Left In the American West,
       Traces of the Spanish Culture Are Disappearing, Besoek op 14
       Oktober 2007
    3. ^ International Federation of Basque Pilote, Fédérations, Besoek op
       14 Oktober 2007
    4. ^ Pelota vasca (campeonatos) at Auñamendi Encyclopedia
    5. ^ The International Federation of Basque Pelota, Playing areas,
       Besoek op 14 Oktober 2007
    6. ^ Libro de los récords Guinness, page 320, 1986 Spanish edition,
       Ediciones Maeva, ISBN 84-86478-00-6

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorie: Saadjies

