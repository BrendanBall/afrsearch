Bassin d'Arcachon


   Die Bassin d'Arcachon (in Gaskoniese Oksitaans: la Laca d'Arcaishon) is
   'n uitgestrekte baai en soutwatermeer in die département Gironde
   (région Akwitanië), tussen die stad La Teste de Buch in die suide,
   Lège-Cap-Ferret in die noorde en die Atlantiese Oseaan in die weste.
   Die binnesee aan die sogenaamde Silwerkus van die département Landes,
   wat na die dorp Arcachon vernoem is, strek tydens vloedgetye oor sowat
   155 en tydens eb oor 40 vierkante kilometer se water en sandbanke.

   Die Bassin d'Arcachon maak deel uit van die landskap Pays de Buch en lê
   in die hartland van die Landes de Gascogne, halfpad tussen Grave-punt
   en Capbreton. Die baai is gevorm soos 'n driehoek en word van 80
   kilometer se strande en beboste duine omring.
   Die vaargeule van die Bassin d'Arcachon
   Die vaargeule van die Bassin d'Arcachon
   Sogenaamde cabanes tchanquées (vissershutte wat op houtpilare in die
   water opgerig is) in die Bassin d'Arcachon
   Sogenaamde cabanes tchanquées (vissershutte wat op houtpilare in die
   water opgerig is) in die Bassin d'Arcachon

   In teenstelling met die groot mere van Landes (Hourtin, Lacanau, Cazaux
   en Parentis) het die Bassin 'n groot regstreekse verbinding met die
   Golf van Gascogne, en groot watermassa's vloei daagliks die baai binne.
   Die Bassin word gedeeltelik deur 'n landtong - die skiereiland van
   Lège-Cap Ferret met die Cap Ferret, die Duin van Pyla en die
   natuurbewaringsgebied van Banc d'Arguin - van die oseaan afgesny. Die
   verbinding met die Atlantiese Oseaan is 'n korridor van sowat drie
   kilometer met talle sandbanke. Enkele vaargeule maak die Bassin ook
   toeganklik vir skepe en bote.

   Die vaargeule en sandbanke het in die loop van die tyd deur die oseaan
   se invloed en seestromings gevorm. Elke dag word sowat 370 miljoen
   kubieke meter seewater teen 'n gemiddelde snelheid van sowat twee meter
   per sekonde tussen die oseaan en die Bassin heen en weer beweeg. Die
   water vervoer ook sand, wat teen die walle van die vaargeule afgeset
   word. Sodoende word sowat 600 000 kubieke meter sand per jaar beweeg.

   Hierdie natuurverskynsels hou veral vir die skeepvaart gevare in, en
   selfs ervare seemanne word gereeld die slagoffers van ongelukke in die
   gebied. Die lokalisasie en struktuur van die vaargeule volg oor 'n
   tydperk van sowat 80 jaar 'n sikliese ontwikkeling. Die vaargeule word
   voortdurend in suidelike rigting verskuif. Dié wat in die uiterste
   noordelike kant lê begin gewoonlik vergroot sodra 'n nuwe vaargeul in
   die noorde gevorm word, terwyl die mees suidelike geleë vaargeule
   verdwyn wanneer hulle die suidelike kant van die Bassin bereik het.

   In die sentrum van die Bassin lê die Île aux oiseaux ("Voëleiland"), en
   hier vind 'n mens ook die kenmerkende cabanes tchanquées - twee
   vissershutte wat op houtpilare in die water opgerig is.

[wysig] Hidrografie

   Danksy die Eyre-rivier beskik die Bassin ook oor 'n toeloop van
   soetwater. Die rivier keer met sy bestendige toeloop van water dat die
   vaargeule versand.
   'n Skematiese oorsig oor die vorming van die Bassin d'Arcachon
   'n Skematiese oorsig oor die vorming van die Bassin d'Arcachon

[wysig] Klimaat

   Die plaaslike klimaat word veral deur die oseaan beïnvloed, wat vir
   gelykmatige lugstromings en reënvalle sorg. Die Bassin spog met meer as
   2 200 sonskynure per jaar en ondergaan net kleiner
   temperatuurskommelings in die loop van die jaargetye. Die gemiddelde
   jaarlikse temperatuur is 13 °C, en die Bassin staan bekend vir
   gematigde winters en somers sonder drukkende hitte.

[wysig] Eksterne skakels

     * Die "amptelike" webwerf
     * Die portaal van die Bassin d'Arcachon
     * Toeristegids
     * Algemene inligting oor die baai
     * Die Bassin d'Arcachon in Wikitravel
     * Die geskiedenis van Arcachon, met ou poskaarte en historiese
       dokumente
     * Die geskiedenis van Arcachon - prente, dokumente, ou poskaarte

   Kategorie: Geografie van Frankryk

