Bauhaus


   Bauhaus Dessau (Walter Gropius)
   Bauhaus Dessau (Walter Gropius)

   Die Bauhaus is die bekendste kuns-, ontwerp- en argitektuurskool van
   die klassieke moderne styl in Duitsland. Walter Gropius stig die
   instelling in 1919 in die stad Weimar as 'n moderne weergawe van die
   middeleeuse gildes van bouwerkers en steenhouers, waar kunstenaars en
   ambagsmanne begin saamwerk het om 'n nuwe kunsrigting onder die leiding
   van die argitektuur te skep.

   Walter Gropius verklaar in sy Bauhaus-manifes: "Die bouwerk is die
   einddoel van alle vormgewende werksaamhede! (...) Argitekte,
   beeldhouers, skilderaars, ons moet almal terug na die ambag! (...) Die
   kunstenaar is 'n superlatief van die ambagsman."

   Saaklikheid, doelmatigheid en 'n nuwe puristiese vormgewing is die
   kenmerke van alle Bauhaus-produkte en -ontwerpe. Die styl van die
   Bauhaus beteken 'n radikale verandering van die kuns en ontwerp, wat
   vir baie tydgenote van Gropius onaanvaarbaar is en selfs as
   "Bolsjewisties" afgemaak is. Maar in feite weerspieël dit die groot
   maatskaplike veranderings van die Eerste Wêreldoorlog - die einde van
   die outydse aristokratiese klasstelsel en die begin van die nuwe
   tydperk van die demokratie en die massaverbruik. Walter Gropius sien sy
   Bauhaus ook as 'n persoonlike bydrae om 'n klaslose maatskappy te skep
   en beter verhoudings tussen volkere te bevorder.

   Eerder as 'n geïsoleerde Duitse styl moet die Bauhaus-beweging as die
   Duitse tak van 'n internasionale beweging beskou word, wat elemente van
   die funksionalisme en nuwe boustyle verenig. Die tydlose styl voldoen
   aan die basiese behoeftes van 'n mens, maar dit skep ook nuwe ervarings
   soos die argitektoniese verbinding tussen "binne" en "buite" deur die
   gebruik van staal en veral baie glas. Die nuwe Bauhaus in Dessau, wat
   deur Walter Gropius in die jare 1925 tot 1926 opgerig is, is 'n
   verwesenliking van hierdie visie.

   Die begin van die NSDAP-heerskappy in Januarie 1933 maak 'n einde aan
   die rewolusionêre beweging. Bekende argitekte soos Ludwig Mies van der
   Rohe emigreer na die VSA.

[wysig] Bekende kunstenaars en argitekte van die Bauhaus-beweging

     * Walter Gropius
     * Anni Albers
     * Josef Albers
     * Marianne Brandt
     * Marcel Breuer
     * Lyonel Feininger
     * Ludwig Hilberseimer
     * Johannes Itten
     * Wassily Kandinsky
     * Paul Klee
     * Gerhard Marcks
     * Ludwig Mies van der Rohe
     * László Moholy-Nagy
     * Georg Muche
     * Hinnerk Scheper
     * Oskar Schlemmer
     * Joost Schmidt
     * Lothar Schreyer
     * Gunda Stölzl

   Bauhaus Dessau

[wysig] Verwysings

     * Bauhaus
     * Bauhaus Berlin
     * bauhaus dessau
     * Weissenhof Stuttgart
     * Duitse webwerf met 'n video en galery oor die Bauhaus

   Commons
   Multimedia oor hierdie onderwerp is te vinde op Wikimedia Commons onder
   die titel:
   Bauhaus
   Kategorie: Argitektuur

