Bek-en-klouseer


   Bek-en-klouseer (Latynse naam Aphtae epizooticae), is 'n hoogs
   aansteeklike- en soms noodlottige virussiekte wat beeste en varke
   opdoen. Dit kan ook wildsbokke, bokke, skape en ander gesplete
   hoefdiere besmet en ook olifante en rotte.

   Friedrich Loeffler het in 1897 vir die eerste keer uitgewys dat die
   siekte se oorsaak 'n virus was. Hy het die bloed van 'n besmette dier
   deur 'n fyn porselein filter gestuur en gevind dat die oorblywende
   vloeistof steeds die siekte in gesonde diere kon laat ontstaan.

   Bek-en-klouseer kom regdeur die wêreld voor en terwyl sommige lande vir
   'n redelike lang tyd vry was van die siekte, bly die siekte steeds 'n
   bron van kommer vanweë sy wye gasheerbasis en vinnige verspreiding. Na
   afloop van die Tweede Wêreldoorlog was die siekte wyd oor die wêreld
   versprei. In 1996 het endemiese gebiede Asië, Afrika en dele van
   Suid-Amerika ingesluit. Nieu-Seeland het nog nooit 'n uitbraak van
   bek-en-klouseer gehad nie.^[1]

   Die meeste Europese lande word as vry van die siekte beskou en die
   lidlande van die Europese Unie het hul inentingsprogramme gestaak.

   In 2001 was daar egter 'n ernstige uitbraak van bek-en-klouseer in
   Brittanje gewees wat daartoe gelei het dat baie diere van kant gemaak
   is, dat die verkiesing uitgestel is en vele sportgeleenthede is ook
   gekanseleer. Vanweë streng regeringbeleid op die verkoop van lewende
   hawe, die ontsmetting van alle mense wat plase ingaan of verlaat het,
   is 'n potensieël rampspoedige epidemie in die Republiek van Ierland
   vermy. In Augustus 2007 is bek-en-klouseer gevind by twee plase in
   Surrey in Engeland. All lewende hawe is van kant gemaak en 'n kwarantyn
   is oor die hele gebied van krag gemaak.

   Daar is sewe verskillende soorte bek-en-klouseer serotipes: O, A, C,
   SAT-1, SAT-2, SAT-3 en Asië-1. Hierdie serotipes toon 'n mate van
   streeksgebondenheid en die O serotipe is die algemeenste.

   Die algemene ontkiemingstyd vir die Bek-en-klouseervirus wissel maar is
   gewoonlik tussen 3 - 8 dae^[2] Die siekte word gekenmerk deur 'n hoë
   koors wat vinnig afneem na twee of drie dae; blase in die bek wat lei
   tot oormatige afskei van skuimagtige speeksel en 'n gekwyl en ook blase
   op die pote wat kan bars en lamheid tot gevolg kan hê.

   Volwasse diere kan gewigsverlies ondergaan waarvan hulle vir verskeie
   maande lank nie sal herstel nie en bulle kan geswolle testikels hê.
   Koeie se melkproduksie kan ook beduidend verminder. Hoewel die meeste
   diere uiteindelik herstel van Bek-en-klouseer kan die siekte lei tot
   miokarditis (inflammasie van die hartspier) en die dood, veral by
   pasgebore diere. Sommige besmette diere bly asimptomaties -- dit wil sê
   hulle toon geen tekens van die siekte nie. Sulke diere kan egter die
   siekte oordra aan ander diere.
   Gebarste blaas in die bek van 'n koei met bek-en-klouseer
   Gebarste blaas in die bek van 'n koei met bek-en-klouseer

   Bek-en-klouseer besmetting neig om plaaslik voor te kom -- dit wil sê,
   die virus word oorgedra aan vatbare diere deur direkte kontak met
   besmette diere of besmette stalle of voertuie wat vir die vervoer van
   lewende hawe gebruik word. Die klere en vel van mense wat diere
   hanteer, stilstaande water en ongekookte voedselreste en byvoedings wat
   besmette dierprodukte bevat kan ook die virus oordra. Beheermaatreëls
   sluit kwarantyn en die vernietiging van besmette lewende hawe en die
   verbod op uitvoere van vleis en ander produkte na lande wat nie met die
   siekte besmet is nie.
   Gebarste blase op die pote van 'n vark met bek-en-klouseer
   Gebarste blase op die pote van 'n vark met bek-en-klouseer

   Bek-en-klouseer word veroorsaak deur 'n Aphthovirus uit die
   Picornaviridae virusfamilie. Die lede van die familie is klein
   (25-30nm), nie-omvoude ikosahedrale virusse wat 'n enkele string RNS
   (ribonukleoësuur, die genetiese materiaal van 'n virus) bevat. Wanneer
   so 'n virus in kontak kom met 'n gasheersel, bind dit aan 'n
   reseptorvlak en ontketen 'n invouing van die selmembraan. Wanneer die
   virus die gasheersel binnegedring het, los sy proteïenhulsel op. Nuwe
   virus-RNS en komponente van die proteïenhulsel word dan gesintetiseer
   in groot hoeveelhede en saamgestel om nuwe virusse te vorm. Na
   samestelling bars die gasheersel en stel die nuwe virusse vry.

   Mense kan besmet word met bek-en-klouseer deur kontak met besmette
   diere, maar dit gebeur bitter selde. Omdat die virus wat
   bek-en-klouseer veroorsaak sensitief is vir maagsuur, kan dit nie na
   mense versprei word deur die verorbering van besmette vleis nie. In die
   Verenigde Koninkryk het die laaste menslike geval in 1967 voorgekom en
   slegs 'n handjievol ander gevalle is al aangeteken in die res van
   Europa, Afrika en Suid-Amerika. Simptome van bek-en-klouseer in mense
   sluit in ongesteldheid, koors, braking, rooi sweeragtige letsels van
   die mondweefsel en soms klein blase op die vel.

   Daar bestaan 'n ander virussiekte met soortgelyke simptome, wat
   algemeen bekend staan as "hand-voet-en-mondsiekte", wat meer dikwels in
   mense voorkom, veral by jonger kinders; hierdie siekte is egter nie
   verwant aan bek-en-klouseer nie en word deur 'n ander virus veroorsaak
   (die virus behoort egter ook aan die Picornaviridae virusfamilie).
   Omdat Bek-en-klouseer selde mense besmet, maar vinnig onder diere
   versprei, is dit 'n veel groter risiko vir die landboubedryf as vir
   menslike welsyn. Boere die wêreld oor kan groot hoeveelhede geld
   verloor tydens Bek-en-klouseer epidemies, wanneer groot hoeveelhede
   diere vernietig word en die opbrengs uit melk en vleis daal.

   Inhoud

        * 1 Inenting
        * 2 Sien ook
        * 3 Verwysings
        * 4 Eksterne skakels
        * 5 Voetnotas

[wysig] Inenting

   Plum Island Sentrum vir Dieresiektes
   Plum Island Sentrum vir Dieresiektes

   Daar word geglo dat daar sewe hoofsoorte Bek-en-klouseervirusse
   bestaan^[3]. Soos ander virusse, ondergaan die bek-en-klouseervirus
   voortdurend 'n ewolusieproses en muteer wat dit moeilik maak om 'n
   entstof te ontwikkel omdat daar groot variasies tussen serotipes
   voorkom. Daar bestaan geen kruisbeskerming tussen serotipes nie (wat
   beteken dat 'n entstof vir een serotipe nie teen ander sal beskerm nie)
   en verder kan die variante binne 'n gegewe serotipe nukleotiedreekse hê
   wat met soveel as 30% verskil vir 'n gegewe geen. Dit beteken dat 'n
   bek-en-klouseer entstof 'n hoogs spesifieke werking ten opsigte van die
   variant betrokke moet hê. Inenting verskaf slegs tydelike immuniteit
   wat kan duur vir etlike maande tot 'n paar jaar. Tans verdeel die
   Wêreldorganisasie vir Dieregesondheid lande in drie kategorieë met
   betrekking tot bek-en-klouseer: Bek-en-klouseer teenwoordig met of
   sonder inenting, Bek-en-klouseervry met inenting en Bek-en-klouseervry
   sonder inenting. Lande wat aangewys is as Bek-en-klouseervry sonder
   inenting het die grootste toegang tot uitvoermarkte en daarom werk
   ontwikkelde lande soos Kanada, die Verenigde State en die Verenigde
   Koninkryk hard om hulle status te behou.

   Baie vroeë entstowwe het dooie monsters van die Bek-en-klouseervirus
   gebruik om diere mee in te ent. Hierdie entstowwe het egter soms tot
   werklike uitbrake van die siektes gelei. In die 1970s het
   wetenskaplikes ontdek dat 'n entstof gemaak kon word deur slegs van 'n
   enkele sleutelproteïen gebruik te maak. Die hooftaak was om voldoende
   hoeveelhede van die proteïen te kon vervaardig om vir inenting te
   gebruik. Op 18 Junie 1981 het die regering van die V.S.A aangekondig
   dat hulle 'n entstof ontwikkel het teen bek-en-klouseer; hierdie was
   dan ook die wêreld se eerste wat met behulp van genetiese manipulasie
   vervaardig is.

[wysig] Sien ook

     * Hand, voet en mondsiekte
     * Varkblaassiekte

[wysig] Verwysings

    1. ^ Amptelike nuusvrystelling deur die Nieu-Seelandse regering, Laas
       nagegaan op 2007-08-06
    2. ^ Bek-en-klouseer artikel van Farmers Weekly in Brittanje,
       Artikeldatum = 04-08-2007, laas nagegaan op 2007-08-06
    3. ^ Inligting oor Bek-en-klouseervirus

[wysig] Eksterne skakels

     * 2007 Tydlyn vir die uitbraak van Bek-en-klouseer
     * Nuusflitse oor die 2007 uitbraak van Bek-en-klouseer in die
       Verenigde Koninkryk van Brittanje
     * Artikels oor bek-en-klouseer gevalle by die mens
     * Artikel oor die simptome van Bek-en-klouseer - Gids met
       Beeldmateriaal
     * Levy, Jay A., Heinz Fraenkel-Conrat, and Robert A. Owens.
       "Picornaviridae." Hoofstuk. 2, afdeling 2.2 in Virology. Englewood
       Cliffs, NJ: Prentice Hall, 1994.-
     * A Manufactured Plague: The History Of Foot-and-mouth Disease In
       Britain (2004, ISBN 1-84407-080-8) deur Abigail Wood, 'n
       veeartsenykundige navorser by die Universiteit van Manchester. [1]
     * Die Lab-On-Site Projek het meer inligting by Foot and Mouth Disease
       Virus.
     * Intervet International het 'n webwerf wat aan dié siekte gewy is
       met inligting oor Beheer, Inenting, Wetlike aspekte en
       Voorbereiding [2].

[wysig] Voetnotas

   Kategorieë: Diere • Siektes

