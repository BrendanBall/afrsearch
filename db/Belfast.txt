Belfast


                                                                  Belfast
                                                Land:  Verenigde Koninkryk
                                           Deelstaat:        Noord-Ierland
                                           Provinsie:               Ulster
                                           Graafskap:               Antrim
                                   Stadstatus sedert:                 1888
                                          Koördinate:    54°36' N, 5°55' W
                                         Oppervlakte:            115 vk km
                                           Bevolking:       277 000 (2003)
                                  Bevolkingsdigtheid:        2 415 / vk km
                                              Hoogte:     3 m bo seespieël
                                        Burgemeester: Wallace Browne (DUP)

   Die Queens-universiteit in Belfast
   Die Queens-universiteit in Belfast

   Belfast (Iers: Béal Feirste) is die hoofstad en grootste stad van
   Noord-Ierland, een van die vier deelstate van die Verenigde Koninkryk,
   met 'n oppervlak van 115 vierkante kilometer en 277 000 inwoners
   (2003). Die metropolitaanse gebied van Belfast (Belfast Metropolitain
   Urban Area) het 'n bevolking van 579 276.

   Belfast lê naby die Laganrivier en teen die uiterste suidweste van die
   Belfast Lough, 'n lang natuurlike inham, wat van Belfast een van die
   belangrikste seehawens en die tweede grootste stad van Ierland gemaak
   het. Twee uitgestrekte bergreekse lê ten suide en noorde van die stad,
   die Castlereagh-heuwels en die Antrim-heuwels.

   Die naam Belfast is afgelei van die Iers-Gaeliese Béal Feirste
   ("monding van die Farset"). Die stad lê oorspronklik teen die
   Farsetrivier, tog is die Lagan nou die belangrikste rivier van Belfast.
   Die Farsetrivier vloei tans onder die High Street en het byna in
   vergetelheid geraak.

[wysig] Geskiedenis

   Die eerste nedersettings in die gebied van Belfast het in die
   bronstydperk ontstaan, en die oorblyfsels van versterkings uit die
   ystertydperk kan nog steeds besigtig word. In 1177 word 'n Normandiese
   burg in Belfast opgerig.
   Die skewe Albert-kloktoring is een van Belfast se bekendste bakens
   Die skewe Albert-kloktoring is een van Belfast se bekendste bakens

   Die huidige stad is in 1603 gestig, en die Britse Kroon bevorder die
   immigrasie van Skotse Presbiterianers. Die stad ontwikkel tot die Ierse
   sentrum van die Protestantisme. Franse Hugenote-vlugtelinge speel 'n
   groot rol rol by die stigting van die plaaslike linnenywerheid. Die 500
   Franse gesinne, wat hulle in die omgewing van die stad Lisburn vesting,
   voer moderne spin-, weef- en bleektegnieke in, en die Laganvallei
   ontwikkel tot 'n Ierse nywerheidsentrum. .

   Belfast groei vinnig tydens die 17de eeu en is in die 18de, 19de en
   20ste eeu 'n belangrike handel- en nywerheidsentrum. Die stad het teen
   die jaar 1800 24 000 en in 1850 reeds 100 000 inwoners. Belfast trek
   naas die linnenywerheid ook voordeel uit die katoenhandel, die
   tabaknywerheid, die vervaardiging van toue en die skeepsbou. Die eerste
   spoorwegverbinding tussen Lisburn en Belfast is in 1839 geopen. In 1888
   kry Belfast stadstatus, en teen die einde van die eeu styg sy bevolking
   tot 350 000 mense.
   Iers-Republikeinse muurskildery in Belfast
   Iers-Republikeinse muurskildery in Belfast

   Die hawe is reeds in die 18de eeu vergroot. Die skeepsbounywerheid
   Harland en Wolff beskik hier oor die grootste droogdok ter wêreld, en
   in 1912 vertrek die reusepassasierskip RMS Titanic, wat deur Harland en
   Wolff gebou is, van hier vir sy eerste vaart. Tydens die Tweede
   Wêreldoorlog is die hawe en stadsentrum in April en Mei 1941 deur
   Duitse bomaanvalle verwoes.

   Met die stigting van Noord-Ierland as 'n deelstaat van die Verenigde
   Koninkryk in die jaar 1921 word Belfast sy hoofstad. Die stad is in sy
   geskiedenis dikwels die toneel van onluste in die konflik tussen die
   Protestants-Britse en Iers-nasionalisties gesinde Rooms-Katolieke
   bevolking. Die mees onlangse burgeroorlogstoestand, die sogenaamde
   Troubles, heers in die tydperk tussen 1969 en die laat negentigerjare.

   Die politieke situasie en ekonomiese ontwikkeling het sedert die
   sestigerjare van die 20ste eeu tot die neergang van Belfast se
   nywerhede gelei. In die laaste jare is daar pogings om die plaaslike
   ekonomie deur grootskaalse beleggings te stimuleer.

[wysig] Klimaat

   Belfast het soos die grootste deel van Ierland 'n matige klimaat met
   hoë reënval. Die gemiddelde maksimale temperature is 19 °C in Julie en
   8 °C in Januarie, met jaarliks sowat 200 reëndae en 'n gemiddelde
   reënval van 850 millimeter. Sneeuval en nat sneeu kom af en toe in die
   winter voor.

[wysig] Webverwysings

     * Belfast - Travel Guide
     * Foto's van Belfast

   Kategorie: Noord-Ierland

