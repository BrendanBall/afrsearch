België


                                               CAPTION: Koninkrijk België
                                                       Royaume de Belgique
                                                       Königreich Belgien


                                 Vlag van België   Landswapen van België
                                 (Vlag van België) (Landswapen van België)

   Nasionale leuse: Nederlands: Eendracht maakt macht; Frans: L'union fait
                                    la force; Duits: Einigkeit macht stark
                                             (Afrikaans: Eendrag maak mag)
                                                        België se ligging
                                   Amptelike tale Nederlands, Frans, Duits
                                                          Hoofstad Brussel
                                                     Grootste stad Brussel
                                            Koning van die Belge Albert II
                                              Eerste Minister Yves Leterme
                                                               Oppervlakte
                                                                  - Totaal
                                                   - % water Gelys 136^ste
                                                               30 510 km²
                                                                     6,20%
                                                                 Bevolking
                                                           - Totaal (2005)
                                         - Bevolkingsdigtheid Gelys 78^ste
                                                                10 364 388
                                                                  342/km²
                                                      Onafhanklikheid 1830
                                                                       BNP
                                                           - Totaal (2004)
                                             - BNP per capita Gelys 30^ste
                                                       VSA-$ 316,2 biljoen
                                                              VSA-$ 30 600
                                                  Geldeenheid Euro (€)^1
                                                                   Tydsone
                                                                     UTC+1
                                                           Somertyd: UTC+2
                                                 Volkslied La Brabançonne
                                                          Internet TLD .be
                                                            Skakelkode +32
                                  ^1 Voor 1 Januarie 2000: Belgiese Frank.

   Die Koninkryk van België (Nederlands: Koninkrijk België; Frans: Royaume
   de Belgique; Duits: Königreich Belgien) is 'n land in noordwes Europa
   begrens deur Nederland, Duitsland, Luxemburg en Frankryk. België het 'n
   bevolking van meer as tien miljoen mense in 'n gebied dertig-duisend
   vierkante kilometer groot. België lê op 'n kulturele kruispad tussen
   die Germaanse Europa (met Nederlandssprekende mense in die noorde, die
   Vlaminge) en die Romaanse Europa (met Franssprekende mense in die
   suide). Twee hooftale word in België gepraat: Nederlands—soms
   nie-amptelik Vlaams genoem—in Vlaandere in die noorde; en Frans, in
   Wallonië in die suide. Die hoofstad, Brussel, is amptelik tweetalig,
   maar die meerderheid van die inwoners praat Frans. 'n Amptelik erkende
   minderheid Duitse sprekers is in die ooste gesetel. Die linguistieke
   diversiteit lei gereeld tot politieke konflik, en word weerspieël in
   België se ingewikkelde regeringstelsel en politieke geskiedenis.

   België se naam is afgelei van die gebiede se eerste benoemde inwoners,
   die Belgae, 'n groep van meestal Keltiese stamme, en van die Romeinse
   provinsie in noordelike Gallië, wat as Gallia Belgica bekendgestaan
   het. Geskiedkundig was België deel van die Lae Lande, wat ook Nederland
   en Luxemburg ingesluit het en 'n effens groter gebied as die huidige
   Benelux-stategroep gedek het. Van die einde van die Middeleeue tot die
   sewentiende eeu, was dit 'n vooruitstrewende handel- en
   kultuurmiddelpunt. Van die sestiende eeu tot met onafhanklikheid in
   1830 was België, op daardie stadium die Suidelike-Nederlande genoem,
   die terrein van baie veldslae tussen die Europese moondhede, en is dit
   die "die vegkamp van Europa"^[1] genoem. Meer onlangs was België 'n
   stigterslid van die Europese Unie en huisves dit die hoofkantore
   daarvan, sowel as dié van ander belangrike internasionale organisasies,
   soos NAVO.

   Inhoud

        * 1 Geskiedenis
        * 2 Politiek
        * 3 Gemeenskappe en geweste
        * 4 Geografie
        * 5 Ekonomie
        * 6 Demografie
        * 7 Tale
        * 8 Kultuur
        * 9 Sien ook
        * 10 Bronne
             + 10.1 Tale
        * 11 Verwysings
        * 12 Notas

[wysig] Geskiedenis

   Die Sewentien Provinsies (oranje, bruin en geel gebiede) en die Bisdom
   van Luik (groen gebied). Vir 'n detail beskrywing, kyk Sewentien
   Provinsies.
   Die Sewentien Provinsies (oranje, bruin en geel gebiede) en die Bisdom
   van Luik (groen gebied). Vir 'n detail beskrywing, kyk Sewentien
   Provinsies.
   Episode van die Belgiese Revolusie van 1830, Egide Charles Gustave
   Wappers (1834), in die Antieke Kunsmuseum, Brussel
   Episode van die Belgiese Revolusie van 1830, Egide Charles Gustave
   Wappers (1834), in die Antieke Kunsmuseum, Brussel

   Oor die afgelope twee millennia het die gebied wat nou as België
   bekendstaan beduidende demografiese, politiese en kulturele skommelings
   ondervind. Die eerste goed gedokumenteerde bevolkingsbeweging was die
   verowering van die gebied deur die Romeinse Republiek in die 1ste eeu
   v.C., in die 5de eeu gevolg deur die Germaanse Franke. Die Franke
   vestig die Merowingiese koninkryk, wat in die 8ste eeu die Karolingiese
   Ryk geword het. Tydens die Middeleeue, word die Lae Lande verdeel in
   menige klein feudale state. Meeste daarvan is in die loop van die 14de
   en 15de eeue deur die huis van Boergonje as die Boergondiese Nederlande
   verenig. Die state bereik 'n mate van selfbestuur in die 15de eeu en is
   daarna die Sewentien Provinsies genoem.

   Die geskiedenis van België kan vanaf die 16de eeu onderskei word van
   die van die Lae Lande. 'n Burgeroorlog, die Tagtigjarige oorlog
   (1568–1648), het die Sewentien Provinsies in die Verenigde Provinsies
   in die noorde en die Suidelike Nederlande in die suide verdeel. Die
   suidelike provinsies is opeenvolgend deur die Spaanse en Oostenrykse
   Habsburgers geheers. Tot met onafhanklikheid was die Suidelike
   Nederlande gesog deur talle Franse veroweraars en was dit die teater
   vir meeste van die Frans-Spaanse en Frans-Oostenrykse oorloë tydens die
   17de en 18de eeue. Na die Veldtogte van die Franse Revolusionêre Oorloë
   in 1794, is die Lae Lande—insluitend gebiede wat nooit onder
   Habsburgbeheer was nie, soos die Bisdom van Luik—deur Frankryk
   oorrompel wat 'n einde gebring het aan die Spaans-Oostenrykse
   heerskappy in die gebied. Die hereniging van die Lae lande as die
   Verenigde Koninkryk van die Nederlande het aan die einde van die Franse
   Ryk in 1815 plaasgevind.

   Die 1830 Belgiese Revolusie lei tot die vestiging van 'n onafhanklike,
   Katolieke en neutrale België onder 'n voorlopige regering. Sedert die
   inhuldiging van Leopold I as koning in 1831, is België 'n grondwetlike
   monargie en parlementêre demokrasie. Tussen onafhanklikheid en die
   Tweede Wêreldoorlog het die demokratiese stelsel ontwikkel van 'n
   oligargie gekenmerk deur twee hoofpartye, die Katolieke en die
   Liberale, na 'n algemene stemregstelsel wat 'n derde party, die
   Belgiese Arbeiders Party insluit, en 'n sterk rol vir die vakunies.
   Oorspronklik was Frans, wat die aangenome taal van die adelstand en die
   bourgeoisie was, die enigste amptelike taal. Die land het sedertdien 'n
   tweetalige Nederlands-Franse stelsel ontwikkel.

   Die Berlyn Konferensie van 1885 kom ooreen om die Kongo aan Koning
   Leopold II as sy private besitting, genaamd die Kongo Vrystaat, te
   oorhandig. In 1908 is dit as 'n kolonie aan België gesedeer, hierna die
   Belgiese Kongo genoem. België se neutraliteit is in 1914 geskend toe
   Duitsland België as deel van die Schlieffenplan ingeval het. Die
   voormalige Duitse kolonies Ruanda-Urundi — nou bekend as Rwanda en
   Burundi — is in 1916 deur die Belgiese Kongo beset. Die gebiede word in
   1924 deur die Volkebond aan België as mandaatgebiede toegeken. België
   is in 1940 weer tydens die blitzkriegoffensief deur Duitsland ingeval.
   Die Belgiese Kongo verkry sy onafhanklikheid op 30 Julie 1960 tydens
   die Kongo Krisis, en Ruanda-Urundi word in 1962 onafhanklik.

   Na die Tweede Wêreldoorlog sluit België by NAVO aan, en; vorm saam met
   Nederland en Luxemburg die Beneluxnasiegroep. België was ook een van
   die stigterslede van die Europese Ekonomiese Gemeenskap. België huisves
   die hoofkantore van NAVO en 'n groot deel van die Europese Unie se
   instellings en administratiewe owerhede, insluitend die Europese
   Kommissie, die Raad van die Europese Unie en meeste van die sessies van
   die Europese Parlement. Gedurende die 20ste eeu, en in besonder sedert
   die Tweede Wêreldoorlog, is die geskiedenis al hoe meer oorheers deur
   die outonomie van sy twee hoof taalgemeenskappe. Die tydperk word
   gekenmerk deur 'n styging in tussen-gemeenskap spanning, en die eenheid
   van die Belgiese staat kom in die kollig.^[2] Deur middel van
   grondwetlike hervorminge in die 1970's en 1980's, lei regionalisering
   van die unitêre staat tot die daarstel van 'n drievlakstelsel van
   federalisme, linguistieke gemeenskap en streeksregerings, 'n kompromis
   wat daarop gemik is om taalspanning te minimeer. Deesdae hou die
   federale entiteite meer wetgewende mag as die nasionale
   tweekamerparlement.

[wysig] Politiek

   Koning Baudouin (Nederlands: Boudewijn) in 1969
   Koning Baudouin (Nederlands: Boudewijn) in 1969

   België is 'n grondwetlike populêre monargie en parlementêre demokrasie
   wat ná die Tweede Wêreldoorlog ontwikkel het van 'n unitêre staat tot
   'n federasie. Die tweekamerparlement bestaan uit 'n senaat en 'n Kamer
   van Verteenwoordigers. Die eersgenoemde is 'n mengsel van direk verkose
   senior politici en verteenwoordigers van die gemeenskappe en geweste;
   terwyl laasgenoemde alle Belge agtien jaar en ouer in 'n proporsionele
   kiesstelsel verteenwoordig. België is een van die min lande met
   verpligte stemmery het en dus een van die hoogste verkiesingsdeelname
   ter wêreld het.^[3]

   Die federale regering, voorheen deur die koning benoem, moet die
   vertroue van die Kamer van Verteenwoordigers hê. Dit word deur die
   Eerste Minister gelei. Die aantal Nederlands- en Franssprekende
   ministers is gelyk soos vereis deur die Grondwet.^[4] Die Koning of
   Koningin is die staatshoof. Hy of sy het egter slegs beperkte
   prerogatiewe. Werklike mag is gevestig in die Eerste Minister en die
   verskillende regerings wat die land regeer. Die regstelsel is gegrond
   op Siviele reg en het sy oorsprong in die Napoleontiese kode. Die
   appèlhof is een vlak laer as die Hof van Cassation, 'n instelling
   gegrond op die Franse Cour de cassation.

   België se politieke instellings is kompleks; politieke mag is grootliks
   georganiseer ter ondersteuning van verteenwoordiging van die die
   hooftaalgroepe. Sedert ongeveer 1970 het die belangrike nasionale
   Belgiese politieke partye verdeel in afsonderlike komponente wat
   hoofsaaklik die belange van die twee gemeenskappe verteenwoordig. Die
   belangrikste partye in elke gemeenskap behoort tot drie hoof politiese
   families: die regtervleuel Liberale, die sentristiese Christen
   Demokrate, en die linkervleuel Sosiaal Demokrate. Ander belangrike
   jonger partye is die Groenpartye en, veral in Vlaandere, die
   nasionaliste en verregse partye. Politiek word beïnvloed deur
   drukgroepe, soos vakunies en sakebelange in die vorm van die Verbond
   van Belgiese Ondernemings (Frans: Fédération des Entreprises de
   Belgique; Nederlands: Verbond van Belgische Ondernemingen).

   Die huidige koning, Albert II, het Koning Baudouin in 1993 opgevolg. In
   1999 het Eerste Minister Guy Verhofstadt van die VLD 'n ses-party
   Liberaal-Sosiaal Demokrate-Groen koalisie, baiekeer "die reënboog
   regering" genoem. Dit was die eerste regering sonder die
   Christen-Demokrate sedert 1958.^[5] In die 2003 verkiesings, het
   Verhofstadt 'n tweede termyn in die amp gewen en 'n
   Liberaal-Sosiaal-Demokrate koalisie van vier partye gelei.^[6] Meer
   onlangs het die volgehoue groei van die Vlaamse ultra-regse
   nasionaliste separatiste party Vlaams Belang, die Vlaams Blok
   verbygesteek te midde van kommer oor rassisme wat deur die party
   voorgestaan word. ^[7]^[8]

   'n Beduidende prestasie van die twee opeenvolgende
   Verhofstadt-regerings is die behaal van 'n begroting wat klop; België
   is een van die paar lidlande van die EU wat dit kon regkry. Die beleid
   is in die 1990's onder druk van die Europese Raad deur opeenvolgende
   regerings toegepas. Die val van die vorige regering word hoofsaaklik
   toegeskryf aan die dioksien krisis,^[9] 'n groot voedselvergiftiging
   skandaal in 1999 wat gelei het tot die vestiging van die Belgiese
   Voedsel Agentskap.^[10] Die voorval het uitgeloop op 'n ongewoon groot
   verteenwoordiging deur die Groenparty in die parlement, en groter klem
   op omgewingspolitiek in die eerste Verhofstadt regering. Een
   Groenbeleid het byvoorbeeld gelei tot die kernkraguitfaseringwetgewing,
   wat gedeeltelik deur die huidige regering aangepas is. Die afwesigheid
   van Christen-Demokrate in die regering het dit vir Verhofstadt moontlik
   gemaak om sosiale aangeleenthede uit 'n meer liberale oogpunt aan te
   pak en om nuwe wetgewing oor die gebruik van sagte dwelms, gay huwelik
   en genadedood deur te voer. Tydens die twee mees onlangse
   parlementsittings het die regering aktiewe diplomasie in Afrika,^[11]
   aangemoedig, militêre ingryping in die Irakontwapeningskrisis
   teengestaan, en wetgewing aangaande oorlogsmisdade deurgevoer. Beide
   van Verhofstadt se termyne is gekenmerk deur dispute tussen die
   Belgiese gemeenskappe. Die hoof geskilpunte is die nagtelike lugroetes
   by Brussellughawe en die status van die verkiesingsdistrik
   Brussel-Halle-Vilvoorde.

[wysig] Gemeenskappe en geweste

         CAPTION: België is verdeel in drie gemeenskappe en drie gebiede.

                                   Vlaamse gemeenskap (Nederlandssprekend)
                                                        Vlaamse gemeenskap
                            (Nederlandssprekend) Franssprekende gemeenskap
                                                            Franssprekende
                                      gemeenskap Duitssprekende gemeenskap
                                                            Duitssprekende
                                                                gemeenskap
                                                            Vlaamse gebied
                                              Vlaamse gebied Waalse gebied
                                       Waalse gebied Brusselhoofstadgebied
                                                     Brusselhoofstadgebied

   Die land se grondwet is op 14 Julie 1993 aangepas om 'n unieke federale
   staat gegrond op drie vlakke:
    1. Die federale regering in Brussel.
    2. Die drie taalgemeenskappe:
          + die Vlaamse gemeenskap (Nederlandssprekend);
          + die Franse gemeenskap (Franssprekend); en
          + die Duitssprekende gemeenskap.
    3. Die drie gebiede (wat van die taalgemeenskappe verskil met
       betrekking tot die Duitssprekende gemeenskap en die Brusselgebied):
          + die Vlaamse gebied;
          + die Waalse gebied; en
          + die Brusselhoofstadgebied.

   Konflikte tussen die liggame word deur die Arbitrasiehof besleg. Die
   reling maak voorsiening vir 'n kompromis wat verskillende kulture
   toelaat om vreedsaam met mekaar te lewe.

   Die Vlaamse gemeenskap het die Vlaamse gebied in 1980 geabsorbeer om
   die regering van Vlaandere te vorm^[12]. Die oorvleuelende grense van
   die geweste en gemeenskappe het twee noemenswaardige eienaardighede te
   weeg gebring: die Brusselshoofstadgebied word ingesluit in beide die
   Vlaamse en Franse gemeenskappe, en die gebied van die Duitssprekende
   gemeenskap lê geheel en al in die Waalse gebied. Die Vlaamse en Waalse
   geweste word verder onderverdeel in administratiewe entiteite, die
   provinsies.

   Op die hoogste vlak van die drievlak-opstelling is die federale
   regering wat omsien na buitelandse sake, ontwikkelingsteun,
   verdediging, leër, polisie, ekonomiese bestuur, welsyn, sosiale
   sekuriteit, vervoer, energie, telekommunikasie, en wetenskaplike
   navorsing, beperkte vermoëns in onderwys en kultuur, en die toesig van
   belasting deur streeksowerhede. Die federale regering beheer meer as 90
   persent van alle belasting. Die gemeenskapregerings is verantwoordelik
   vir die bevordering van taal, kultuur en onderwys - hoofsaaklik in
   skole, biblioteke en teaters. Die derde vlak is die gewesregerings, wat
   hoofsaaklik grond- en eiendomverwante sake soos behuising, vervoer,
   ens. hanteer. Byvoorbeeld, vir die bou van 'n skool word die boupermit
   vir 'n skoolgebou in Brussel wat aan die openbare skoolstelsel behoort
   deur die gewesregering van Brussel toegeken. Die skool as 'n inrigting
   val onder die regulasies van die Vlaamse regering as die primêre
   onderrigtaal Nederlands is, maar onder die Franse gemeenskapregering as
   die primêre taal Frans is.

[wysig] Geografie

   Brussel, Antwerpen, Gent, Charleroi, Liège, Brugge en Namur is die sewe
   grootste stede van België
   Brussel, Antwerpen, Gent, Charleroi, Liège, Brugge en Namur is die sewe
   grootste stede van België
   Landskap in die Hautes Fagnes, in die Ardenne
   Landskap in die Hautes Fagnes, in die Ardenne

   België, met 'n oppervlak van 30 528 vierkante kilometer, het drie
   geografiese streke: die kusvlakte in die noordweste, wat deel uitmaak
   van die Noordseebekken, die sentrale plato, en die Ardenne hooglande in
   die suidooste. Die kusvlakte bestaan hoofsaaklik uit sandduine en
   polders. Polders is drooggemaakte gebiede, naby seevlak of onder
   seevlak wat van die see herwin is, waarvan dit beskerm is met dyke of
   verder in die binneland, deur velde wat met kanale gedreineer word. Die
   tweede geografiese streek, die sentrale plato, lê verder in die
   binneland. Dit is 'n golwende gebied wat geleidelik styg en baie
   vrugbare valleie het en deur waterweë bedien word. Daar is ook dele wat
   meer gebroke is met grotte en klein klowe.

   Die derde geografiese gebied, genaamd die Ardenne, is meer ru as die
   eerste twee. Dit is 'n dig beboste plato, baie rotsagtig en nie baie
   goed vir boerdery nie, wat tot in die noorde van Frankryk strek. Dit is
   waar meeste van België se wild aangetref word. België se hoogste punt,
   die Signal de Botrange in die Hoë Vene-gebergte, teen slegs 694 meter
   (2 277 voet) is in die gebied geleë.

   Die klimaat is maritiem-gematig, met beduidende neerslag in al die
   seisoene (Köppen klimaat klassifikasie: Cfb). Die gemiddelde
   temperatuur is 3°C (37°F) in Januarie, en 18°C (64°F) in Julie; die
   gemiddelde neerslag is 65 millimeter (2,6 duim) in Januarie, en
   78 millimeter (3,1 duim) in Julie).^[13]. In die Ardenne neem die
   maritieme invloed geleidelik af, en hier word jaarliks meer as 120 dae
   met temperature benede vriespunt aangeteken.

[wysig] Ekonomie

   België is digbevolk en is geleë in een van die wêreld se mees
   geïndustrialiseerde gebiede.
   Staalvervaardiging langs die Meuse by Ougrée, naby Liège
   Staalvervaardiging langs die Meuse by Ougrée, naby Liège
   Uitsig oor die Semoisrivier
   Uitsig oor die Semoisrivier

   België was die eerste kontinentale Europese land om die
   nywerheidsomwenteling in die vroeë 1800's te ondergaan. Die stede in
   die Waalse steenkoolbekkens, veral Luik en Charleroi, het naas die
   mynbou ook yster- en staalbedrywe ontwikkel wat tot in die middel van
   die 20ste eeu floreer het. Ander tipiese Belgiese nywerhede is glas,
   lood, sink, spoorwegmateriaal en -waens.

   Die Vlaamse gebiede steun tradisioneel veral op die tekstielbedryf en
   voedselverwerking en -vervaardiging. Teen die 1840's beleef die
   tekstielnywerheid van Vlaandere egter 'n ernstige krisis en was daar
   hongersnood in Vlaandere (1846–50). Na die Tweede Wêreldoorlog het Gent
   en Antwerpen snelle uitbreiding van die chemiese en petroleum
   industrieë ondervind. Die 1973 en 1979 olie krisisse het die land in 'n
   langdurige resessie gewerp. Die Belgiese staalbedryf het sedertdien
   ernstige agteruitgang beleef wat die ekonomiese ontwikkeling van
   Wallonië kwaai ingeperk het.^[14] In die 1980's en 90's het die
   ekonomiese middelpunt van die land aanhou noordwaarts skuif na
   Vlaandere. Deesdae is nywerheidsaktiwiteit gekonsentreer in die
   digbevolkte Vlaamse gebied in die Noorde.
   Gouweloze kreek in die polderlandskap by Stene, Oostende
   Gouweloze kreek in die polderlandskap by Stene, Oostende

   Teen die einde van die 1980s het Belgiese makro-ekonomiese beleide
   kumulatiewe regeringskuld van ongeveer 120% van BBP tot gevolg gehad.
   Alhoewel die regering onlangs daarin geslaag het om sy begroting te
   balanseer, beloop openbare skuld tans byna 100% van BBP.^[15] In 2004
   is die reële BBP-groeikoers op 2,7% geskat^[16] maar daar word verwag
   dat dit in 2005 na 1,3% sou val.^[17]

   België het 'n besonder oop ekonomie. Dit het uitstekende
   vervoerinfrastruktuur in die vorm van hawens, kanale, spoorweë en
   snelweë wat sy industrie met dié van buurlande integreer. Antwerpen is
   die tweede grootste Europese hawe. As een van die stigterslede van die
   Europese Unie ondersteun België die uitbreiding van die magte van die
   EU-instansies om die lede se ekonomieë te integreer. In 1999 neem
   België die Euro, die Europese enkelgeldeenheid, aan, wat die Belgiese
   frank in 2002 vervang. Die Belgiese ekonomie is sterk gefokus op
   buitelandse handel, veral in hoë waardetoegevoegde goedere. Die
   belangrikste invoere is voedselprodukte, masjinerie, ongeslypte
   diamante, petroleum en petroleumprodukte, chemikalieë, klere en
   bybehore, en tekstiel. Die hoofuitvoere is motors en motoronderdele,
   voedsel en voedselprodukte, yster en staal, geslypte diamante,
   tekstiel, plastiek, petroleumprodukte, en nie-yster-metale. Sedert 1922
   het België en Luxemburg 'n enkele handelsmark binne 'n aksyns- en
   monetêre unie—die België-Luxemburg Ekonomiese Unie. Die
   hoofhandelsvenote is Duitsland, Nederland, Frankryk, die Verenigde
   Koninkryk, Italië, die VSA en Spanje. België is nommer nege op die 2005
   Verenigde Nasies Human Development Index.

[wysig] Demografie

   Die bevolkingsdigtheid (342 per vierkante kilometer) is een van die
   hoogstes in Europa, na Nederland en sommige klein lande soos Monaco.
   Die gebiede met die hoogste bevolkingsdigtheid is die
   Brussel-Antwerpen-Gent-Leuven agglomerate, ook bekend as die Vlaamse
   Diamant, sowel as belangrike stedelike sentra soos Liège (Luik),
   Charleroi, Kortrijk (Courtrai), Brugge (Bruges), Hasselt en Namur
   (Namen). Die Ardenne het die laagste digtheid. Teen 2005 het die
   Vlaamse gebied 'n bevolking van omtrent 6 043 161 gehad, Wallonië
   3 395 942 en Brussel 1 006 749.^[18] Byna die hele bevolking is
   stedelik (97.3% in 1999^[19]). Die belangrikste stede en hulle
   bevolking is Brussel (1 006 749), Antwerpen (457 749), Gent (230 951),
   Charleroi (201 373), Liège (185 574) en Brugge (117 351).^[20]
   Onze-Lieve-Vrouwekerk in Antwerpen
   Onze-Lieve-Vrouwekerk in Antwerpen

   Die laïque grondwet maak voorsiening vir geloofsvryheid, en die
   regering respekteer dit in die algemeen in praktyk. Volgens die 2001
   Opname en Studie van Geloof,^[21] identifiseer omtrent 47% van die
   bevolking hulleself as behorend tot die Katolieke kerk. Volgens die
   syfers is die Moslembevolking die tweede grootste geloofsgemeenskap
   teen 3,5%. Sedert onafhanklikheid het Katolisisme, met sterk vryedenke
   en veral vrymesselaarbewegings as teengewig, 'n belangrike rol gespeel
   in in België se politieke lewe, in besonder deur die Christen vakunie
   (CSC/ACV) en die Christen Demokrate partye (CD&V, CDH).

   Die oorgrote meerderheid van Belge is Vlaams en Waals. Saam
   verteenwoordig hulle 'n bietjie meer as 85%. Daar is baie ander
   Europese bevolkings wat 'n groot en groeiende deel vorm soos
   Italiaanse, Franse, en Duitse, wat ongeveer 11,1% beslaan. Arabiese
   immigrante, meestal uit Marokko en Algerië, en Turkye tel meer as 3%
   van die totale bevolking.

   98% van die volwasse bevolking is geletterd.^[22] Onderwys is
   verpligtend van die ouderdom van ses tot 18, maar baie Belge hou aan
   studeer tot die ouderdom van omtrent 23. In 1999 het België teen 42% in
   verhouding die derde hoogste aantal 18–21-jariges onder die OECD-lande
   gehad wat vir na-sekondêre opvoeding geregistreer was.^[23] Nogtans
   styg kommer in die afgelope aantal jare oor seker vorm van
   ongeletterdheid soos funksionele ongeletterdheid. In die tydperk
   1994–98, ontbreek 18.4% van die bevolking funksionele
   geletterdheidvermoëens.^[24] In 'n spieëlbeeld van die historiese
   politiese konflikte tussen die vryedenke en Katolieke segmente van die
   bevolking is die Belgiese onderwysstelsel verdeel in 'n laïque tak wat
   deur die gemeenskappe, die provinsies en die munisipaliteite beheer
   word en 'n gesubsidieerde godsdienstige—meestal Katolieke—tak wat deur
   beide die gemeenskappe en die godsdienstige owerhede beheer
   word—gewoonlik die bisdomme. Daar moet daarop gelet word dat – ten
   minste vir die Katolieke skole – die godsdienstige owerhede baie
   beperkte mag oor die skole het.

[wysig] Tale

   Met die verowering van Antwerpen in 1585 is 'n politieke en kulturele
   proses ingelei waardeur die status van Nederlands in die Suidelike
   Nederlande beperk was tot sy rol as omgangstaal van die laer klasse van
   die bevolking, terwyl die hoogs opgeleide bourgeoisie die voorkeur aan
   die wêreldtaal Frans gegee het. Alhoewel die Vlaminge reeds in 1830,
   die jaar waarin die huidige Koninkryk België as 'n selfstandige staat
   gestig is, die meerderheid gevorm het, het hulle vanweë die sterk
   verfransing van die openbare politieke en kulturele lewe tot by die
   19de en 20ste eeu 'n sosiologiese minderheid gebly. Frans is in 1830
   ook tot die amptelike taal van België verklaar.

   As 'n literêre taal was Suid-Nederlands, wat uit die Vlaams-Brabantse
   skryftaal van die 16de eeu ontwikkel het, slegs gebruiklik vir minder
   hoogstaande genres soos die volksliteratuur en het naas plaaslike
   dialekte veral onder die sterk invloed van die Franse kultuurtaal
   gekom, waardeur sy woordeskat en sinsbou duidelik van dié van
   Noord-Nederlands, die amptelike taal van Nederland, verskil het.

   Vanaf omtrent 1850 het egter 'n nuwe literêre taal begin ontwikkel wat
   Noord-Nederlands as sy voorbeeld geneem het, en dit het van 'n
   onvolkome Vlaamse streeksvariant gedurende die 20ste eeu uiteindelik
   tot 'n gelykwaardige Nederlands verander, wat behalwe vir klein
   leksikale en sintaktiese verskille grootliks met die taal van Nederland
   ooreenkom.

   Vandag is omtrent 60% van die land Nederlandssprekend, 40%
   Franssprekend, en 1% Duitssprekend. Brussel is amptelik
   Frans-Nederlands tweetalig, maar meestal Franssprekend; dit het van 'n
   Nederlandsprekende plek ontwikkel tot 'n tans oorheersend Franse
   karakter toe die Belgiese staat, wat op daardie stadium Frans as
   amptelike taal gehad het (al het die meerderheid van die bevolking
   Nederlands gepraat), in 1830 onafhanklik geword het.

   Beide die Nederlands wat in België gepraat word en die Belgiese Frans
   verskil effens in woordeskat en semantiese klem van die variëteite wat
   in Frankryk en Nederland gepraat word. Baie mense praat nog steeds
   dialekte van Vlaams en Waals. Die dialekte, saam met ander soos
   Picardies of Limburgs,^[25] word nie in die openbare lewe gebruik nie.

[wysig] Kultuur

   Fosses-La-Ville, Sint Brigide kapel (VIII-Xde eeu) - voorbeeld van
   Romaanse argitektuur in België.
   Fosses-La-Ville, Sint Brigide kapel (VIII-Xde eeu) - voorbeeld van
   Romaanse argitektuur in België.
   Saint-Gilles (Brussel), Rue Defaqz, balkon van die huis Ciamberlani
   (1897 - Argitek: Paul Hankar - voorbeeld van Art Nouveau argitektuur in
   België.
   Saint-Gilles (Brussel), Rue Defaqz, balkon van die huis Ciamberlani
   (1897 - Argitek: Paul Hankar - voorbeeld van Art Nouveau argitektuur in
   België.
   Woluwe-Saint-Pierre Avenue de Tervuren 279, palais Stoclet (1905/1911)
   - Argitek: Joseph Hoffmann - voorbeeld van Art Nouveau argitektuur in
   België.
   Woluwe-Saint-Pierre Avenue de Tervuren 279, palais Stoclet (1905/1911)
   - Argitek: Joseph Hoffmann - voorbeeld van Art Nouveau argitektuur in
   België.
   Kim Clijsters tydens haar kwarteindfinaal wedstryd teen Martina Hingis
   by die Australiese Ope in 2006
   Kim Clijsters tydens haar kwarteindfinaal wedstryd teen Martina Hingis
   by die Australiese Ope in 2006

   Die Belgiese kultuurlewe neig om binne elkeen van die gemeenskappe
   gefokus te wees. Gedeelte elemente is minder belangrik aangesien daar
   geen tweetalige universiteite is nie, behalwe die koninklike militêre
   akademie, geen gemene media, en geen enkele groot gemene kulturele of
   wetenskaplike organisasie waar beide hoofgemeenskappe verteenwoordig is
   nie. Behalwe vir die verskille is België wel bekend vir die land se
   skone kunste en argitektuur.

   Die gebied wat ooreenkom met vandag se België het die vooruitgang van
   belangrike kunsbewegings wat 'n reuse invloed op Europese kuns gehad
   het ondervind. Die Mosankuns, die vroeë Nederlandse skilderkuns, die
   Vlaamse Renaissance- en Barokskilderkuns, en belangrike voorbeelde van
   Romaanse, Gotiese, Renaissance- en Barokargitektuur, en die Renaissance
   sangmusiek van die Hollandse Skool het in die suidelike deel van die
   Lae Lande ontwikkel en is mylpale in kunsgeskiedenis.

   Die ryk kuns uitset, baie keer in geheel na verwys as Vlaamse kuns, het
   in die tweede helfte van die 17de eeu geleidelik agteruitgegaan. Baie
   oorspronklike kunstenaars het egter gedurende die 19de- en 20ste eeue
   te voorskyn gekom. In musiek het Adolphe Sax die saxofoon in 1846
   uitgevind. Eugène Ysaÿe was 'n belangrike 19de- en 20ste eeuse Belgiese
   violis. In argitektuur was Victor Horta 'n belangrike inisieerder van
   die Art Nouveaustyl. België het beroemde vorms van romantiese,
   ekspressioniste en surrealiste skilders opgelewer; dit sluit Egide
   Wappers, James Ensor, Constant Permeke en René Magritte in. Op 8
   November 1948 lei die Belgiese skrywers Christian Dotremont en Joseph
   Noiret die stigting van die vereniging van skilders en literatore
   gedoop "CoBrA", na die naam van die 3 nasionale hoofstede van die lande
   waaruit die aanvanklik betrokke kunstenaars kom: Copenhagen, Brussel,
   Amsterdam). Dotremont en Noiret betrek later ook die skrywers Marcel
   Havrenne en Hugo Claus en die skilders Pol Bury, Pierre Alechinsky,
   Louis Van Lint, die etnoloog Luc de Heusch en die musikant Jacques
   Calonne in Brussel by die beweging.

   In letterkunde het België verskeie bekende outeurs opgelewer soos die
   digters Emile Verhaeren, Jacques Brel en roman skrywer Hendrik
   Conscience en Georges Simenon. Die digter en toneelskrywer Maurice
   Maeterlinck het die Nobelprys vir letterkunde in 1911 ontvang. Die
   bekendste Frans-Belgiese strokiesverhale is Die avonture van Kuifie
   deur Hergé maar baie ander belangrike outeurs van strokiesverhale is
   Belgies, insluitend Edgar P. Jacobs, Marc Sleen, Willy Vandersteen en
   André Franquin.

   Meers onlangs het vername filmregisseurs verskyn, meeste van hulle
   sterk beinvloed deur Franse filmkuns. Die gebrek aan 'n groot Belgiese
   filmmaatskappy het hulle gedwing om te emigreer of in lae-begroting
   produksies deel te neem. Belgiese regisseurs sluit Stijn Coninx, Luc en
   Jean-Pierre Dardenne in; akteurs sluit Jan Decleir, Marie Gillain in;
   en films sluit in Man Bites Dog en The Alzheimer Affair. In die 1980's
   het Antwerpen se Koninklike Akademie van die Skone Kunste belangrike
   mode toonaangewers, die Antwerpse Ses opgelewer.

   België het ook bygedra tot die ontwikkeling van wetenskap en
   tegnologie. Die wiskundige Simon Stevin, die anatomis Andreas Vesalius
   en die kartograaf Gerardus Mercator is onder die meer invloedryke
   wetenskaplikes uit die begin van die Vroeë Modernisme in die Lae Lande.
   Meer onlangs, teen die einde van die 19de eeu, in toegepaste wetenskap,
   het die chemikus Ernest Solvay en die ingenieur Zenobe Gramme die
   Solvayproses en die Grammedinamo uitgevind. Georges Lemaître is 'n
   beroemde Belgiese kosmoloog aan wie die voorstel van die oerknalteorie
   van die begin van die heelal in 1927 toegeskryf word. Drie Nobelpryse
   in Sielkunde of Medisyne is aan Belge toegeken: Jules Bordet in 1919,
   Corneille Heymans in 1938, en Albert Claude en Christian De Duve in
   1974. Ilya Prigogine is in 1977 die Nobelprys in Chemie toegeken.

   Op 1 Desember 2005 is Vader Damien deur die Vlaminge as die Grootste
   Belg van alle tye gekies terwyl die Wale Jacques Brel gekies het.

   'n Mens kan nie België se kultuurlewe verstaan sonder om die
   volksfeeste in ag te neem nie. Voorbeelde sluit die Karnaval van
   Binche, die Ducasse van Ath, die optog van die Heilige Bloed in Brugge,
   die 15de-Augustusfees in Liège, en die Waalse fees in Namur in. 'n
   Belangrike nie-amptelike vakansiedag is Sint Nicholasdag, wat die fees
   vir kinders herdenk en in Liège van die studente.

   België is goed verteenwoordig in die sportwêreld—sokker en fietsry is
   veral gewild. Die nasionale sokkerspan is die Rooi Duiwels. Onder die
   bekende fietsryers het Eddy Merckx die Tours de France vyf keer gewen
   en Tom Boonen. België het ook twee huidige vroue-tenniskampioene: Kim
   Clijsters en Justine Henin.

   Baie hoogsaangeskrewe restaurante kan in hoë-impak gastronomiese gidse
   soos die Michelingids aangetref word. Belgiese sjokolade handelsmerke
   soos Neuhaus, is wêreldbekend en word wyd verkoop; selfs die
   goedkoopste en gewildste handelsmerk, Leonidas, het 'n reputasie
   verwerf vir hulle kwaliteit. België produseer meer as 500 bier
   (alebiere, pils) variëteite (kyk Belgiese bier). Belge het 'n reputasie
   vir 'n voorliefde vir wafels en Pommes Frites (Belgiese
   aartappelskyfies), beide oorspronklik uit België; die nasionale kos is
   biefstuk of mossels met skyfies.

[wysig] Sien ook

     * Lys dorpe en stede van België

[wysig] Bronne

[wysig] Tale

     * Simons, Ludo: Über Sprache und Literatur in Flandern. Antwerpen:
       Belgisch-Deutsche Gesellschaft 1983

[wysig] Verwysings

     * Wêreld geskiedenis by KLMA
     * L'aménagement linguistique dans le monde in Frans deur Jacques
       Leclerc, Universiteit van Laval, Kanada
     * Portaal van die INS tot statistiese publikasies oor België
     * CIA World Fact Book
     * Grondwet van België

[wysig] Notas

   1.^  Nuttall encyclopedia
   2.^  Taaldispuut verdeel België, BBC Nuus, 13 Mei, 2005
   3.^  Election turnout in national lower house elections from 1960 to
   1995, numbers from Mark N. Franklin's "Electoral Participation."
   4.^  Constitution of Belgium Art. 99
   5.^  Belgium's "rainbow" coalition sworn in, BBC News, 12 July, 1999
   6.^  Composition of the Chamber of Representatives, on the official
   homepage of the Chamber, in French
   7.^ Court says Vlaams Blok conviction is sound, Expatriate Online, 10
   November, 2004
   8.^ Court rules Vlaams Blok is racist, BBC News, 9 November, 2004
   9.^ Dioxin contamination scandal hits Belgium: Effects spread through
   European Union and beyond, World Socialist Web Site, 8 June, 1999
   10.^ History of the Federal Food Agency, at its official homepage
   11.^ The Rwanda article at Tiscali.References shows an example of
   Belgium's recent African policies.
   12.^ The official homepage of Flanders (Community and Region)
   13.^ Eurometeo: The meteo at Brussels
   14-15.^ US Department of State's report
   16.^ National Bank of Belgium
   17.^ Economic forecast of the Economist, 30 September, 2005
   18,20.^ Official statistics of Belgium
   19,24.^ United Nation Development Programme
   21-22.^ Ethnologue.com published by SIL International
   23.^ Digest of Education Satistics 2003, US National Education
   Statistics
   25.^ International Religious Freedom Report 2004 at the US Department
   of State 26.Travel Belgium Guide
   Commons
   Multimedia oor hierdie onderwerp is te vinde op Wikimedia Commons onder
   die titel:
   Belgium

                                Lande in Europa
          Albanië | Andorra | Armenië^2 | Azerbeidjan^1 | België |
      Bosnië-Herzegowina | Bulgarye | Kroasië | Ciprus^2 | Denemarke |
     Estland | Finland | Frankryk | Duitsland | Georgië^1 | Griekeland |
      Hongarye | Ysland^3 | Ierland | Italië | Letland | Liechtenstein |
   Litaue | Luxemburg | Macedonië | Malta | Moldawië | Monaco | Montenegro
      | Nederland | Noorweë | Oostenryk | Pole | Portugal | Roemenië |
    Rusland^1 | San Marino | Serwië | Slowakye | Slowenië | Spanje | Swede
    | Switserland | Tsjeggië | Turkye^1 | Oekraïne | Verenigde Koninkryk |
                          Vatikaanstad | Wit Rusland
     Afhanklikhede: Akrotiri and Dhekelia^2 | Faroëreilande | Gibraltar |
             Guernsey | Jan Mayen | Jersey | Eiland Man | Svalbard
    1. Land deels in Asië. 2. Geografies in Asië , maar gereeld beskou as
     deel van Europa agv kulturele en historiese oorwegings. 3. Land deels
                               in Noord-Amerika


   Europese Unie (EU)             Vlag van die Europese Unie
   België | Bulgarye | Ciprus | Denemarke | Duitsland | Estland | Finland
   | Frankryk | Griekeland | Hongarye | Ierland | Italië | Letland |
   Litaue | Luxemburg | Malta | Nederland | Oostenryk |
   Pole | Portugal | Roemenië | Slowakye | Slowenië | Spanje | Swede |
   Tsjeggië | Verenigde Koninkryk


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: België

