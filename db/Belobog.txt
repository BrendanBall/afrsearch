Belobog


   Belobog, Belbog, Bialbog, Bjelobog, Bielobog, Beloen, Biloen (al die
   name beteken wit god) is ’n Slawiese godheid van lig en die Son, die
   teenpool van die donker en wrede Tsjernobog (swart god).

   Dit is onseker of antieke Slawiërs wel so ’n god aanbid het omdat hy in
   geen betroubare historiese rekords genoem word nie. In die verlede het
   leerlinge wat Slawiese mitologie bestudeer het, die dualisme van
   Belobog en Tsjernobog as vanselfsprekend aanvaar, maar moderne
   navorsers betwyfel hierdie teorie.

   Inhoud

        * 1 Bronne
             + 1.1 Helmold
             + 1.2 Plekname
             + 1.3 Taal
        * 2 Slawiese dualisme
        * 3 In moderne kultuur
        * 4 Verwysings

[wysig] Bronne

[wysig] Helmold

   In die tweede helfte van die 12de eeu het die Duitse priester Helmold
   in sy werk Chronica Slavorum die gelowe en gebruike van verskeie
   Wes-Slawiese volke beskryf wat in dié tyd nog heidene was. Hy skryf
   onder meer: "Die Slawiërs, sê hulle, het een besondere gebruik: Tydens
   feeste gee hulle ’n drinkbeker in ’n sirkel vir mekaar aan, nie om te
   loof nie, maar eerder te vloek in die naam van gode, goed en sleg. Vir
   elke goeie ding word ’n goeie god geloof, en vir elke slegte ding ’n
   bose god gevloek. Hierdie god van ellende word in hulle taal Diabolous
   of Zherneboh genoem, dus die swart god."

   Op grond hiervan aanvaar baie moderne miteskrywers dat as die slegte
   god Tsjernobog was, die goeie god Belobog moet wees. Helmold noem egter
   laasgenoemde se naam nêrens in sy Chronica nie en dit word ook nie in
   ander historiese bronne genoem wat die heidense gode van enige Slawiese
   volk beskryf nie. Boonop is die stelling hierbo waarskynlik Helmold se
   eie vertolking eerder as ’n akkurate beskrywing van antieke Slawiërs se
   geloof: Helmold het as ’n Duitser nie hul taal geken nie en het as ’n
   Christelike priester geen kontak met die heidene self gehad nie. Hoewel
   sy inligting oor Slawiese mitologie waardevol is, is dit wys om nie
   alles onvoorwaardelik te glo nie.

[wysig] Plekname

   Nog ’n leidraad vir die bestaan van Belobog is ’n aantal plekke in
   Slawiese lande met name soos Bělbožice in Tsjeggië, Belobozjnitsa in
   die Oekraïne en Byaloboze in Pole. Soms vorm die name "wit god" en
   "swart god" ’n paar, soos die heuwels Bileboh en Czorneboh naby Bautzen
   in Sorbië of die Tsjeggiese Bělbožice en Černíkovice in die distrik
   Plzeň-Noord. Dit was een van die argumente vir die dualisme-teorie.^[1]

[wysig] Taal

   Die bestaan van Belobog word ook "bewys" deur die uitdrukkings "hy sien
   nie ’n wit god nie" in Serwies en "skree heelpad na die wit god" in
   Bulgaars.

[wysig] Slawiese dualisme

   ’n Belangrike vraag is hoe belangrik die simboliek van wit en swart vir
   die heidense Slawiërs was as verteenwoordigend van goed en sleg – ’n
   taamlik Christelike begrip – en of hulle enigsins daarin geglo het. Uit
   ander historiese bronne van die Slawiese heidendom weet ons byvoorbeeld
   dat Svantevit, die groot god van Rügen-eiland, voorgestel is deur ’n
   wit perd en Triglav, ’n belangrike god in die stad Szczecin, deur ’n
   swarte; nie een van hulle is egter beskou as ’n bose of donker godheid
   deur die mense wat hulle aanbid het nie. En selfs as ’n mens aanneem
   dat daar regtig twee teenpole soos Belobog en Tsjernobog was, bly die
   vraag steeds of hulle aparte gode was, en nie bloot alternatiewe name
   van ander Slawiese gode nie.

   Helmold se stelling kom uit ’n laat periode, die 12de eeu, en raak net
   ’n sekere groep heidense Wes-Slawiërs; dus lyk dit onwaarskynlik dat
   hierdie twee gode (of dalk was dit net een god, Tsjernobog) van die
   oorspronklike Proto-Slawiese godedom was.

   Die dualisme-teorie word ook bevraagteken deur die Serwiese kenner van
   mites en volksverhale, Veselin Čajkanović, wat die songod in Russiese
   historiese bronne, Dazjbog, vergelyk met ’n donkerder karakter uit
   Serwiese volksverhale met ’n byna identiese naam, Dabog. Hy wys daarop
   dat songode in verskeie mitologieë dubbele aspekte het – die een goed
   en lig wat die Son bedags in die lug voorstel, die ander boosaardig en
   donker wat die Son snags in die onderwêreld voorstel. Hy kom tot die
   gevolgtrekking dat twee oënskynlik teenoorgestelde gode, goed en boos,
   lig en donker, eintlik twee verskillende aspekte van een Slawiese
   godheid, Dazjbog, is.

[wysig] In moderne kultuur

   In American Gods deur Neil Gaiman word na Belobog verwys (as
   "Bielebog"). Hy vervang sy broer Czernobog in die lente.
   Czernobog/Bielebog woon in ’n woonstel in Chicago saam met die drie
   Zorya.

[wysig] Verwysings

    1. ^ Српски митолошки речник. Š. Kulišić, P.Ž. Petrović, N. Pantelić.
       Belgrado, 1970. Uitgegee deur Nolit. (in Serwies)

   Slawiese mitologie en folklore

   Hoofgode Dazjbog • Jarilo • Marzjana • Peroen • Šiwa • Swjatowid •
   Swarog • Triglaf • Weles • Zarja • Die Zori
   Ander gode Belobog • Berstoek • Tsjernobog • Dziewona • Chors • Lada •
   Mat Zemlja • Mokosj • Oźwiena • Perperuna • Porenoet • Porewit •
   Porvata • Radogost • Rod • Roejewit • Stribog • Złota Baba
   Legendariese helde Aljosja Popowitsj • Basj-Tsjelik • Dobrinja
   Nikititsj • Ilja Moeromets • Iwan Tsarewitsj • Ljech, Tsjech en Roes •
   Libuše
   Magiese figure en plante Alkonost • Zjar-ptitsa (Vuurvoël) • Varingblom
   • Gamajoen • Raskownik • Simargl • Sirin • Zmei (Slawiese draak)
   Geeste en demone Ala • Baba Jaga • Bagiennik • Bannik • Bjes • Boginki
   • Boekawats • Domowoi • Drekawatz • Karzełek • Kikimora • Kosjtsjei •
   Poloednitsa • Lesji • Licho • Polewoi • Roesalka • Stoechatsj • Sudice
   • Wili (Slawiese feetjies) • Wodjanoi • Zdoechatsj
   Kategorieë: Slawiese mitologie • Gode

