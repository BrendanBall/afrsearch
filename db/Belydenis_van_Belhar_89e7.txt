Belydenis van Belhar


   Die Belharbelydenis is 'n Christelike geloofsdokument wat oorspronklik
   in Afrikaans geskryf is en deur die sinode van die Nederduitse
   Gereformeerde Sendingkerk in Suid-Afrika in 1986 as geloofsbelydenis
   aangeneem is.

   Die belydenis is vernoem na 'n voorstad van Bellville, Suid-Afrika,
   waar die algemene sinode van die NGSK in 1982 gehou is.

   Inhoud

        * 1 Agtergrond
             + 1.1 Opsomming
        * 2 Kerkeenheid
             + 2.1 Die NGKSA se posisie
        * 3 Eksterne skakels

[wysig] Agtergrond

   Die Belharbelydenis is in 1982 opgestel deur 'n kommissie van die
   Sinode van die (destydse) NG Sendingkerk. Die moderator van hierdie
   sinode was dr. Allan Boesak, en lede van die kommissie was o.a. prof
   Dirkie Smit, prof Jaap Durand en ds. Gustav Bam. Die konsep-belydenis
   wat aan die sinode voorgelê is, is deur prof Smit op skrif gestel,
   vandaar die wanopvatting dat hy die outeur van die belydenis is.

   Daar was in hierdie vergadering ook besware teen die opstel van die
   belydenis, en daarom is besluit om tot en met die volgende
   sinodesitting (1986) eers die belydenis aan gemeentes bekend te maak en
   te verduidelik. In 1986 is die konsepbelydenis aanvaar as
   belydenisskrif.

   Toe die NGSK, die NGKA en die EGKA in 1994 saamgesmelt het om die
   Verenigende Gereformeerde Kerk van Suidelike Afrika (VGKSA) te vorm,
   het die nuut gevormde kerkverband die Belharbelydenis as een van sy
   amptelike geloofsdokumente aangeneem.

[wysig] Opsomming

   Die Belharbelydenis bestaan uit vyf artikels, waarvan artikels 2-4 die
   kern vorm. Dit handel oor eenheid, versoening en geregtigheid. Die
   belydenis bevat die geloofskreet van gelowiges uit 'n tyd van groot
   krisis en beproewing in die Suider-Afrikaanse samelewing.

   Die belydenis is saam met 'n begeleidende brief versprei, en die twee
   behoort eintlik sáám gelees word, hoewel die belydenis dikwels op sy
   eie versprei word.

[wysig] Kerkeenheid

   Die belydenis was 'n direkte oorsaak van die vereniging van drie
   sinodes van die familie van Nederduitse Gereformeerde Kerke in
   Suid-Afrika in 1994, naamlik die Nederduitse Gereformeerde Sendingkerk
   (NGSK), die Nederduitse Gereformeerde Kerk in Afrika (NGKA) en die
   Evangelies Gereformeerde Kerk in Namibië (EGKA). Die nuwe denominasie
   heet die Verenigende Gereformeerde Kerk in Suid-Afrika (VGKSA).

   Die politieke en ekumeniese omstandighede waarbinne die belydenis
   opgestel is veroorsaak dat daar sterk positiewe, sowel as negatiewe
   emosies rondom hierdie belydenis bestaan. Dit het dikwels 'n stremmende
   invloed op die herenigingsproses wat tans aan die gang is tussen die
   lede van die familie van NG Kerke in Suid-Afrika en Namibië.

   Tot onlangs was dit een van die VGKSA se vereistes vir eenheid met die
   NGKSA dat die NGKSA die Belharbelydenis as 'n amptelike geloofsdokument
   aanvaar wat deur al sy lede aanvaar moet word. Een kompromis wat deur
   die NGKSA voorgestel is, is dat huidige lede van die NGKSA nie die
   belydenis sou hoef aanneem nie, maar dat enige nuwe lede wel die
   belydenis sou moes aanneem. Tans is daar slegs logistieke
   struikelblokke vir totale kerkeenheid van die genoemde drie kerke.

[wysig] Die NGKSA se posisie

   Die NGKSA se posisie oor die Belharbelydenis het oor die jare heelwat
   verander. Aanvanklik het die NGKSA die belydenis totaal verwerp as
   politieke dokument of as standpunt van sogenaamde bevrydingsteologie.
   Later het die NGKSA bevestig dat die inhoud van die belydenis waar is,
   mits verwysings in die belydenis na "die armes" beskou word as
   verwysings na individuele mense met min besittings en nie na 'n sekere
   groep mense of 'n sekere etniese groep nie. Meer onlangs het die NGKSA
   die belydenis geheel en al as waarheid aanvaar, maar dit tog nie
   goedgekeur as amptelike geloofsdokument nie.

   'n Amptelike opname in die NGKSA het in 2007 aangetoon dat hoewel 68%
   van predikante ten gunste van kerkeenheid met die VGKSA is, slegs 48%
   van hulle bereid is om die Belharbelydenis as amptelike belydenisskrif
   te aanvaar. In 2004 was 52% bereid om dit te aanvaar.^[1]

[wysig] Eksterne skakels

     * Amptelike teks van die Belharbelydenis en die Begeleidende Brief

     * Oorspronklike weergawe van die Belharbelydenis
     * Kommentaar op die belydenis in Afrikaans, Engels en Xhosa
     * Verenigende Gereformeerde Kerk in Suidelike Afrika
     * Nederduitse Gereformeerde Kerk in Suid-Afrika
     * Besprekingsblad oor Belhar vandag

   Kategorie: Christendom

