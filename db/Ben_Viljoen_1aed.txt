Ben Viljoen


                               Persoondata
   NAAM              Viljoen, Ben, Generaal
   ALTERNATIEWE NAME
   KORT BESKRYWING   Generaal tydens die Tweede Vryheidsoorlog
   GEBOORTEDATUM     7 September 1869
   GEBOORTEPLEK      Plaas Varkiesdraai, Distrik Wodehouse, Kaapkolonie
   STERFDATUM        14 Januarie 1917
   STERFPLEK         La Mesa, VSA

   Generaal Ben Viljoen is op 7 September 1869 op die plaas Varkiesdraai,
   distrik Wodehouse in die Kaapkolonie gebore.

   Hy het in 1890 na Johannesburg verhuis. In 1896 het hy die
   Krugersdorpse Vrywilligerskorps gestig en saam met hulle die
   Jameson-invallers en ander swart kapteinskappe teengestaan.

   Hy was ook Krugersdorp se lid in die Volksraad en het Paul Kruger
   teengestaan oor sy siening aangaande die uitlandergeskil.

[wysig] Tweede Vryheidsoorlog

   Met die uitbreek van die Tweede Vryheidsoorlog het en sy korps eerstens
   diens gedoen in Natal, maar toe die front afbreek het hy hom aangesluit
   by die ander Boere om die opmars van die Britte na Pretoria te stuit.
   Met die einde van die konvensionele fase van die oorlog het hy 'n mag
   aangevoer saamgestel uit mense van Johannesburg, Kugersdorp en Boksburg
   in die Noord- en Oos-Transvaal. Hy was uiters suksesvol en is in
   November 1900 as assistent kommandant-geeneraal aangestel, die naas
   hoogste rang in die boeremagte. Hy is uiteindlik gevange geneem in
   lokval op 25 Januarie 1902 op Lydenburg.

   Vanaf Januarie tot Mei 1902 was hy 'n gevangenis op Sint Helena
   waartydens hy sy biografie "My Reminiscences of the Anglo-Boer War"
   geskryf het. Anders as die ander boere generaals was hy nie 'n
   grondeienaar nie en het hy gesukkel met sy terugkeer na Suid-Afrika. Hy
   het ook geweier om Britse burgerskap te aanvaar wat dit vir hom
   onmoontlik gemaak het om 'n openbare loopbaan te hê.

[wysig] VSA

   Viljoen het in 1904 na die VSA vertrek, saam met genl. Piet Cronjé (van
   Paardeberg faam), om deel te neem aan die St Louis wêreldskou waar
   hulle die sogenaamde "Boere-sirkus" - 'n uitbeelding van gevegte tydens
   die Anglo-Boere-oorlog - aangebied het. Na afloop van die skou het hy
   hom in die VSA gevestig. Sy vrou Lenie (née Els) het egter geweier om
   Suid-Afrika te verlaat. Hulle is van mekaar geskei, maar hy het later
   weer getrou met 'n Amerikaanse dame, Myrtle Dickason. Hy is Amerikaanse
   burgerskap aangebied en het president Theodore Roosevelt in die Wit
   Huis ontmoet. Hy het probeer om 'n boerenedersetting in die noorde van
   Meksiko te stig, maar dit het misluk.

   Sy ervaringe tydens die Anglo-Boere-oorlog het hy verwoord in sy boek
   "Mijne Herinneringen aan die Anglo-Boeren Oorlog", wat ook in verskeie
   tale vertaal is en beskou word as een van die mees realistiese
   weergawes van die ABO vanuit die Boere-oogpunt.

   Daarna het hy teruggekeer na die VSA en hom gevestig naby La Mesa in
   die staat Nieu-Meksiko. Hy het Amerikaanse burgerskap aanvaar en in
   plaaslike politiek betrokke geraak. Hy was betrokke tydens die
   besprekings van 1912 waarna Nieu-Meksiko die 47ste staat geword het van
   die VSA. Tot en met sy aftrede in 1913 was hy vir 'n kort rukkie die
   Konsul in Duitsland asook die militêre adviseur vir die Mexikaanse
   rewolusionêr, Francisco Madero wat in 1913 in 'n teenrevolusie dood is.
   Hy is op 14 Januarie 1917 op sy plaas oorlede en in die
   Vrymesselaarsbegraafplaas in La Mesa begrawe.

[wysig] Bronnelys

     * Military History Journal - Vol 9 No 2, 'GOD EN DIE MAUSER' Ben
       Viljoen - die vergete Boeregeneraal deur M S Coghlan (Natalse
       Provinsiale Museumdiens)
     * Floris van der Merwe: Die Boere-Sirkus van St Louis (1904)
     * HC Viljoen: Viljoen-Gedenkboek, 1977

   Kategorieë: Boere generaals • Tweede Vryheidsoorlog

