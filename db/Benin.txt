Benin


                                            CAPTION: République du Bénin

                                              CAPTION: Republiek van Benin


                                    Flag of Benin
                                   (Vlag van Benin) (Landswapen van Benin)

                           Nasionale leuse: Fraternité, Justice, Travail
                                (Frans: Broederskap, Geregtigheid, Arbeid)
                                         Location of Benin
                                          Ampstaal                   Frans
                                          Hoofstad   Porto Novo, Cotonou^1
                                         President           Ahmed Kérékou
                                       Oppervlakte
                                          - Totaal
                                         - % water Gelys 99^ste
                                                             112 620 km²
                                                                      1,8%
                                         Bevolking

                            - Totaal ( Julie 2004)
                              - Bevolkingsdigtheid
                                                              Gelys 93^ste

                                                              7 250 033
                                                                60/km²
                                    BBP per capita
                                                          495 VSA-$ (2004)
                                   Onafhanklikheid         1 Augustus 1960
                                       Geldeenheid               CFA franc
                                           Tydsone                 UTC + 1
                                         Volkslied         L'Aube Nouvelle
                                      Internet TLD                     .bj
                                        Skakelkode                    +229
                                                 ^1 Setel van die regering

   Benin, 'n Wes-Afrikaanse republiek aan die Golf van Guinee, staan in
   die koloniale tydperk as die "Slawekus" bekend. In die 16de eeu
   ontstaan die eerste Portugese nedersettings, wat veral vir die
   slawehandel gebruik word. Slawe is deur die Portugese, later ook die
   Britte, Dene en Franse, van die inheemse stamhoofde gekoop en na
   Amerika gebring. Nog in die jaar 1885 word in Benin slawe verkoop.

   Na die Franse verowering, wat in 1894 voltooi is, word die gebied 'n
   kolonie van Frankryk. Die land dra na sy onafhanklikheid in 1960 die
   naam Dahomey, maar neem in Desember 1975 die naam van die ou
   Nigeriaanse koninkryk Benin aan.

   Inhoud

        * 1 Geografie
        * 2 Geskiedenis
        * 3 Ekonomie
        * 4 Bevolking
        * 5 Tale

[wysig] Geografie

   Kaart van Benin
   Kaart van Benin

   Benin is 'n tropiese gebied aan die kus van Opper-Guinee, wat deur
   Burkina Faso en Niger in die noorde, Togo in die weste en Nigerië in
   die ooste begrens word. Die Atlantiese Oseaan met die Golf van Guinee
   vorm die suidelike grens van die land. Die grootste stede lê almal in
   die smalle kusgebied.

   Strandmere, wat ten noorde geleidelik begin verland, oorheers die
   landskap net agter die kusgebied. Die Ouémé-rivier, die grootste in
   Benin, vorm tussen die stede Porto-Novo en Cotonou die Lac Nokoué, 'n
   vergrote strandmeer. Die strandmere is 'n belangrike visvanggebied vir
   die inheemse bevolking, terwyl die droë streke vir landbou geskik is.
   Die riviervlaktes ten noorde van die strandmeerstreek word gereeld
   oorstroom en is 'n perfekte gebied om rys te verbou.

   Die vrugbare Terre de Barre met sy grond van sand en leem oorheers die
   vlaktes tussen die heuwels, wat die derde landskap van Benin vorm.

   Die sentrale en noordelike gebiede van Benin is plato-agtig en word in
   die noordweste deur die Atakoragebergte begrens. Die vlaktes van
   Pendjari in die uiterste noordweste vorm die grens met Burkina Faso.
   Met net een reënseisoen is die noordelike gedeelte van die land minder
   geskik vir landbou en gekenmerk deur nomadiese leefwyses.

[wysig] Geskiedenis

   Die geskiedenis van die moderne staat Benin begin in die 17de eeu met
   die samesmelting van 'n aantal koninkryke tot die Ryk van Abomey,
   waarvan ook die moderne naam Dahomey afgelei is. Die ryk word oorheers
   deur die Ewe-stam en bestaan tussen 1625 en 1894, met aanvanklik Alada
   en later Aboma, met sy kenmerkende grootskaalse leempaleise, as sy
   hoofstad. Die ryk voer bloedige oorloë teen sy buurstate. Sy ekonomiese
   en kulturele basis behoort tot die grusaamste van Afrika. Naas
   grootskaalse slawehandel met die Europeane, was rituele van menseoffers
   deur die sogenaamde Luiperdkult en tydens die begrafnisplegtigheid van
   'n koning tot by die 19de eeu alledaags. Ook krygsgevangenes is gereeld
   vermoor.

   Vanaf die 18de eeu verower Europese koloniale magte die suidelike deel
   van die gebied en begin met die oprigting van forte.
   Amasones (AHOSI) Veterane in 1908
   Amasones (AHOSI) Veterane in 1908

   'n Ander kenmerk van die gebied is die Amasoneleër van tussen 5 000 en
   10 000 vroulike soldate, wat saam met die manlike krygers veg en weens
   hulle dapperheid en grusaamheid gevrees is. Nog in 1890 veg die
   Amasones teen Franse troepe.
   Voodoo (toordery)-tempel in Ouidah
   Voodoo (toordery)-tempel in Ouidah

   In 1894 begin Frans-Senegalese troepe oorlog teen die Ryk van Abomey
   voer. Die koning word gevange geneem en die land beset. Sedert 1899 is
   die gebied 'n kolonie en deel van Frans-Wes-Afrika. In 1946 word
   Dahomey 'n oorsese gebied binne die Franse Gemeenskap van State
   (Communauté Française).

   Dahomey kry in 1957 'n nuwe status as selfregerende gebied met interne
   onafhanklikheid, en op 4 Desember 1958 word die Republiek van Dahomey
   uitgeroep. Op 2 Augustus 1960 kry Dahomey sy volle onafhanklikheid van
   Frankryk en verlaat die Franse Gemeenskap.

   Aangesien politieke partye volgens etniese lyne gevorm word, bly die
   politieke situasie onstabiel. Tydens die verkiesing van die Wetgewende
   Vergadering in 1959 breek onluste uit, wat deur Franse troepe bekamp
   word.

   Die militêre leiers probeer deur 'n aantal staatsgrepe 'n meer stabiele
   bedeling uit te werk. Die basiese sosiale en historiese teenstelling is
   tussen die Fransgesinde burgery, nyweraars en regeringsamptenare en
   minder bevoorregte groepe van die bevolking, maar ook tussen die suide
   en noorde en tussen die verskillende etniese groepe van die land.

   In 1975 neem Dahomey die nuwe naam "Volksrepubliek van Benin" aan, wat
   na 'n voormalige ryk in Nigerië verwys.

[wysig] Ekonomie

   Kinders wat by 'n skool eet as deel van 'n voedselbystand program
   Kinders wat by 'n skool eet as deel van 'n voedselbystand program

   Hoofartikel: Ekonomie van Benin

   Benin is een van die armer ontwikkelende lande in Afrika, waar landbou
   - en veral bestaansboerdery - nog steeds die ekonomiese basis is.
   Plaaslike grondstowwe sluit ystererts, marmer en kalksteen in. Daar is
   moontlik ook olievoorkomste langs die kus.

   Cotonou dien as die nywerheidsentrum van die land; hier word veral die
   landbouprodukte verwerk.

[wysig] Bevolking

   Benin se inheemse bevolking behoort oorwegend tot die volkere van die
   Wes-Afrikaanse Soedan-groep. Die Ewe, wat ook die staatsvolk in die
   buurstaat Togo is, die Adja en die Fon is die grootste etniese groepe
   van Benin. Naas die Soedan-volke is daar sowat 13 persent Joroeba (wat
   soms ook Nago genoem word).

   Die noorde van die land word deur 'n verskeidenheid van kleiner volke
   bewoon, onder meer die Foelbe, wat 'n nomadiese bestaan voer, die
   Bariba, 'n noordelike Soedan-volk, en kleiner stamme.

   In die noorde verdring die Islam geleidelik die inheemse
   natuurreligies, terwyl die meerderheid van die bevolking in die suide
   aanhangers van Christelike godsdienste is.

   Die digbevolkte suide vorm in demografiese opsig 'n groot teenstelling
   met die noordelike gebiede; hier is die meeste stedelike gebiede. Die
   meerderheid van die bevolking bewoon die platteland, en meer as 60
   persent is ongeletterd.

[wysig] Tale

   Frans dien as die ampstaal van Benin. Die tweede belangrikste taal is
   Joroeba, wat danksy suksesvolle pogings om 'n verkeerstaal uit die meer
   as twintig stamdialekte te vorm nou ook in die onderwys en in die media
   gebruik word. Sy kenmerkende fonetiek sluit hoë, gemiddelde en lae
   klankvariasies in. Joroeba word soos Ewe, Fon en Goen veral in die
   suide gepraat. Die Goen-tale vorm met behulp van voor- en agtersetsels
   'n aantal woordklasse om liggaamsdele, diere, voorwerpe en gebeure te
   benaam.

   Belangrike tale in die noorde is Somba, Bariba, Dendi, Haussa en
   Foelani, terwyl Mina veral in die weste gepraat word.


   Lande in Afrika

   Algerië | Angola | Benin | Botswana | Burkina Faso | Burundi |
   Comore-eilande | Demokratiese Republiek van die Kongo | Djiboeti |
   Egipte | Ekwatoriaal-Guinee | Eritrea | Ethiopië | Gaboen | Gambië |
   Ghana | Guinee | Guinee-Bissau | Ivoorkus | Kaap Verde | Kameroen |
   Kenia | Lesotho | Liberië | Libië | Madagaskar | Malawi | Mali |
   Mauritanië | Mauritius | Marokko | Mosambiek | Namibië | Niger |
   Nigerië | Republiek van die Kongo | Rwanda | São Tomé en Principe |
   Senegal | Sentraal-Afrikaanse Republiek | Seychelle | Sierra Leone |
   Soedan | Somalië | Suid-Afrika | Swaziland | Tanzanië | Togo | Tsjad |
   Tunisië | Uganda | Wes-Sahara | Zambië | Zimbabwe
    Afhanklike gebiede: Brits: Britse Indiese Oseaan Gebied - Sint Helena
                en afhanklikhede| Portugees: Madeiraeilande |

   Spaans: Kanariese-eilande - Ceuta en Melilla | Frans: Mayotte - Réunion

   Kategorie: Benin

