Bennington-Driehoek


   Bennington-driehoek (Engels: Bennington Triangle) is die naam wat in
   die omgangstaal gebruik word vir 'n gebied in die suidweste van die
   Amerikaanse deelstaat, Vermont. Dié gebied, rondom die bergspits
   Glastenbury Mountain, is na bewering 'n soort "venster" vir
   bonatuurlike fenomene.

   Inhoud

        * 1 Oorsprong van die term
        * 2 Ligging van die driehoek
        * 3 Verdwynings
        * 4 Verwysings
        * 5 Eksterne skakels

[wysig] Oorsprong van die term

   Die term Bennington Triangle is deur Joseph A. Citro, 'n skrywer uit
   Nieu-Engeland, gedurende 'n openbare radioprogram ingevoer om na 'n
   gebied in die suidwestelike Vermont te verwys, waar 'n aantal mense in
   die tydperk tussen 1920 en 1950 spoorloos verdwyn het. Dit is
   vervolgens danksy twee van sy boeke gewild gemaak, waarin Citro sommige
   hoofstukke aan 'n bespreking van hierdie verdwynings en verskillende
   volksverhale oor die gebied gewy het.

[wysig] Ligging van die driehoek

   Die grense van hierdie hipotetiese "misterieuse driehoek" is nie
   presies afgebaken nie, maar dit het die bergspits Glastenbury Mountain
   as sy sentrum en sluit die meeste van die omliggende dorpe se gebiede
   in, waaronder Bennington, Woodford, Shaftsbury en Somerset. Glastenbury
   en die aangrensende dorpsgebied Somerset het vroeër 'n matige
   ekonomiese opswaai beleef danksy die houtbedryf en nywerheidsdorpe,
   maar teen die laat 19de eeu het hulle neergang begin en hulle is nou
   feitlik spookdorpe, wat deur 'n staatswet in 1937 hulle status as
   geïnkorporeerde dorpe kwytgeraak het.

   Volgens Citro se boeke was daar reeds voor die verdwynings van die
   1940's stories oor misterieuse gebeure in Glastenbury en sy omgewing in
   omloop. Ander bronne bevestig blykbaar dat sulke volksverhale uit die
   laat 19de eeu dateer en moontlik selfs ouer kan wees. Volgens plaaslike
   bewerings het Indiane in die gebied Glastenbury as 'n "vervloekte plek"
   beskou en dit liewer nie betree nie. Daar is ook verhale oor "harige
   wilde manne" en ander vreemde wesens in die woude.

[wysig] Verdwynings

   In die tydperk tussen 1945 en 1950 het inderdaad tenminste vyf mense
   uit hierdie gebied verdwyn, sommige van hulle op die Glastenbury
   Mountain. Die vermiste persone sluit die 74-jarige Middie Rivers, die
   68-jarige James Tedford, die 8-jarige Paul Jepson, die 18-jarige Paula
   Welden en die 53-jarige Frieda Langer in. Van die genoemdes is net die
   sterflike oorskot van Frieda Langer gevind. Die meeste bronne aangaande
   hierdie onderwerp beskou die omstandighede van haar dood as misterieus.
   Haar lyk is tussen hoë grasse in 'n gebied ontdek, wat al baie kere
   deursoek was. Dit sou onwaarskynlik gewees het dat mense haar nie sou
   raakgesien het nie.

   Daar is ook ander misterieuse omstandighede ten opsigte van hierdie
   verdwynings. Middie Rivers het sy hele lewe in die gebied gewoon en was
   saam met ander mense op pad. Hy het net 'n bietjie voorgeloop en toe
   skielik verdwyn. Niemand het hom ooit weer gesien nie. Paula Welden het
   gedurende 'n kort voetreis verdwyn. Jim Tedford het saam met ander
   mense in 'n bus gery. Niemand het gesien dat hy die bus verlaat het
   nie, hy het eenvoudig verdwyn - presies drie jaar ná Paula Welden se
   verdwyning. Frieda Langer was 'n ervare bosbewoner en wapeneienaar. Sy
   was saam met 'n vriendin en het net uit die gesigsveld verdwyn om droë
   klere aan te trek nadat sy in 'n stroompie geval het. Frances Christman
   het op pad na die huis van 'n vriendin, wat net 'n half myl af geleë
   was, verdwyn.

   Sommige bronne het gerugte aangaande die verdwyning van "drie jagters"
   in 1948 en van Mevin Hills in 1942 ingesluit, maar oor hierdie gevalle
   is min bekend. Vanweë die uiteenlopende ouderdomme en verskillende
   geslag van die vermiste persone is dit nie waarskynlik dat hulle die
   slagoffers van 'n reeksmoordenaar geword het nie. Hierdie omstandighede
   en die gebrek aan bewyse vir 'n misdaad of ander verklaring het tot
   spekulasies oor die moontlikheid van bonatuurlike oorsake gelei,
   waaronder ontvoering deur ruimtewesens in vlieënde pierings, valluike
   na ander dimensies of aanvalle deur die Bennington-monster.

   Die gebied is al sedert 1957 in boeke oor bonatuurlike gebeure bespreek
   en het ná veertig jaar met die etiket "Bennington-driehoek" daaraan
   weer baie aandag getrek. Talle artikels het op die internet verskyn, 'n
   diskussiegroep is op Yahoo! in die lewe geroep, en selfs die Travel
   Channel het hieroor 'n verslag saamgestel.

[wysig] Verwysings

     * Adams, Mary Gavel "The Bennington Monster." Green Mountain
       Whittlin's, 1950
     * Stock, R.D.; Zeller, J. "The Strange Disappearances at Mt.
       Glastenbury." FATE, July 1957
     * Brandon, Jim. Weird America. Penguin Publishing, 1978
     * Jacobs, Sally. "Ghost Towns." Burlington Free Press, 25 Oktober
       1981
     * Citro, Joseph A. Green Mountain Ghosts, Ghouls, and Unsolved
       Mysteries. University of New England/ Vermont Life, 1994
     * Citro, Joseph A. Passing Strange: True Tales of New England
       Hauntings and Horrors. Houghton Mifflin (Trade), 1997

[wysig] Eksterne skakels

     * 'n Webjoernaal, wat aan hierdie onderwerp gewy is
     * Die Bennington-Driehoek-diskussiegroep

   Kategorieë: Vermont • Bonatuurlike

