Bennington (Vermont)


   Die ligging van Bennington in Vermont
   Die ligging van Bennington in Vermont

   Bennington is 'n dorp in en een van die twee shire towns
   (administratiewe setels) van die Bennington-distrik in die suidweste
   van die Amerikaanse deelstaat Vermont met 15 737 inwoners (2000).

   Inhoud

        * 1 Geskiedenis
        * 2 Geografie
        * 3 Demografie
        * 4 Ekonomie
        * 5 Besienswaardighede
        * 6 Sien ook
        * 7 Eksterne skakels

[wysig] Geskiedenis

   Die gedenkteken ter herinnering aan die Slag van Bennington
   Die gedenkteken ter herinnering aan die Slag van Bennington

   Bennington was die eerste dorp in die gebied van die huidige deelstaat
   Vermont, wat in die jaar 1749 deur die destydse goewerneur van New
   Hampshire, Benning Wentworth, amptelik gestig en na homself vernoem is.

   Die dorp staan hoofsaaklik bekend vir die Slag van Bennington, wat
   tydens die Amerikaanse Rewolusionêre Oorlog plaasgevind het (en eintlik
   'n paar myl verder wes in die staat New York geveg is). Op 6 Augustus
   1777 het generaal John Stark se New Hampshire-burgermag met sowat 1 500
   soldate 'n strydmag van 800 Duitse huursoldate, plaaslike Amerikaanse
   lojaliste, Kanadese en Indiane onder die bevel van die Duitse
   luitenant-kolonel Friedrich Baum verslaan. Alhoewel Duitse versterkings
   onder die bevel van luitenant-kolonel Heinrich von Breymann nog
   opgedaag het, is hulle aanval deur Seth Warner se Green Mountain
   Boys-burgermag uit Vermont afgeweer.

   Daar is drie historiese gebiede in die dorp: Old Bennington, Downtown
   Bennington en North Bennington. Old Bennington is die oorspronklike
   nedersetting, wat in 1761 deur lede van die Kongregasionaliste-beweging
   uit Connecticut en Massachusetts gestig is, nadat hulle van hul
   moederkerk weggebreek het. Teen die begin van die 19de eeu het Downtown
   Bennington begin ontwikkel, en in die jaar 1854 het die distrik se
   bevolking 18 589 beloop.

   Die gedenkteken van die Slag van Bennington, wat 'n obelisk met 'n
   hoogte van 306 voet bevat, is in 1891 ingewy en het intussen 'n gewilde
   toeristebestemming geword.

   Bennington beskik oor natuurlike hulpbronne en waterkrag en het al
   vroeg 'n sentrum van die houtverwerking en ander nywerhede geword. Die
   dorp staan landwyd bekend vir sy pottebakkerskuns, yster en tekstiele.
   Bennington-Kollege, een van die belangrikste tersiêre
   onderwysinstellings in Vermont, is in 1932 gestig.

[wysig] Geografie

   Volgens die Verenigde State se Sensusburo het Bennington 'n totale
   oppervlakte van 110 vierkante kilometer (42,5 vierkante myl), waarvan
   109,9 vierkante kilometer land en 0,2 vierkante kilometer (0,1
   vierkante myl) of 0,14 persent water.

[wysig] Demografie

   Volgens die sensus van 2000 was daar 15 737 inwoners, 6 162
   huishoudings en 3 863 gesinne in die dorp. Die bevolkingsdigtheid was
   143,2 mense per vierkante kilometer (370,9 mense per vierkante myl).
   Van die bevolking was 96,96 persent Blankes, 0,63 persent Swartes, 0,25
   persent Indiane, 0,95 persent Asiate, 0,02 persent Pasifiese Eilanders,
   0,22 persent ander en 0,97 persent van gemengde afkoms.

[wysig] Ekonomie

   Die belangrikste nywerhede van Bennington is vervoertoerusting, papier,
   plastiek, elektroniese komponente, tekstiele en pottebaksterware.

[wysig] Besienswaardighede

     * Die Bennington-museum bewaar die historiese en kulturele erfenis
       van Vermont en bekoor met 'n versameling van vroeë Americana,
       waaronder Amerikaanse meubels, skilderye en glasware; werktuie,
       poppe en ander voorwerpe. Spesiale versamelings behandel die
       militêre geskiedenis, die naïewe skilderkuns van Grandma Moses en
       die plaaslike pottebakkerskuns. Daarnaas vind ook wisselende
       uitstallings plaas.
     * Ander belangrike besienswaardighede sluit die eerste skoolhuis in
       Vermont, die Catamount-kroeg (die historiese vergaderplek van die
       Green Mountain Boys-burgermag gedurende die Amerikaanse
       Rewolusionêre Oorlog), die drukkery van William Lloyd Garrison ('n
       stryder teen die slawerny) en die Old First Church uit die jaar
       1805 in.

[wysig] Sien ook

     * Bennington-Driehoek

[wysig] Eksterne skakels

     * Bennington, Vermont - Amptelike webwerf van Bennington
     * Die Museum van Bennington
     * Bennington Banner, die dagblad van Bennington
     * Bennington College
     * "Vanishing Point," 'n artikel uit Strange Nation oor 'n aantal
       misterieuse verdwynings in Bennington tussen 1920 en 1950

                      Flag of Vermont State of Vermont
                                 Onderwerpe

    Grondwet | Kultuur | Geografie | Regering | Geskiedenis | Ekonomie |
                          Stede | Dorpe in Vermont
                                  Hoofstad

                                 Montpelier
                                   Streke

     Champlainvallei | Groen Berge | Mount Mansfield | Northeast Kingdom
                                  Distrikte

     Addison | Bennington | Caledonia | Chittenden | Essex | Franklin |
      Grand Isle | Lamoille | Orange | Orleans | Rutland | Washington |
                              Windham | Windsor
                                    Stede

   Barre | Burlington | Montpelier | Newport | Rutland | South Burlington
                     | St. Albans | Vergennes | Winooski
                                    Dorpe

                   Bennington | Calais | Stowe | Williston

   Kategorie: Dorpe in Vermont

