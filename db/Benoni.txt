Benoni


   Benoni is 'n dorp aan die Oos-Rand in die Gauteng-provinsie,
   Suid-Afrika. Dit is sedert 2000 deel van die Ekurhuleni Metropolitaanse
   Munisipaliteit.

[wysig] Geskiedenis

   Benoni het ontstaan toe die landmeter-generaal, Johan Rissik, dit in
   1881 moeilik gevind het om titelaktes aan al die onopgeëiste
   staatsgrond toe te ken. Hy het die area Benoni (seun van my smart)
   genoem, die naam wat Ragel aan haar seun in die Bybelse boek Genesis
   gegee het. Goud is in September 1887 ontdek en die Chimes-myn is gestig
   deur immigrante uit Cornwall. Die dorpie was vroeër as "Little
   Cornwall" bekend.

   Sir George Farrar, wat die voorsitter van 'n mynmaatskappy was, het dit
   op hom geneem om die vinniggroeiende myndorp in 1904 te begin verfraai.
   Mynwater is gekanaliseer na 'n vleiland, en so is reservoirs geskep wat
   van visse voorsien is. Dié reservoirs bestaan nog - vele mere waarin
   visgevang word, op bootjies gevaar word, en waar mense ontspan.
   Duisende bome is ook geplant in die nuwe buurte en munisipale status is
   in 1907 toegeken.

   In 1922 het die Randse Opstand (of 1922-staking) uitgebreek in die myne
   op die Witwatersrand en duisende blanke mynwerkers het begin staak. Die
   staking is gedeeltelik gelei deur die Suid-Afrikaanse Kommunisteparty.
   Benoni is as een van die mynwerkers se hoofkwartiere gebruik en daar
   was heelwat gevegte in die omgewing. By die Benoni Museum kan meer van
   dié deel van die dorp se geskiedenis te wete gekom word.

[wysig] Benoni vandag

   Goud het met die verloop van tyd minder belangrik geword. Besigheid is
   vandag meer gefokus op industrieë en dienslewering, eerder as mynbou,
   en die dorp bedien ook ander nabygeleë dorpe soos Brakpan, Springs en
   Nigel. Besoekers aan die dorp kan die plaaslike museum besoek, asook
   die vele mere, die Lakeside Winkelsentrum ( gebou in die vorm van 'n
   Mississippi-stoomboot langs een van die mere) of die Northmead Square.
   Naby die Northmead Square is die bekende Hasiepark waar hase en ander
   klein diere aangehou word. Die Oscar-bekroonde aktrise Charlize Theron
   is een van die bekende persone wat in Benoni grootgeword het.
   Kategorieë: Gauteng • Dorpe in Suid-Afrika

