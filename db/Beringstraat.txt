Beringstraat


   Satelliet foto van die Beringstraat
   Satelliet foto van die Beringstraat

   Die Beringstraat is 'n seestraat tussen Kaap Dezjnev, die mees
   oostelike punt van Asië (Siberië) en Kaap Prince of Wales, die mees
   westelike punt van Amerika (Alaska), omtrent 85km wyd, met 'n diepte
   van 30–50 m. Die seestraat verbind die Tsjoektsjensee (deel van die
   Arktiese Oseaan) in die noorde met die Beringsee (deel van die Stille
   Oseaan in die suide. Dit is vernoem na Vitus Bering, 'n Deens-gebore
   Russiese ontdekkingsreisiger wat in 1728 deur die straat gevaar het.

   Die Diomede-eilande lê direk in die middel van die Bering Seestraat.

   Voorstelle is al geopper vir die bou van 'n brug oor die Beringstraat
   tussen Alaska en Siberië, deur sommige die interkontinentale vredesvrug
   genoem, en alternatiewelik, vir 'n tonnel onderdeur die seestraat.

   Gedurende die ystydperke, was die seestraat gebied 'n landbrug wat as
   die Beringlandbrug bekend gestaan het. Tydens die mees onlangse
   ystydperk, ongeveer 12 000 jaar gelede, was die seevlak in die
   Beringstraat dermate laag dat mense en diere van Asië na Noord-Amerika
   kon trek. Tans word aangeneem dat die eerste mense in die tyd Noord
   Amerika bereik het.

[wysig] Ontdekkingsgeskiedenis

   Die eerste westerlinge wat die Beringstraat bereik het was die kosakke
   wat Siberië verower het. In 1649 bereik Semen Dezjnev die skiereiland
   Tsjoektsjen, en daarmee die Asiatiese kus van die Beringstraat. Hierdie
   reis is egter sleg onlangs weer in die argiewe herontdek. Die Deense
   ontdekkingsreisiger Vitus Bering, waarna die Beringstraat vernoem is,
   vaar in 1728 van suid na noord deur die straat, en toon so aan dat Asië
   en Amerika nie verbind is nie. In 1732 ontdek Michail Gvozdev die
   Amerikaanse vasteland by Kaap Prince of Wales. Sy verslag bly egter ook
   vir lank onbekend, en dit was eers met die derde reis van James Cook
   (1776-1779) wat die Amerikaanse kant van die seestraat op kaarte
   duidelik word. Bering self sien die Amerikaanse kus in 1741 vir die
   eerstekeer op 'n reis waarin hy en Chirikov besluit dat Professor
   Delisle de la Croyere se mite van Juan de Gama land nie waar is nie.
   Juan de Gama Land was een van drie mitiese eilande in die noordelike
   Stille Oseaan wat kaartmakers op kreatiewe wyse en nie altyd op die
   selfde plek aangedui het nie. Kartograwe was voor die ontdekkingstogte
   ook vaag oor of Asië en Noord Amerika iewers in die noordelike Stille
   Oseaan verbind is al dan nie [1].
     __________________________________________________________________

   Die Engelse naam Bering Strait is ook die naam van 'n
   countrymusiekgroep uit Rusland wat countrymusiek met tradisionele
   Russiese liedjies meng, 'n musiekvorm wat soms "redgrass" genoem word
   ('n verwysing na bluegrass). [2]
   Kategorieë: Geografie • Seestrate

