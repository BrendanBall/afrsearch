Berlinale


   Die Berlinale Palast in Berlyn
   Die Berlinale Palast in Berlyn

   Die Berlinale (Internationale Filmfestspiele) van Berlyn (Duitsland) is
   'n A-kategorie-filmfees wat jaarliks gehou word en as een van die
   beduidendste kompetisies vir nuwe filmproduksies ter wêreld beskou
   word.^[1] Met meer as 230 000 kaartjies wat jaarliks verkoop word en
   sowat 430 000 besoeke wat aan die deelnemende rolprentteaters afgelê
   word is die Berlinale die grootste internasionale filmfees wat oop
   staan vir die algemene publiek.^[2]

   Tydens die Berlinale word jaarliks sowat 400 nuwe rolprente in
   verskillende kategorieë vertoon. Die suksesvolle kandidate, wat deur 'n
   internasionale jurie benoem word, word met 'n Goldener Bär ("Goue
   Beer") of Silberner Bär ("Silwerbeer") bekroon.

   Die Berlinale word jaarliks deur sowat 20 000 professionele besoekers
   uit 120 lande bygewoon. Sowat 4 200 joernaliste dek die gebeure op die
   filmfees vir media in meer as 100 lande.^[3]

   Die European Film Market (EFM), wat jaarliks saam met die Berlinale
   gehou word, is een van die beduidendste internasionale byeenkomste en
   handelskoue van die rolprentbedryf.^[4]

   Die Berlinale is vir die eerste keer in 1951 gehou. Dieter Kosslick
   fungeer sedert 2001 as direkteur van die filmfees. Die Berlinale is
   tans die belangrikste jaarlikse kulturele gebeurtenis van die Duitse
   hoofstad.^[5] Die Berlinale word sedert 2002 deur die
   Kulturveranstaltungen des Bundes in Berlin GmbH, 'n federale Duitse
   onderneming, beheer en sowel deur die federale Duitse regering asook
   privaat borge befonds.^[6] Die 59ste Berlinale sal tussen 5 en 15
   Februarie 2009 gehou word.

   Inhoud

        * 1 Berlinale 2005
        * 2 Berlinale 2006
        * 3 Berlinale 2007
        * 4 Berlinale 2008
        * 5 Fotogalery
        * 6 Verwysings
        * 7 Eksterne skakels

[wysig] Berlinale 2005

   Die Goldener Bär ("Goue Beer")
   Die Goldener Bär ("Goue Beer")

   Die Berlinale 2005 is die 55ste filmfees in Berlyn en die vierde onder
   die leiding van die Berlinale-direkteur Dieter Kosslick. 3 320
   inskrywings is ontvang waarvan 400 produksies vir die kompetisie gekeur
   is. 21 rolprente is in die hoofkompetisie vertoon en het meegeding om
   een van die Goue en Silwerbere van die Berlinale te wen.

   Buite die kompetisie is daar talle forums vir dokumentêre en ander
   films asook die jaarlikse Retrospektive. In 2005 behandel dit die
   ontwerp van produksies (Production Design + Film). Die Talentcampus gee
   jonger filmmakers 'n kans om hul rolprente aan die publiek en kritici
   bekend te stel.

   Suid-Afrika se inskrywing U-Carmen e-Khayelitsha van die regisseur Mark
   Dornford-May is aangewys as die beste film en het die "Goldener Bär"
   (Goue Beer) gewen. Die rolprent bied George Bizet se opera "Carmen" in
   Xhosa aan, en ook die handeling is aangepas aan 'n Suid-Afrikaanse
   omgewing. Die hoofrol word gespeel deur die Suid-Afrikaanse
   operasangeres Pauline Malefane.

   Pauline Malefane het tydens haar dankbetuiging in Xhosa gepraat en ook
   'n a-cappella-liedjie vir die gehoor gesing.

   Ook die Frans-Brits-Suid-Afrikaanse koproduksie Man to Man is in die
   kompetisie vertoon.

   Die belangrikste ander pryswenners van 2005 is:
     * Silberner Bär (Silwerbeer): Peacock van Gu Changwei (Volksrepubliek
       van Sjina)
     * Beste aktrise (Silwerbeer): Julia Jentsch vir haar rol in Sophie
       Scholl - Die letzten Tage (Duitsland)
     * Beste akteur (Silwerbeer): Lou Taylor Pucci vir sy rol in
       Thumbsucker (VSA)
     * Beste regisseur (Silwerbeer): Marc Rothemund vir sy film Sophie
       Scholl - Die letzten Tage (Duitsland)
     * Beste filmmusiek (Silwerbeer): Alexandre Desplat (Frankryk)

[wysig] Berlinale 2006

   Die 56ste filmfees is volgens die organisators ook 'n ekonomiese sukses
   - met sowat 150 000 kaartjies is 10 000 meer verkoop as in die
   voorjaar.

   Die pryswenners van die jaar 2006 maak duidelik dat die Berlinale ook
   'n onmiskenbare politieke ondertoon het. Die Goue Beer vir die beste
   film is toegeken aan Jasmila Zbanic se rolprent Grbavica, wat die
   storie van 'n jong vrou uit Bosnië-Herzegowina vertel. Sy is een van
   die slagoffers van die massaverkragtings tydens die Balkaanoorlog en
   baar later 'n meisie wat eers as 'n tiener die waarheid oor haar vader
   hoor.

   Michael Winterbottom en Mat Whitecross uit die Verenigde Koninkryk het
   die Silwerbeer vir hulle dokumentêre drama The Road to Guantánamo
   gewen. Dit handel oor 'n groep Europeërs van Arabiese afkoms, wat in
   Afghanistan daarvan verdink word om lede van die terroristegroep Al
   Kaïda te wees. Amerikaners ïnterneer en folter die verdagtes.

   Ander belangrike pryswenners is:
     * Silberner Bär (Großer Preis der Jury): En Soap (Denemarke) en
       Offside (Iran)
     * Silberner Bär (Beste aktrise): Sandra Hüller in Requiem (Duitsland)
     * Silberner Bär (Beste akteur): Moritz Bleibtreu in Elementarteilchen
       (Duitsland)
     * Silberner Bär (Beste prestasie): Jürgen Vogel in Der freie Wille
       (Duitsland)
     * Silberner Bär (Beste filmmusiek): Peter Kam se Isabella
       (Volksrepubliek van Sjina)

[wysig] Berlinale 2007

   Wenner van die Goue Beer as beste film: Tuyas Hochzeit

   Ander pryswenners (Silwerbere):
     * Groot prys van die jurie: El Otro
     * Beste regisseur: Joseph Cedar vir Beaufort
     * Beste aktrise: Nina Hoss vir Yella
     * Beste akteur: Julio Chávez vir El Otro
     * Buitengewone prestasie as kunstenaar: Die akteurs van Der gute
       Hirte
     * Beste filmmusiek: Hallam Foe - This Is My Story
     * Alfred-Bauer-prys: Park Chan-wook vir I'm a Cyborg, But That's OK
     * FIPRESCI-prys: Jiří Menzel vir Obsluhoval jsem anglického krále
       ("Ek het die Engelse koning bedien")
     * Prys van die Ekumeniese Jurie: Tuyas Ehe
     * Prys van die Gilde van Duitse Filmkunsteaters: Hallam Foe

[wysig] Berlinale 2008

   Die Goue Beer is aan die Brasiliaanse film Tropa de Elite van die
   regisseur José Padilha toegeken.

   Die ander pryswenners (Silwerbere) was:
     * Beste regisseur: Paul Thomas Anderson vir sy rolprent There Will Be
       Blood
     * Groot prys van die jurie: Errol Morris vir S.O.P. Standard
       Operating Procedure
     * Beste akteur: Reza Najie vir Avaze Gonjeshk-ha
     * Beste aktrise: Sally Hawkins vir Happy-Go-Lucky
     * Beste draaiboek: Wang Xiaoshuai vir Zuo you
     * Buitengewone prestasie as kunstenaar: Jonny Greenwood vir There
       Will Be Blood
     * Alfred-Bauer-prys: Lake Tahoe van Fernando Eimbcke

[wysig] Fotogalery

   Berlinale Palast 2007

                        Kino International

                                          Cubix Kino

                                                           Delphi Filmpalast

   Wim Wenders

                        Sharon Stone

                                          Denzel Washington

                                                           Cate Blanchett

[wysig] Verwysings

    1. ^ 2007 CALENDAR OF FIAPF ACCREDITED* FESTIVALS, FIAPF, 18 Februarie
       2008
    2. ^ Berlinale 2007 - Zahlen und Fakten, 13 Februarie 2008
    3. ^ Kosslick zieht positive Berlinale-Bilanz , PR-inside.com, 16
       Februarie 2008
    4. ^ Berlin Film Festival a market force, Variety, 13 Februarie 2008
    5. ^ Das war die Berlinale, 20 Februarie 2008
    6. ^ Kulturveranstaltungen des Bundes in Berlin GmbH, 13 Februarie
       2008

[wysig] Eksterne skakels

   Commons
   Multimedia oor hierdie onderwerp is te vinde op Wikimedia Commons onder
   die titel:
   Berlinale
     * Die amptelike webwerf van die Berlinale

   Kategorieë: Berlyn • Rolprente

