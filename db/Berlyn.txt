Berlyn


                                               Berlyn
                                                Kaart                Wapen

                                                                      Vlag

                                                 Land            Duitsland
                                            Deelstaat             (Berlyn)
                                           Koördinate 52° 31' N, 13° 23' O
                                             Stigting                 1237
                                           Oppervlak:
                                             - Totaal         891,82 vk km
                                    Hoogte bo seevlak             34-115 m
                                           Bevolking:
                             - Totaal (31 Julie 2007)            3 405 483
                                 - Bevolkingsdigtheid          3 818/vk km
                             - Metropolitaanse gebied            4 300 000
                                              Tydsone UTC +1/+2 (MET/MEST)
                                         Burgemeester Klaus Wowereit (SPD)
                                    Amptelike Webwerf        www.berlin.de

   Berlyn (Duits: Berlin) is die hoofstad en grootste stad van Duitsland
   met 3 405 483 inwoners in die stad self en sowat 4,3 miljoen in die
   metropolitaanse gebied, wat onder meer Potsdam insluit (31 Julie 2007).
   460 555 buitelanders (31 Desember 2005) leef in Berlyn, wat ook een van
   die grootste Turkse gemeenskappe in Europa het. Na Londen is Berlyn die
   tweede grootste stad in die Europese Unie en een van die grootste
   metropolitaanse gebiede.

   Berlyn lê in die noord-ooste van die huidige Duitsland en word omring
   deur die deelstaat Brandenburg. Die stad dien in die verloop van sy
   geskiedenis meermale as die hoofstad van Duitse state soos die
   Keurvorstedom Brandenburg, die Koninkryk Pruise, die Duitse Ryk (1871
   tot 1945) en die Duitse Demokratiese Republiek (DDR, 1949 tot 1990).
   Met die ontbinding van die ou provinsie Pruise deur die geallieerde
   magte in die jaar 1947 word Berlyn 'n afsonderlike deelstaat.

   Na die hereniging van die twee Duitse state op 3 Oktober 1990 het
   Berlyn opnuut die hoofstad van heel Duitsland geword en is sedert die
   jaar 1999 ook weer die setel van die Duitse regering en parlement. Die
   stad is tans nie meer die ekonomiese sentrum van Duitsland nie, maar
   dit bly een van die invloedrykste hoofstede van die Europese Unie en
   ontwikkel veral danksy die ryk kulturele erfenis tot een van die
   gewildste toeristebestemmings in Europa.

   Berlyn beskik oor eersterangse tersiêre onderwysinstellings,
   wetenskaplike institute, teaters, museums, argitektoniese
   besienswaardighede en 'n polsende naglewe, wat almal wêreldfaam het.
   Dit is lankal nie meer die rykste stad van Duitsland nie, maar nog
   steeds sy opwindendste. Berlyn was en is veral 'n smeltkroes van
   kulture en leefstyle.

   Inhoud

        * 1 Geskiedenis
        * 2 Geografie en klimaat
        * 3 Demografie
        * 4 Ekonomiese basis
        * 5 Regering
        * 6 Onderwys en universiteite
        * 7 Openbare vervoer en lughawens
        * 8 Internasionale uitstallings en filmfeeste
        * 9 Love Parade, Karneval der Kulturen en Christopher Street
          Day-parade
        * 10 Toerisme
        * 11 Besienswaardighede
        * 12 Kookkuns
        * 13 Kuns en kultuur
        * 14 Museums
        * 15 Verwysings
        * 16 Eksterne skakels

[wysig] Geskiedenis

   Berlyn lê aan die Spree- en Havelriviere. Die naam is van Wendiese
   oorsprong (die Wende is vandag 'n klein Slawiese minderheid in die
   deelstaat Brandenburg). Teen ongeveer 1200 was daar twee visserdorpies
   aan die Spreerivier, Cölln en Berlyn. In 1237 het albei dorpies
   stadstatus gekry, en in 1307 het die twee gemeenskappe besluit om saam
   te smelt. In 1400 was die inwonertal ongeveer 8 000. Die stad was in
   die 15de eeu lid van die Hanse-gemeenskap van stede en sedert 1486 die
   woonplek van Brandenburg se keurvorste. Die reformasie is in 1539
   ingevoer.
   Die Berlynse katedraal (Berliner Dom)
   Die Berlynse katedraal (Berliner Dom)
   Alexanderplatz
   Alexanderplatz

   Die Dertigjarige Oorlog, wat in die tydperk tussen 1618 en 1648 groot
   dele van Duitsland verwoes het, het ook vir Berlyn rampspoedige gevolge
   gehad. Die stad het sowat die helfte van sy inwoners verloor. Frederik
   Willem, wat as die Groot Keurvors bekend staan, het vanaf die jaar 1640
   geregeer. Berlyn het destyds 6 000 inwoners gehad, en die vors het
   besluit om hierdie getal deur middel van 'n beleid van verdraagsaamheid
   en immigrasie te verhoog. In 1641 is Berlyn met nuwe voorstede soos
   Friedrichswerder, Dorotheenstadt en Friedrichstadt vergroot.
   Barokgeboue soos die Berlynse Slot en die Zeughaus dateer uit hierdie
   tydperk.

   Vyftig Joodse gesinne uit Oostenryk het in 1671 'n nuwe tuiste in die
   stad gevind. Met die Edik van Potsdam het Friedrich Wilhelm in 1685
   Franse Hugenote uitgenooi om hulle in Berlyn en Brandenburg te vestig.
   Meer as 15 000 Franse immigrante het na die gebied gestroom, waarvan
   6 000 na Berlyn. Teen die jaar 1700 het die Franse inwoners 'n vyfde
   van die Berlynse bevolking verteenwoordig en 'n groot invloed op die
   kulturele lewe van die stad uitgeoefen. Groot groepe immigrante het
   daarnaas uit gebiede soos Boheme, Pole en Salzburg gekom. In 1709 was
   daar reeds 57 000 inwoners.

   Die stad het tot die belangrikste ekonomiese en kulturele sentrum van
   Pruise ontwikkel. Tydens Koning Frederik die Grote se heerskappy het
   die inwonertal 100 000 oorskry. Berlyn is in 1760 tydelik deur die
   Russiese leër beset, en in 1806 tot 1808 deur die Franse.

   In 1810 is die universiteit gestig wat vervolgens die geestelike en
   sedelike vernuwing van Pruise sou bevorder. Die beroemde argitek
   Schinkel het 'n aantal geboue in die styl van die klassisisme geskep.
   Berlyn was die middelpunt van die Pruisiese Revolusie van 1848 wat met
   die neerlaag van die demokrate geëindig het.
   Die Bundeskanzleramt huisves die kantoor van die bondskanselier
   Die Bundeskanzleramt huisves die kantoor van die bondskanselier

   Die stad het vinnig gegroei gedurende die 19de eeu en het in 1871 die
   hoofstad van die Duitse Ryk geword. 'n Tyd van groeiende welvaart het
   begin: Berlyn was nou een van die belangrikste stede van die wêreld en
   die grootste nywerheidsentrum van Europa. Talle kulturele geboue soos
   die Pergamon-museum, die Pruisiese Staatsbiblioteek, die
   Kaiser-Friedrich-museum, Schiller-teater en Staatsopera is in hierdie
   periode opgerig. Honderdduisende arbeiders en hulle gesinne is egter
   nouliks deur die ekonomiese opswaai geraak en het in groot armoede
   geleef.

   As gevolg van die verlore Eerste Wêreldoorlog het Keiser Wilhelm II in
   1918 afstand van die troon geneem, en in Berlyn is die Duitse Republiek
   uitgeroep. Die jare 1918 en 1919 was gekenmerk deur rewolusionêre
   onluste, die opkoms van ekstremistiese politieke bewegings soos die
   kommunistiese spartakiste en ander groepe, wat gereeld in straatgevegte
   met die polisie en politieke opponente verwikkel was. Regse soldate het
   die arbeiderleiers Rosa Luxemburg en Karl Liebknecht vermoor.
   Die Berlynse Reichstag, setel van die Duitse parlement (Bundestag)
   Die Berlynse Reichstag, setel van die Duitse parlement (Bundestag)

   Die huidige Berlyn is in 1920 geskep toe verskillende stede, dorpe en
   plase by die stad Berlyn ingelyf is. Berlyn het sommer oornag die
   tweede grootste stad van Europa geword.

   Dit was ook die begin van die dekade, wat as die "Goue Twintigerjare"
   bekend staan. Na die ontberings van die oorlogsjare het die mense
   oorgeborrel van lewenslus. Digters, joernaliste, kunstenaars en
   wetenskaplikes uit die binne- en buiteland het na Berlyn gestroom. Dit
   was die hoofstad van die natuurwetenskappe, tegniek en kultuur, nie net
   vir die Duitstalige lande nie, maar ook vir groot dele van Europa. In
   die jare tussen 1924 en 1929 was Berlyn daarnaas ook die Europese
   hoofstad van die naglewe en vermaak. Teen die einde van die
   twintigerjare was daar 49 teaters, drie operateaters, drie
   variëté-teaters en drie revueteaters. Sowat 1 000 uitgewers het 2 000
   tydskrifte en 40 koerante gepubliseer. Danksy Max Reinhardt en Bertolt
   Brecht het die toneelkuns sy bloeitydperk beleef. Tegelykertyd het die
   publiek ontslae geraak van die ou morele beperkings. Daar was ook geen
   taboe meer nie. Ontblote danseresse, lasterlike vermaak, dobbelry,
   pornografiese kabaretskoue het die naglewe van die stad oorheers. Die
   tyd was ook ryp vir nuwe kunsvorms soos dadaisme, surrealisme en jazz.
   Dansverslaafdes was mal oor die nuwe tango, charleston en rumba-danse.
   Die bouval van die Kaiser-Wilhelm-Gedächtniskirche is nou 'n
   oorlogsmonument. Die argitek Hugo Eiermann ontwerp die nuwe kerkgebou
   Die bouval van die Kaiser-Wilhelm-Gedächtniskirche is nou 'n
   oorlogsmonument. Die argitek Hugo Eiermann ontwerp die nuwe kerkgebou

   In die dertigerjare het Berlyn die rekord van 4,3 miljoen inwoners
   bereik. Met die magsoorname deur die Nasionaal-Sosialistiese Duitse
   Werkersparty onder Adolf Hitler in 1933 het Berlyn die hoofstad van die
   "Derde Ryk" geword, en later is planne gesmee waarvolgens Berlyn as die
   nuwe "Wêreldhoofstad Germania" met reusagtige nuwe gebouekomplekse in
   die klassieke Romeinse boustyl herbou sou word. Die
   Nasionaal-Sosialiste het die Olimpiese Somerspele van die jaar 1936 in
   Berlyn doelbewus vir hulle propaganda misbruik, maar anti-Joodse
   geweldpleging ná die moord op 'n Duitse diplomaat in Parys het reeds
   twee jaar later menselewens geëis en baie Joodse winkels en ander
   eiendomme verniel. Die Joodse Gemeente van Berlyn met oorspronklik
   160 000 lede voor 1933 is stelselmatig vernietig, en duisende Berlynse
   Jode is ná die pogrome van 1938 in hegtenis geneem en na die
   konsentrasiekamp Sachsenhausen gedeporteer. Die laaste lede van die
   gemeente is in Februarie 1943 na verdelgingskampe soos Auschwitz
   gedeporteer.

   Tydens die Tweede Wêreldoorlog is 'n groot deel van die stadsentrum in
   363 lugaanvalle deur geallieerde bomwerpers vernietig, waarin 50 000
   mense hulle lewens verloor het. Meer as een miljoen mense het tydens
   die oorlog uit die stad gevlug. Russiese troepe het die stad verower en
   van 25 April tot 2 Mei 1945 beset.

   Ná die oorlog is Berlyn in vier sektore opgedeel; die Amerikaanse,
   Franse en Britse sektore (Wes-Berlyn) was van 1949 tot 1989 'n
   bundesland (deelstaat) van die Bondsrepubliek Duitsland met 'n
   besondere statuut, terwyl die Russiese sektor (Oos-Berlyn) die hoofstad
   van die Duitse Demokratiese Republiek geword het. Die Russe het
   geprobeer om die ekonomie van Wes-Berlyn in 1948 deur 'n blokkade lam
   te slaan, maar geallieerde magte – waaronder ook Suid-Afrikaners – het
   met die "Lugbrug"-operasie gereageer waarin kos, steenkool en ander
   goedere vanuit Wes-Duitsland ingevlieg is.
   Rotes Rathaus, tans die raadsaal van Berlyn
   Rotes Rathaus, tans die raadsaal van Berlyn
   Die Frankfurter Tor ("Frankfurtse Poort") in die aandskemer
   Die Frankfurter Tor ("Frankfurtse Poort") in die aandskemer

   In 1961 is die twee helftes deur 'n betonmuur – die Berlynse Muur –
   geskei om 'n einde te maak aan die reuse stroom Oos-Duitse vlugtelinge
   wat beter lewensomstandighede in die Weste gesoek het. 'n Wêreldkrisis
   was die gevolg, en die Russiese regering het geëis dat Wes-Berlyn tot
   'n "vrye stad" verklaar moet word, 'n voorstel wat deur die westelike
   geallieerdes summier verwerp is. Ná die bou van die muur het die
   politieke en ekonomiese situasie in Oos-Berlyn gestabiliseer: Die
   historiese oostelike stadsentrum met die Alexanderplatz is teen die
   einde van die sestigerjare vergroot en van 'n reeks moderne geboue
   voorsien, wat Oos-Berlyn se rol as "sosialistiese" hoofstad van die
   Duitse Demokratiese Republiek sou bevestig. Duisende nuwe woonstelle is
   aan die oostelike stadgrens opgerig. In 1971 is 'n ooreenkoms gesluit
   wat Wes-Duitse toegang tot Wes-Berlyn verseker het.

   Berlyn het in die middelpunt van die studentebeweging van die
   sestigerjare gestaan. Die regse pers, wat veral deur die uitgewer Axel
   Springer verteenwoordig is, het geprobeer om die bevolking deur
   haatspraak teen die studente op te stook. Tydens 'n betoging teen die
   besoek van die Sjah van Iran is die student Benno Ohnesorg, 'n
   verklaarde pasifis, op 2 Junie 1967 sonder enige rede deur 'n
   polisieman in die kop geskiet en gedood. Die voorval het tot die
   radikalisering van 'n deel van die studentebeweging gelei, wat onder
   meer as Rote Armee Fraktion (RAF, gestig deur Ulrike Meinhof en Andreas
   Baader) 'n gewapende stryd teen die staat en sy verteenwoordigers begin
   voer het.

   Ná die hereniging van Wes- en Oos-Berlyn in 1990 het die Duitse
   parlement besluit om van Berlyn weer die regeringsetel van Duitsland te
   maak. Nuwe regeringsgeboue het in die stadsentrum ontstaan, ministeries
   en ambassades het van die ou hoofstad Bonn na die nuwe begin verhuis.

   Berlyn is vandag 'n aparte deelstaat van die Bondsrepubliek Duitsland.
   Een van die erfenisse van meer as veertig jaar se politieke skeiding is
   die dubbele infrastruktuur wat in Oos- en Wes-Berlyn geskep is - die
   stad beskik nou byvoorbeeld oor twee sentrale besigheidsdistrikte
   (Kurfürstendamm en Mitte/Friedrichstraße), drie operateaters, twee
   planetariums (Insulaner-Sternwarte en Zeiss-Großplanetarium) en twee
   dieretuine (Zoologischer Garten en Tierpark Friedrichsfelde).

[wysig] Geografie en klimaat

   Die Berlynse televisietoring
   Die Berlynse televisietoring

   Met 'n oppervlakte van 891,82 km² (waarvan 19 persent bosgebiede en 6,7
   persent water) is Berlyn een van die grootste stede ter wêreld. Die
   digbevolkte stadskern word omring deur 'n voorstadgordel met 'n
   landelike karakter. Groot mere soos die Havel, Wannsee en Müggelsee
   maak deel uit van die stadsgebied. Die stad lê in 'n gebied waar die
   klimaat geleidelik kontinentale trekke begin aanneem; in die laaste
   dekade is daar gereëld droë, warm somers en winters met gematigde
   temperature. Die gemiddelde jaarlikse temperatuur is 9,1°C, en daar
   word 2 135 sonskynure gemeet (2003).
   Jan. Feb. Mar. Apr. Mei Jun. Jul. Aug. Sep. Okt. Nov. Des.
   Gemiddelde maksimale daaglikse temperatuur (°C) 2,9 4,2 8,5 13,2 18,9
   21,6 23,7 23,6 18,8 13,4 7,1 4,4
   Gemiddelde minimale daaglikse temperatuur (°C) −1,9 −1,5 −1,3 4,2 9,0
   12,3 14,3 14,1 10,6 6,4 2,2 −0,4
   Gemiddelde reënval in (mm) 42,3 33,3 40,5 37,1 53,8 68,7 55,5 58,2 45,1
   37,3 43,6 55,3
   Gemiddelde reëndae 10,0 8,0 9,1 7,8 8,9 9,8 8,4 7,9 7,8 7,6 9,6 11,4

[wysig] Demografie

   'n Lugfoto van Berlyn en sy omgewing
   'n Lugfoto van Berlyn en sy omgewing

   Van die 3,4 miljoen inwoners is 52,9 persent vroue en 48,8 persent
   mans. 5 persent van die inwoners is jonger as 6 jaar; 10,4 persent is
   tussen 6 en 18 jaar oud; 41,4 persent is in die ouderdomsgroep tussen
   18 en 45 jaar; 26,6 persent is in die ouderdomsgroep 45-65; en 16,6
   persent is ouer as 65 jaar.

   In 2006 was daar 29 627 lewende geboortes en 31 500 sterfgevalle.
   118 893 mense het hulle in Berlyn gevestig, terwyl 108 214 inwoners na
   ander stede en lande verhuis het.

   Die grootste geloofsgroepe volgens amptelike gegewens was in (2004):
   756 800 (22 persent) Lutherane, 307 000 (9 persent) Rooms-Katolieke,
   210 000 (6 persent) Moslems, 90 000 ander Christelike kerke, 12 000
   Jode, 6 500 Boeddhiste; 60 persent ongebonde.

   In 2005 was daar meer as 460 000 buitelanders (2006: 472 650) uit 185
   lande, onder meer sowat 117 700 Turke, 40 800 Pole, 24 800 Serwiërs,
   14 000 Russe, 13 800 Italianers, 12 600 Amerikaners, 11 500 Franse,
   11 500 Kroate, 11 300 Viëtnamese, 10 400 Bosniërs, 10 100 Grieke, 9 200
   Britte, 8 400 Oostenrykers, 7 900 Libanese, 5 900 Thais, 5 800
   Spanjaarde en 5 600 Sjinese. Daar is vermoedelik sowat 200 000
   onwettige immigrante. 41,5 persent van die buitelanders in Berlyn is
   werkloos.

[wysig] Ekonomiese basis

   Die Sony Center spog met luukse woonstelle, rolprentteaters,
   restourante en die Deutsche Filmmuseum
   Die Sony Center spog met luukse woonstelle, rolprentteaters,
   restourante en die Deutsche Filmmuseum

   Sedert die einde van die 19de eeu is Berlyn die grootste nywerheidstad
   in Europa. Die verwoestings van die Tweede Wêreldoorlog en die gevolge
   van die verdeling lei tot die verskuiwing van baie nywerhede na
   Wes-Duitsland, en slegs danksy subsidies van die Wes-Duitse regering
   kan 'n aantal vervaardigers oortuig word om in Wes-Berlyn te produseer.
   Oos-Berlyn geniet 'n voorrang wat die verskaffing van gebruiksgoedere
   en huisvesting in die Duitse Demokratiese Republiek betref.
   Die Teufelsberg ("Duiwelsberg"), die hoogste in die stad, is kunsmatig
   uit die puinhope van die Tweede Wêreldoorlog opgehoop
   Die Teufelsberg ("Duiwelsberg"), die hoogste in die stad, is kunsmatig
   uit die puinhope van die Tweede Wêreldoorlog opgehoop

   Terwyl daar vandag nog groot inheemse farmaseutiese ondernemings soos
   Bayer-Schering en Berlin Chemie is, groei die tersiêre sektor nou baie
   sterk en verteenwoordig meer as 80 persent van die Berlynse
   ondernemings. Tegelykertyd verloor die stad, wat in die twintigste eeu
   nog die nywerheidsentrum van Europa is, steeds meer van sy industriële
   basis. Terwyl daar in Duitsland sowat 70 nywerheidswerkers per 1 000
   inwoners is, het hierdie getal in Berlyn tot sowat 30 gedaal. 'n Groot
   deel van Wes-Berlyn se nywerhede is ná die Tweede Wêreldoorlog, toe die
   stad as 'n kapitalistiese eiland in die hart van die DDR bestaan, deur
   subsidies aangemoedig om in die stad te bly.

   Die bruto geografiese produk het in 2006 80,3 miljard € (776,7 miljard
   ZAR) beloop. Berlyn toon die laagste ekonomiese groeikoers van alle
   Duitse Bundesländer, en die werkloosheidsyfer is in Februarie 2007 16,6
   persent. As gevolg van die herenigingsproses is daar 'n massiewe
   skuldlas opgehoop, wat die stad heel moontlik nooit meer self kan
   afbetaal nie.

[wysig] Regering

   Die parlement van Berlyn (Abgeordnetenhaus) word elke vier jaar deur
   die bevolking gekies. In 2002 het 'n koalisie van SPD
   (Sosiaal-Demokratiese Party van Duitsland) en Die Linkspartei/PDS
   (Party van die Demokratiese Sosialisme) die regering (Senat) gevorm.
   Die burgemeester (Regierender Bürgermeister) is Klaus Wowereit (SPD).

[wysig] Onderwys en universiteite

   Berlin beskik met die sogenaamde Europaschule oor 'n unieke tweetalige
   skoolprogram, wat die kurrikulum sowel op laer- asook op hoërskoolvlak
   in Duits en 'n vreemde taal aanbied. 29 skole in die meeste van Berlyn
   se nege distrikte bied onderwys in altesame 29 vreemde tale aan. Die
   bekendste tweetalige skole is die John-F.-Kennedy-Schule, 'n tweetalige
   Duits-Amerikaanse hoërskool in Zehlendorf, en die Franse Hoërskool
   (Französisches Gymnasium), wat in 1689 vir Hugenote-kinders opgerig is
   en tweetalige Duits-Franse onderwys aanbied. Skoliere kan sowel die
   Duitse asook die Amerikaanse en Franse matriekeksamen aflê.

   Vier universiteite en 'n aantal Fachhochschulen (technikons) —
   waaronder die Freie Universität Berlin, Technische Universität,
   Humboldt-Universität, Universität der Künste, Fachhochschule für
   Wirtschaft, Technische Fachhochschule en Fachhochschule für Technik und
   Wirtschaft — het altesaam 150 000 studente (2005).

[wysig] Openbare vervoer en lughawens

   Die gekombineerde mol- en stadstreinstasie Friedrichstraße
   Die gekombineerde mol- en stadstreinstasie Friedrichstraße
   Die hoofstasie Berlin-Hauptbahnhof
   Die hoofstasie Berlin-Hauptbahnhof
   'n Lugfoto van die lughawe Berlin-Tempelhof
   'n Lugfoto van die lughawe Berlin-Tempelhof

   Berlyn beskik oor 5 334 kilometer se openbare strate en 1,44 miljoen
   geregistreerde voertuie. Moltrein, S-Bahn (stadstrein), trem, busse,
   nagbusse en snelbusse (X- en metrobusse) dek die hele stadsgebied met
   2 286 kilometer se linies. Daar is ook fietspaaie dwarsoor die stad.
   Die internasionale lughawens is Berlin-Tegel Otto Lilienthal in die
   noordweste en Berlin-Schönefeld in die suidooste, met jaarliks 17
   miljoen passasiers (2005). Die belangrikste internasionale lughawe in
   Duitsland is egter Frankfurt am Main. 'n Nuwe gemeenskaplike lughawe
   vir die deelstate Berlyn en Brandenburg word tans in Berlyn-Schönefeld
   gebou.

   'n Derde internasionale lughawe, Berlin-Tempelhof, lê in die middestad,
   maar sal in Oktober 2008 gesluit word. Tans word hierdie lughawe nog
   oorwegend deur kleiner stralers aangedoen en is veral gemik op
   sakereisigers.

   Met 'n oppervlak van 450 hektaar en 'n hoofgebou wat oor 'n lengte van
   1,2 kilometer strek en 300 000 vierkante meter beslaan was Tempelhof
   vroeër die grootste lughawe ter wêreld en het ook met die grootste
   gebou gepronk. Toe die lughawe in 1936 in bedryf gestel is, is dit
   jaarliks deur sowat 200 000 passasiers gebruik, terwyl dit uiteindelik
   op 'n jaarlikse aantal van sowat ses miljoen reisigers gemik was.

   Die lughawe is grotendeels in sy oorspronklike vorm bewaar en is vanweë
   sy baanbrekende konsep deur die Britse argitek Norman Foster "die
   moeder van alle moderne lughawens" genoem.^[1]

   Weens die verwagte snelle groei van Berlyn ná die Duitse herenihing in
   1990 is daar aanvanklik beplan om die terrein vir die oprigting van
   40 000 nuwe woonstelle, wat 120 000 bewoners sou huisves, te gebruik.
   Berlyn se bevolkingsgroei was egter aansienlik laer, en die
   oorspronklike planne is intussen duidelik afgeskaal. Nuwe woonstelle
   gaan waarskynlik net aan die rand van die vliegveld opgrig word.

   Die nuwe Berliner Hauptbahnhof (Berlynse hoofstasie) is op 26 Mei 2006
   feestelik ingewy. Die stasie, wat volgens die Duitse Spoorweë Deutsche
   Bundesbahn die modernste ter wêreld is, is deur die Letties-gebore
   Duitse argitek Meinhard von Gerkan ontwerp en teen 'n koste van sowat
   700 miljoen Euro opgerig. Die stasie verbind die tradisionele
   treinstasie-argitektuur met moderne konsepte en sal daagliks sowat
   1 100 treine en 300 000 passasiers hanteer.

[wysig] Internasionale uitstallings en filmfeeste

   Belangrike uitstallings waaraan ook Suid-Afrika deelneem is die
   Internationale Grüne Woche (vir landbou, tuinbou en kos; dit vind
   jaarliks in Januarie plaas) en die Internationale Tourismusbörse (reis-
   en toerisme-ekspo, jaarliks in Maart). Naas die Consumer Electronics
   Show (CES) in Las Vegas (Verenigde State) is die Internationale
   Funkausstellung die grootste uitstalling van elektroniese
   verbruikersware (soos televisie en hoëtroustelle) wat vanaf 2005
   jaarliks plaasvind en – anders as die CES – oop staan vir
   privaatbesoekers.

   Februarie is die maand van die jaarlikse Berlinale, die internasionale
   filmfees van Berlyn.
   Die nuwe Holocaust-monument
   Die nuwe Holocaust-monument

[wysig] Love Parade, Karneval der Kulturen en Christopher Street Day-parade

   Die Love Parade, wat in die jare negentig as 'n klein straatfees begin,
   het in sy hoogty meer as een miljoen jongmense gelok. Die reuse
   partytjie van dans en tegnomusiek het in Julie 2006 weer plaasgevind.
   In 2004 en 2005 is dit weens 'n gebrek aan fondse en borge
   gekanselleer, terwyl Essen in Augustus 2007 Berlyn as die gasheerstad
   vervang het.^[2]

   Die ander bekende feeste is die Karneval der Kulturen, 'n kleurryke
   fees met meer as 4 000 groepe en dansers van dwarsoor die wêreld, wat
   gedurende Pinkster plaasvind, en die Christopher Street Day-parade van
   die gay en lesbiese gemeenskap, wat in Junie gereeld meer as 'n
   halfmiljoen toeskouers lok.

[wysig] Toerisme

   In 2004 het Berlyn meer as 5,9 miljoen besoekers gelok. Vir die 79 600
   hotelbeddens is sowat 13,26 miljoen oornagtings geregistreer, en die
   stad is nou besig om een van die belangrikste reisbestemmings in Europa
   te word. Die toerismebedryf bied tans 170 000 werkgeleenthede.
   Welgestelde besoekers uit die Oekraïne, die Russiese Federasie en
   Oos-Asië is die vernaamste kliënte in Berlyn se luukse winkels. Die
   gemiddelde kamerprys in 'n vier- en vyfster-hotel is in 2004 sowat 130
   Euro wat baie gunstig vergelyk met Parys (212 Euro) en Londen (300
   Euro).

[wysig] Besienswaardighede

   Deutscher Dom
   Deutscher Dom
   Berlyn, Potsdamer Platz
   Berlyn, Potsdamer Platz
   Die Alexanderplatz, soos gesien vanaf die televisietoring, met die
   afdelingswinkel Kaufhof en die Park Inn-hotel
   Die Alexanderplatz, soos gesien vanaf die televisietoring, met die
   afdelingswinkel Kaufhof en die Park Inn-hotel
   Berlyn-Treptow: 'n Bogrondse metrolyn ry oor die Oberbaum-brug
   Berlyn-Treptow: 'n Bogrondse metrolyn ry oor die Oberbaum-brug
   Die dak van die Sony Center is 'n simboliese namaaksel van die Japanse
   berg Foedjijama
   Die dak van die Sony Center is 'n simboliese namaaksel van die Japanse
   berg Foedjijama
   Neue Nationalgalerie
   Neue Nationalgalerie
     * Die Kurfürstendamm met sy luukse winkels en die pragstraat Unter
       den Linden met talle historiese geboue is die belangrikste strate
       vir die besoeker.
     * Die KaDeWe (Kaufhaus des Westens) in die Tauentzienstrasse is die
       grootste afdelingswinkel op die Europese vasteland, en sy boonste
       verdieping bied kos en drank van dwarsoor die wêreld vir die
       fynproewer.
     * Argitekte van dwarsoor die wêreld het na die hereniging van Oos- en
       Wes-Berlyn begin om die nuwe Berlyn te skep. Die ou Potsdamer en
       Leipziger Platz wat gedurende die Tweede Wêreldoorlog verwoes is,
       het nou herrys met die Sony-Center as sy besige middelpunt. Sy
       imposante dak lyk soos 'n klein weergawe van die heilige berg
       Foedjijama in Japan. Die Beisheim-Center is soos die Sony Center 'n
       klein stadsbuurt naby die Potsdamer Platz, en sy torings is in die
       styl van die New Yorkse Art Déco ontwerp. Die sentrum spog met twee
       vyfster-hotelle, die Marriott en The Ritz-Carlton. 'n Reusagtige
       muurskulptuur met sowat 28 000 ligdiodes verfraai en verlig die
       ontvangsaal van die Marriott-hotel. Die Leipziger Platz het nou
       weer die vorm van 'n agthoek. Voor die Tweede Wêreldoorlog was dit
       die adres van een van die grootste afdelingswinkels, maar intussen
       is daar nuwe, moderne geboue soos die Kanada-Haus, die nuwe
       ambassade van Kanada. Die ambassade, wat deel uitmaak van die
       Oktagon-gebouekompleks, spog met 'n daktuin wat die loop van die
       McKenzie-rivier versinnebeeld. Dit is die eerste diplomatieke gebou
       van die Noord-Amerikaanse land in Duitsland, wat Kanada teen 'n
       koste van sowat 50 miljoen Euro laat oprig. Kalksteen uit die
       provinsie van Manitoba en hout uit die provinsies van Québec en
       Ontario is as boumateriaal ingevoer. 'n Winkeldeurgang en 'n
       mediasentrum, wat inligting oor Kanada ter beskikking stel, is deel
       van die ambassade (Leipziger Platz 17).
     * Die historiese stadsentrum van Mitte lok met sy Museumsinsel
       (eiland met verskillende museums, hier word die beroemde
       Pergamon-altaar getoon), die Gendarmenmarkt met die Deutscher en
       Französischer Dom (Duitse en Franse Katedraal, laasgenoemde bied
       vanuit sy koepel 'n uitsig oor die hele stad), die Reichstag en
       Brandenburger Tor (Brandenburgse Poort). Die Ou Stadsaal van Berlyn
       (Rotes Rathaus) is die setel van die Berlynse Senaat. Die Ou
       Stadhuis (Altes Stadthaus) naby die Raadsaal is tussen 1902 en 1911
       deur die argitek Ludwig Hoffmann opgerig. Van 1950 van 1990 dien
       die gebou as setel van die Raad van Ministers (Ministerrat) van die
       Duitse Demokratiese Republiek, en hier is in 1990 die Verdrag oor
       die Duitse Hereniging geformuleer. Die standbeeld van die Romeinse
       geluksgodin Fortuna op die koepel van die Stadhuis-toring, wat in
       1951 verdwyn het en vermoedelik ingesmelt is, word in 2004 as deel
       van die historiese rekonstruksie van die gebou weer aangebring. Die
       figuur van sowat 3 meter is deur 'n plaaslike mesenas geborg. Die
       Stadhuis dien vandag as 'n stedelike administrasiegebou. Moderne
       argitektuur sluit die Neue Nationalgalerie, Staatsbibliothek,
       Philharmonie (hier speel die Berliner Philharmoniker) en die
       Televisietoring op die Alexanderplatz in.
     * Die Alexanderplatz is 'n uitgestrekte plein in die oostelike
       middestad, Dit was oorspronklik 'n veemark en is ter ere van die
       Russiese tsaar Alexander I, wat destyds 'n amptelike besoek aan
       Berlyn afgelê het, op 25 Oktober 1806 hernoem. Met die opening van
       die groot treinstasie en 'n nabygeleë mark het dit teen die laat
       19de eeu tot een van Berlyn se kommersiële sentrums ontwikkel. In
       die 1920's was dit saam met die Potsdamer Platz ook die sentrum van
       Berlyn se polsende naglewe, en het die inspirasie vir Alfred Döblin
       se beroemde roman Berlin Alexanderplatz gelewer, wat in 1929
       vrygestel is, en twee latere verfilmings in 1931 en 1980. Die plein
       self is verskeie kere herbou, waarby die belangrikste
       argitektoniese veranderings in die 1960's plaasgevind het, toe die
       plein as deel van die herontwikkeling van die Duitse Demokratiese
       Republiek se hoofstadsentrum aansienlik vergroot is. Destyds is 'n
       aantal bekende geboue soos die Berlynse televisietoring (die tweede
       hoogste gebou in Europa), die Hotel Stadt Berlin (tans die Park
       Inn-hotel) en die Wêreldtydklok (Weltzeituhr), 'n roterende
       installasie wat die verskillende tydsones van die wêreld en die
       presiese tyd in ander stede wys, opgerig. Ná die Duitse hereniging
       is talle geboue gerestoureer, terwyl 'n aantal nuwe wolkekrabbers
       beplan word. Nogtans het die plein sy tipiese Sosialistiese
       karakter van die 1960's bewaar.
     * Die Televisietoring is na 'n boutyd van 53 maande op 3 Oktober 1969
       ingewy. Met 368 meter is dit die hoogste gebou in Duitsland en die
       vierde hoogste in Europa. Vyf hysbakke neem besoekers in 40
       sekondes na die uitkykplek (203 meter bo-oor die grond) en die
       roterende restourant. Die kenmerkende silwerkoeël van die toring is
       deur die bekende DDR-argitek Herrmann Henselmann ontwerp en
       simboliseer die eerste mensgemaakte satelliet, die Sowjetse
       Sputnik. Die antennes en satellietskottels, wat op vyf verdiepings
       aangebring is, saai onder meer die digitale televisie- en
       radioprogramme volgens die DVB-T-standaard uit, terwyl ander deur
       ambassades gebruik word.
     * In die ou Diplomatebuurt is monumentale geboue uit die Nazi-era
       soos die Italiaanse en Japanse ambassades herstel; Suid-Afrika se
       missie het 'n nuwe gebou in die gebied opgerig.
     * Die nuwe Monument vir die vermoorde Jode van Europa
       (Holocaust-monument) van die Amerikaanse argitek Peter Eisenman,
       wat uit duisende steles bestaan, herinner aan die ses miljoen
       Joodse burgers van verskillende Europese lande wat in die
       konsentrasiekampe vermoor is. Sowat 'n derde van die Joodse
       bevolking van Duitsland was in 1933 in Berlyn woonagtig. Die
       besluit om Joodse burgers te vermoor is op 20 Januarie 1942 in die
       berugte Wannseevilla geneem wat vandag ook 'n gedenkplaas is
       (Steglitz-Zehlendorf). Danksy immigrasie uit Rusland het die Joodse
       gemeente van Berlyn weer gegroei; naas die moderne Huis van die
       Joodse Gemeente van Berlyn met sy uitstekende restourant is die
       herstelde Ou Sinagoge in die Oosterse styl met sy goue dak een van
       die groot besienswaardighede.
     * Die Botaniese Tuin (Botanischer Garten) bestaan al meer as 300 jaar
       en is op een na die grootste wêreldwyd met 'n oppervlakte van meer
       as 43 hektaar en spog met 22 000 plantespesies
       (Königin-Luise-Strasse 6-8, Steglitz-Zehlendorf).
     * Die Zeiss-Planetarium in Treptow beskik oor die langste
       refraktor-teleskoop ter wêreld.
     * Die Museumsdorf Düppel in die buitewyk Dahlem is 'n namaaksel van
       die Middeleeuse dorpie wat omtrent 1170 in die gebied gestig word.
       Aan die begin van die jare sewentig word die nedersetting, wat
       oorspronklik uit 16 plase bestaan, heropgerig. Die museum vertoon
       ou plaasdiere en -plante, wat hier weer geteel word, en
       tradisionele ambagte soos die Middeleeuse skoenmakery en
       pottebakkery.
     * Die Hamburger Bahnhof is die oudste stasie in Berlyn en dien na sy
       renovasie as 'n museum vir moderne kuns. Kunswerke van onder meer
       Andy Warhol en Roy Lichtenstein is hier te sien. Saans word die
       gebou met blou lig bestraal (Mitte, Invalidenstrasse 50).
     * Die Grosser Wasserspeicher is 'n ou viskoelkamer wat vandag vir
       klankinstallasies gebruik word. Besoekers bereik die binneste van
       die toring via spiraalvormige wandelgange en kan 'n buitengewone
       mengsel van klank en kleure geniet (Belforter Strasse).
     * Die Pfaueninsel (Poumannetjieseiland) in die Havelmeer is as 'n
       soort kunsmatige Arkadië vir die Pruisiese prinsesse ontwerp. Daar
       is talle argitektoniese besonderhede wat 'n mens op sy speurtog kan
       ontdek. 'n Reusagtige volière (voëlpark) met eksotiese voëls en
       natuurlik poumannetjies bekoor voëlliefhebbers. Op die eiland mag
       nie gerook word nie, en ook motors word nie toegelaat nie.
     * Schwanenwerder lê soos die Pfaueninsel in die Havelmeer, in die
       weste van die stad. Die nyweraar Wilhelm Wessel koop die
       skiereiland in 1882 en laat dit in 'n pragtige landskaptuin omskep.
       Voor die Eerste Wêreldoorlog is die skiereiland 'n gewilde woonplek
       vir die rykste burgers van die stad. Na 1933 word baie Joodse
       eienaars gedwing om hul villa's teen 'n lae prys aan prominente
       lede van die Nasionaal-Sosialistiese Party te verkoop, waaronder
       die Minister van Propaganda, Joseph Goebbels, en die argitek Albert
       Speer.
     * Kladow en Gatow is voormalige boeredorpe aan die westelike oewer
       van die Havelmeer. Teen die jaar 1900 begin welgestelde burgers
       hier met die oprigting van 'n aantal somerhuise. Natuureservate
       langs die meer, baie klein baaie, parke en statige landhuise
       oorheers die gebied. Die Alte Dorfkirche Gatow (Ou Dorpskerk van
       Gatow) is een van die oudste geboue in die gebied en ontstaan vanaf
       die veertiende eeu; die skildery oor die altaar dateer uit die
       tydperk omtrent 1495 en is deur die Neurenbergse meester Michael
       Wolgemut geskilder.

[wysig] Kookkuns

   Die gewildste geregte is moontlik die beroemde Berlynse kerriewors en
   die Turkse döner ('n met vleis en groente gevulde brood), wat albei by
   straatstalletjies verkoop word. Nietemin is daar ook sowat 6 000
   restourante, waarvan die helfte tradisionele Duitse kookkuns bied. Byna
   alle lande het 'n restourant met hulle spesialiteite in die stad.

[wysig] Kuns en kultuur

   Konzerthaus am Gendarmenmarkt
   Konzerthaus am Gendarmenmarkt
     * Akira Ikeda Gallery (kunsgalery): Hierdie galery met filiale in
       Japan en die Verenigde State toon van die beste kunstenaars
       (Prenzlauer Berg, Schönhauser Allee 176).
     * Berliner Philharmonie (konsertsaal): Die tuiste van die Berlynse
       Philharmoniese orkes het 2 400 sitplekke in die Philharmonie en
       1 200 in die kamermusieksaal (Tiergarten,
       Herbert-von-Karajan-Strasse 1).
     * Camera Work (fotogalery): Die werk van die beste modefotograwe word
       hier getoon (Charlottenburg, Kantstrasse 149).
     * Deutsche Oper Berlin (operahuis): Opera in die weste van Berlyn
       (Charlottenburg, Bismarckstrasse 35).
     * Komische Oper (operahuis): Geopen in 1947 is dit die kleinste
       operahuis van Berlyn (Mitte, Behrenstrasse 55-57).
     * Konzerthaus am Gendarmenmarkt (konsertsaal): 'n Statige ou gebou
       van 1821 op die mooiste plein van die stad (Mitte, Gendarmenmarkt).
     * Staatsoper Unter den Linden (operahuis) Die oudste van Berlyn se
       drie operahuise wat in 1742 geopen is. Onder leiding van Daniel
       Barenboim (Musiekdirekteur-Generaal, Vladimir Malakhov (Direkteur
       Ballet) en Peter Mussbach (Regisseur, Direkteur) - (Mitte, Unter
       den Linden 7).
     * Wintergarten (varieté): Van die beste internasionale kunstenaars
       tree hier op (Tiergarten, Potsdamer Strasse 96)

[wysig] Museums

   Museum für Naturkunde
   Museum für Naturkunde
   Die Ishtarpoort in die Pergamon-museum
   Die Ishtarpoort in die Pergamon-museum
     * Ägyptisches Museum und Papyrussammlung: Hier word onder meer die
       borste van koningin Nofretete, Ou-Egiptiese kuns en ou papiri
       getoon (Charlottenburg, Schlossstrasse 70).
     * Alliiertenmuseum: Die geskiedenis van die Geallieerde Magte in
       Berlyn (Dahlem, Clayallee 135).
     * Alte Nationalgalerie: Skilderkuns uit die 19de eeu - romantiek,
       klassissisme, biedermeierstyl, impressionisme (Mitte, Bodestrasse
       1-3).
     * Altes Museum: Klassieke Griekse en Romeinse kuns, in die styl van
       die Pantheon in Rome gebou (Mitte, Am Lustgarten).
     * Bauhaus-Archiv - Museum für Gestaltung: Die Bauhaus-styl en
       -argitektuur kan hier bewonder word. Die Bauhaus-winkel in die
       museum verkoop artikels wat in die Bauhaus-styl ontwerp is
       (Tiergarten, Klingelhöferstrasse 14).
     * 'n Pragtige klein villa huisves die Brücke-Museum, wat oor 'n
       unieke versameling kunswerke uit die tydperk van die Duitse
       ekspressionisme beskik (Grunewald, Bussardsteig 9).
     * Deutsches Historisches Museum: Duitse geskiedenis (Mitte, Unter den
       Linden 3).
     * Deutsches Technikmuseum: Een van die grootste tegniese museums van
       die wêreld (Kreuzberg, Trebbiner Strasse 9).
     * Ethnologisches Museum: 'n Half miljoen voorwerpe van dwarsoor die
       wêreld word hier getoon (Dahlem, Arnimallee 27).
     * Filmmuseum: Die tentoonstelling se klem val op die verhouding
       tussen Duitsland, Berlyn en Hollywood, die Duitse rolprentkuns van
       die dertiger- en veertigerjare, Marlene Dietrich (die beroemde
       Duitse aktrise wat in Berlyn gebore is) en spesiale rolprenteffekte
       ( Tiergarten, Potsdamer Strasse 2).
     * Forschungs- und Gedenkstätte Normannenstrasse: Die geskiedenis van
       die Duitse Demokratiese Republiek van 1949-89 en die geheimdiens
       Staatssicherheit kan hier in sy voormalige hoofkwartier bestudeer
       word (Lichtenberg, Normannenstrasse 22).
     * Jüdisches Museum: Een van die uitstekende voorbeelde van die Nuwe
       Berlyn se argitektuur is die Joodse Museum. Die gebou van Daniel
       Libeskind lyk soos 'n Dawidster wat gebars het. Binnenshuis is dit
       'n soort doolhof met talle leë kamers wat die Joodse lewe, wat
       verdwyn het, simboliseer (Kreuzberg, Lindenstrasse 9-14).
     * Kupferstichkabinett: 35 000 tekeninge en sowat 400 000 prente van
       die middeleeue tot by vandag (Tiergarten, Matthäikirchplatz 8).
     * Museum für Naturkunde: Die natuurkundemuseum beslaan sowat 6 000 m²
       en behoort tot 'n klein aantaal museums wêreldwyd wat met 'n
       versameling van meer as 25 miljoen voorwerpe kan spog, waaronder
       geraamtes van dinosaurusse en meteoriete (Mitte, Invalidenstrasse
       43).
     * Neue Nationalgalerie: Die gebou van staal en glas huisves moderne
       skilderye en beeldhoukuns (Tiergarten, Potsdamer Strasse 50).
     * Pergamon-Museum: Die Pergamon-altaar uit die tweede eeu v.C., die
       Ishtarpoort en die markpoort van Milet word hier getoon (Mitte, Am
       Kupfergraben).
     * Die Sammlung Berggruen vertoon kunswerke van Picasso, Miró en
       Matisse. Heinz Berggruen, 'n bekende kunsversamelaar, is 'n
       persoonlike vriend van Pablo Picasso en koop 'n aantal van sy vroeë
       werke (Schlossstrasse 1).
     * Schwules Museum: Die enigste museum wêreldwyd wat gay-liefde,
       -vriendskap, -seks, VIGS en die onderdrukking tydens die
       Nazi-heerskappy behandel (Kreuzberg, Mehringdamm 61)
     * Zille-Museum: Heinrich Zille het sowat 'n eeu gelede die lewe in
       Berlyn se arbeidersbuurte in sy tekeninge vasgevang (Mitte,
       Probststrasse 11).

[wysig] Verwysings

    1. ^ Heimliche Wahrzeichen - der Flughafen Berlin Tempelhof
    2. ^ wdr.de Panorama: Die "Love Parade" kommt ins Ruhrgebiet

[wysig] Eksterne skakels

   Commons
   Multimedia oor hierdie onderwerp is te vinde op Wikimedia Commons onder
   die titel:
   Berlin
     * Die amptelike webwerf van die Duitse hoofstad
     * 'n Afrikaanse werf oor Berlyn
     * Berlyn
     * Berlin Sightseeing Tours
     * Ambassade van die Republiek van Suid-Afrika
     * South African Club Berlin e.V.


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Berlyn • Deelstate van Duitsland • Stede in Duitsland •
   Hoofstede in Europa

