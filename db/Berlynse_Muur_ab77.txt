Berlynse Muur


   Die Berlynse Muur
   Die Berlynse Muur

   Die Berlynse Muur is een van die bekendste simbole van die Koue Oorlog
   en die na-oorlogse verdeling van Duitsland in twee state.

   Die muur van beton het 'n lengte van 45,1 km bereik en is versterk deur
   'n myngordel en outomatiese vuurwapens.

   Die muur is in 1961 deur die regering van die Duitse Demokratiese
   Republiek opgerig om 'n einde te maak aan die reusestroom vlugtelinge
   wat 'n beter lewe in die Weste gesoek het (1960-61 het die bewind in
   Oos-Berlyn begin om die land se boere te onteien en hulle gedwing om
   lid van die nuwe landbou-koöperasies te word).

   Grenswagters het die bevel gekry om vlugtelinge te skiet, en honderde
   mense is dood toe hulle die grens tussen die twee Duitse state probeer
   oorsteek. Die presiese aantal slagoffers langs die Berlynse Muur is nie
   bekend nie. Daar word gereken dat tenminste 86 mense hier gedood is,
   maar 'n aantal bronne gaan selfs daarvan uit dat daar 238 slagoffers
   is. Hierdie lys sluit baie tragiese gevalle in.
   Grensversterkings
   Grensversterkings

   Op 17 Augustus 1962 sterf Peter Fechter, 'n seun van agttien jaar,
   nadat hy aan die muur geskiet is en meer as een uur om hulp geskreeu
   het sonder dat Oos-Duitse grenswagters ingegryp het. Wes-Berlynse
   polisie kon nie die grens oorsteek nie omdat hulle nie gemagtig was om
   die Sowjetiese sektor te betree nie. In 1989, net enkele maande voordat
   die Berlynse Muur in November geopen is, sterf die twintigjarige Chris
   Gueffroy: Hy is in die rug geskiet toe hy probeer het om na Wes-Berlyn
   te swem. Hy is die laaste slagoffer aan die grens.
   Commons
   Multimedia oor hierdie onderwerp is te vinde op Wikimedia Commons onder
   die titel:
   Berlin Wall
   Kategorieë: Argitektuur • Berlyn • Duitse Demokratiese Republiek •
   Geskiedenis van Duitsland

