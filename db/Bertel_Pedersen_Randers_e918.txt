Bertel Pedersen Randers


   'n Aantieke klokhorlosie was aanland gebring deur Bertel Pedersen
   Randers toe Kroonprinses van Denemarke in 1752 in Mosselbaai gestrand
   het
   'n Aantieke klokhorlosie was aanland gebring deur Bertel Pedersen
   Randers toe Kroonprinses van Denemarke in 1752 in Mosselbaai gestrand
   het

   Bertel Pedersen Randers is die Deense stamvader van die Pieterse
   Afrikanerfamilie.

   Inhoud

        * 1 Herkoms
        * 2 Agtergrond
        * 3 Alternatiewe name
        * 4 Bertel se handtekening
        * 5 Bertel se ervarings op die see
        * 6 Bertel as Bootsman
        * 7 Aankoms in Suid-Afrika
        * 8 Huwelik en kinders
        * 9 Sterftes
        * 10 Verwysings

[wysig] Herkoms

   Weinig is bekend oor Bertel se herkoms. Na skatting is hy gebore in
   ongeveer 1722 en was hy afkomstig van die stad/ of gebied Randers, in
   Denemarke.

   Daar is 'n paar kandidate wat aanspraak maak om Bertel Pedersen van
   Randers te wees:

   Sommige bronne beweer dat Bertel in 6 Januarie 1738 gebore is as die
   seun van Peder Nielsson in die Karlby gemeente in die Djurs Nørre
   gebied van die Randersgraafskap. Hierdie inskrywing kan gevind word in
   die aanlynweergawe van die Kopenhagen argiewe. Nog 'n kandidaat was 'n
   Bertel seun van Peder Knudsen wat in 1736 by die Sankt Morten gemeente
   in die Støvring gebied van die Randersgraafskap gebore is.

   Hierdie aansprake word egter bevraagteken omdat Bertel in 1743 aan
   boord van die skip Doquen gewerk het as 'n matroos. Aangesien hy
   onmoonlik jonger as 10 jaar oud kon gewees het op daardie stadium
   beteken dit dat Bertel voor 1727 gebore moes gewees het. 'n Veilige
   aaname is dat Bertel tussen 1720 en 1727 gebore is.

   Daar is tans geen bevestigbare feite wat Bertel se herkoms bo alle
   twyfel vaspen nie.

   Kandidate wat moontlik Bertel Pedersen Randers kon gewees het is:
    1. Bertel Pedersen, seun van Peder Sorensen en Maren Bertelsen, wat
       gedoop is op 25 Maart 1727 in Farstrup, Aalborg, Denemarke
    2. Bertel Pedersen, seun van Peder Bertelsen en Anne Pedersdatter, wat
       gedoop is op 27 Desember 1721 in Vor Frue, Aalborg, Denemarke
    3. Bertel Pedersen, seun van Peder Bertelson en Maren Nielsdatter, wat
       gedoop is op 10 November 1720 in Jerslev, Hjorring, Denemarke
    4. Bertel Pedersen, seun van Peder Nielson en Karen Christensdatter,
       wat gedoop is op 19 Januarie 1721 in Oster Bronderslev, Hjorring,
       Denemarke
    5. Bertel Pedersen, seun van Peder Bech en Karen Bertelsdatter, wat
       gedoop is op 19 Maart 1724 in Hirsholmene, Hjorring, Denemarke
    6. Bertel Pedersen, seun van Peder Bertelsen en Maren Christensdatter,
       wat gedoop is op 5 Desember 1723 in Jerslev, Hjorring, Denemarke
    7. Bertel Pedersen, seun van Peder Moller, wat gedoop is op 23 Maart
       1721 in Aarslev, Svendborg, Denemarke
    8. Bertel Pedersen, seun van Peder Hansen, wat gedoop is op 9 Julie
       1723 in Maribo, Maribo, Denemarke

[wysig] Agtergrond

   Bartel was gebore in Denemarke net nadat die Deens-Sweedse oorlog tot
   'n einde gekom het, in 1720. 'n Lang tydperk van vrede was ingelei, wat
   eers verbreek sou word in 1807 toe 'n oorlog teen Engeland uitgebreek
   het. Die eerste paar jaar na 1720 is gekenmerk as 'n periode waartydens
   oorlogskuld betaal moes word asook 'n ernstige lanbou krisis. Frederik
   IV het, met die Eed van Getrouheid in 1721, dele van Gottorp onder
   Deense heerskappy gebring na 'n lang, intensiewe diplomatieke en
   politieke poging.

   Tydens die tydperk het Frederik IV individueel geregeer soos 'n
   landbaron. Die politieke mag het langsamerhand verskuif vanaf die
   koning na 'n raad van ministers. Die Koningkryk se populasie het stewig
   gegroei van 700,000 in 1720 tot 978,000 in 1807.

   Tydens Bartel se vroeë jare was Denemarke in 'n proses van ekonomiese
   modernisering wat 'n basis sou vorm vir ernstige hervorming van die
   landboubedryf. In die vroeë 1720's het die plaaslike inwoners nie veel
   verder beweeg as hul tuisdorpe nie.

   'n Landbou krisis in 1730 het daartoe gelei dat die koning
   grondeienaars bevoordeel het ten koste van die werkende boere op die
   plase. 'n Arbeidswet het in werking getree in 1733 wat plaaswerkers
   verbied het om landgoed te verlaat sonder die toestemming van hul
   grondeienaars. Alhoewel militêre redes aangevoer was vir die wet, het
   dit tot gevolg gehad dat grondeienaars toegang gehad het tot goedkoop
   arbeid. Verskeie instansies is ingestel ten einde beter beheer te
   verkry oor die ekonomie van Denemarke: die Raad van Handel in 1735, die
   eerste bank wat note vrygestel het in 1736 en die Handelsgulde in 1742.

   Teen 1740 het die opkomende middelklas se jong mans hulself begin
   vereenselwig met 'n nasionale identiteit gebasseer op 'n gemeenskaplike
   taal en geskiedenis. Hierdie nasionale besef het ontwikkel as gevolg
   van 'n teenreaksie op die invloed van buitelanders en veral omdat die
   Deense adel openlik Denemarke as kultureel onderontwikkeld bestempel
   het.

   Bertel het sy eerste skip betree in die hawe van Kopenhagen in 1743. Hy
   moes sekerlik bewus gewees het van die stad se tragiese geskiedenis. In
   1711 is die hooftad deur builepes getref wat een derde van die
   populasie uitewis het. In 1728 het verskeie brande 'n groot deel van
   Kopenhagen uitgewis to 'n brand uitgebreek het in 'n kersmaker se
   winkel in Norregard. Ongeveer 1700 huise, die stadsaal en die
   Universteit is afgebrand. Die stad is herbou en die bouwerk is in 1737
   voltooi, slegs ses jaar voordat Bertel op die Donquen geklim het as
   matroos. Tydens die herbou van die stad is die uitleg van die stad
   aansienlik verander. Die ou Kopenhagen kasteel is gesloop en in sy plek
   is die Christiansborg palleis gebou en wat in 1740 deur Christian IV in
   gebruik geneem is.

   Voordat Bertel op sy tweede skeepsreis vertrek het was hy heel
   waarskynlik in Kopenhagen toe die Koninklike Deense Teater geopen is in
   1748 met 8 akteurs en 4 aktrieses wat 'n Franse komedie opgevoer het.
   Die teater was gelee by die Kongens Nytorv in die hart van Kopenhagen.

[wysig] Alternatiewe name

   Uit bronne bleik dit dat Bartel se naam oor tyd verander het.
    1. Tussen 1743 en 1748 word sy naam aangegee as Bertel Pedersen
       Randers op die twee skepe Donquen en Christiansborg Slot
    2. Tussen 1748 en 1752 word sy naam aangegee as Baadsman Bertel
       Randers en hy teken sy naam as B.P. Randers
    3. Die 'Storm round the Cape, Dangerous Danish Voyages' verwys na
       Bertel Randers
    4. Die sertifikaat wat aan hom uitgereik is in 1753 deur die Kaptein
       van die skip "Kroonprinses van Denemarke" verwys na Bertel Randers
    5. Die goedkeuring om burgerskap wat in 1956 deur Goeweneur Rijk
       Tulbach uitgereik is verwys na hom as: Bertel Pieters van Randers
    6. Die inventaris van die Kamer van Weeskinders toon aan dat Bartel
       met sy dood bekend gestaan het as Bartel Pietersz van Randers en as
       Bartel Pitters van Randers
    7. Die naam Barthold kom nie voor in dokumentasie van Bertel se tyd
       nie. Die naam verskyn die eerste ker in die werk van CC de Villiers
       "geslachtsregistersvan Zuid Afrikaansche Familien" en die naam mag
       dus 'n verkeerdelike interpretasie van die outeur gewees het.
    8. Met sy afsterwe word na hom verwys as Bartel Pieterse asook Barthel
       Pietersz
    9. Bartel se kinders word almal aangegee met die van Pieterse(n) in
       die Suid Afrika Genealogie.

   Uit al die name is dit duidelik dat Bertel 'n sterk verbintenis gehad
   het met die Randersgraafskap en dat Bertel Pedersen van Randers sy
   oorspronklike benaming was.

[wysig] Bertel se handtekening

   Beeld:Bertel_signature.jpg

   Bertel se handtekening soos weergegee in die opgaaf van die tweede reis
   van Kroonprinses van Denemarke. Ons aanvaar dat die handtekening Bertel
   se eie handskrif is. Die handtekening vir die rit van Kopenhagen na
   Tranquebar en handtekening van die terugtog van Tranquebar na
   Kopenhagen dieselfde was terwyl verskillende persone verantwoordelik
   was vir die opstel van die opgaaf met die twee geleenthede.

[wysig] Bertel se ervarings op die see

   Bertel het op vier skeepsreise gedien:
    1. Op 21 Januarie 1743 is Bertel aangeteken as matroos op die skip
       Donquen. Hy verskyn in die skip se protokol as nommer 25 in die lys
       van matrose. Die Donquen het van Kopenhagen vertrek na Tranquebar
       op 30 Januarie 1743 en in Tranquebar gearriveer op 26 September
       1734. Die skip het terug vertrek na Kopenhagen op 6 Februarie 1744.
       Die skeepsjoernaal van die rit is in Kopenhagen se argiewe en is
       bygehou vanaf 19 Desember 1742 tot 21 Julie 1743 deur Stuurman Jens
       Madsen Knie.
    2. Op 26 November 1744 is Bertel aangeteken as matroos op die skip
       Kroonprins van Denemarke na Kanton in China. Sy naam word aangedui
       as Matroos nommer 42. Die skip het aangedoen by Ierland en daar is
       nie 'n aanduiding of die tog na Sjina voltooi is nie. Die
       skeepsjoernaal verloop vanaf 17 November 1744 tot 2 September 1745.
    3. Op 4 Desember 1745 is Bertel opgeteken as nommer 39 van die
       bemaning met die amp as Kwartiermeester vir 'n seereis op die skip
       Christiansborg Slot. Christiansborg Slot was bestem om na Kanton in
       Sjina te reis. Die skeepsjoernaal is opgeteken vanaf 10 Desember
       1745 tot 21 Julie 1747 soos bygehou deur Poul Kock.
    4. Op 26 Oktober 1748 is Bertel se naam aangeteken onder die offisiere
       as Bootsman Bertel Randers op die skip Kroonprinses van Denemarke.
       Hy verskyn as inskrywing nommer 15 in die offisierslys. Die
       Kroonprinses van Denemarke het op 7 November 1748 vertrek vanaf
       Kopenhagen en op 18 Mei 1749 gearriveer in Tranquebar. Die skip het
       weer op 5 November 1749 vertrek vanaf Tranquebar en in Mei 1750
       geanker in Kopenhagen. Die skeepsjoernaal van die rit handel vanaf
       15 Oktober 1748 tot 16 Mei 1750 deur stuurman jens Knie.
    5. Op 7 Oktober 1750 is Bertel se naam aangeteken as Bootsman Bertel
       Randers op die skip Kroonprinses van Denemarke. In die skip se
       protokol word hy as nommer 18 onder die offisiere gelys. Die
       Kroonprinses het op 3 November 1750 vertrek uit Kopenhagen en in
       Tranquebar gearriveer op 29 Mei 1751. Op 2 November 1751 het
       Kroonprinses van Denemarke uit Tranquebar gevaar maar het nooit
       Kopenhagen bereik nie. Die skip was erg beskadig tydens 'n storm en
       moes op 10 Junie 1752 gestrand word by Mosselbaai aan die
       Suid-Afrikaanse kus.

   Bertel het dus ongeveer 9.5 jaar ervaring gehad as seevaarder toe hy in
   Suid Afrika aan wal gestap het.

[wysig] Bertel as Bootsman

   Bertel se naam verskyn as nommer 15 in die opgaaf van die tweede reis
   van Kroonprinses van Denemarke 1748-1750 (Geneem deur Palle Kvist;
   Argiewe van Kopenhagen)
   Bertel se naam verskyn as nommer 15 in die opgaaf van die tweede reis
   van Kroonprinses van Denemarke 1748-1750 (Geneem deur Palle Kvist;
   Argiewe van Kopenhagen)

   Bertel, was reeds aangeteken as bootsman onder die offisiere, tydens
   die tweede reis van Kroonprinses van Denemarke. die skeepsjoernaal het
   die volgende verwysings in wat na Bertel verwys:

   25 Oktober 1748: Verwysing in die instruksies dat boodsman Bertel
   Randers in die kaptein se kajuit eet aan die tweede tafel as persoon
   nommer agt.

   26 Oktober 1748: Baadsman Bertel Randers word geleis as persoon nommer
   vyftien tussen die offisiere. Sy maandelikse salaris is 8 riksdaalders,
   dieselfde as 'n skeeps assistent, , 3de stuurman, 2de timmerman en
   seilmaker en dubbel die van 'n normale matroos.

   5 November 1748: Bertel verlaat Kopenhagen met die skip Kroonprinses
   van Denemarke

   18 November 1748: Boodsman Bertel Randers koop velt, twee hemde en wit
   en blou kledingstukke

   9 Desember 1748: Die skeepsraad word byeengeroep omdat die Soldaat
   Peder Nielsen Lind gearresteer is vir diefstal. Baadsman Bertel Randers
   stel voor dat hy oor 'n periode van drie dae 100 sweepslae per dag
   ontvang as straf. Daar is ooreengekom om die straf so te aanvaar.

   16 Desember 1748: Boodsman Bertel Randers koop tabak

   12 Januarie 1749: Bertel Randers, tesame met ander offisiere, teken 'n
   rekening vir die aankope van voedsel ens. by die Cap Verdic island
   Porto Praj.

   4 Februarie 1749: Die skeepsraad word byeengeroep omdat die
   "boutellier" nie sy werk behoorlik gedoen het om die noodsaaklike
   dokumente in te vul ten opsigte van wat se kos nie gebruik is nie. Die
   skeepsraad gee hom geleentheid om sy sake in orde te kry. Ook geteken
   deur B.P. Randers.

   26 Februarie 1749: Baadsman Randers koop naalwerkgare en tabak

   18 Maart 1749: Die skeepsraad word byeengeroep om te besluit of
   Korporaal Christan Schultz gearresteer moet word tot by Traquebar.
   Geteken deur B.P. Randers

   8 April 1749: Baadsman Bertel Randers skenk op Paasfees 1 riksdaalder,
   2Mk aan die leraar aan boord en 4Mk aan die armes

   5 Mei 1749: Die eiendom van die afgestorwe timmerman, Albrecht Madsen,
   word opgeveil. Baadsman Bertel Randers koop twee gordyne vir 3Mk en 'n
   "salvet" vir 2Mk

   18 Mei 1749: Bertel arriveer in Tranquebar saam met Kroonprinses van
   Denemarke

   27 Junie 1749: 'n Hof word saamgestel by Tranquebar se Huis van
   Justisie. Die lede was: Kaptein Emanuel Sporing,Casper Fenger, Ole
   Søemod Bertel Randers

   5 November 1794: Bertel verlaat Tranquebar met Kroonprinses van
   Denemarke

   7 November 1749: Die skeepsraad word byeengeroep weens klagtes oor die
   kok hans Hendrich Gotherg. Die skeepsraad bestaan uit Kaptein Sporing,
   Casper Fenger, Ole Søemod en Bertel Randers. Boodsman Bertel Randers is
   aangewys om die kok te gaan haal sodat die aanklagte aan hom voorgelees
   kan work. Boodsman Bertel Randers getuig dat hy gereeld die kok se
   gevloek en swak taalgebruik waareneem het asook die onhigiëniese
   hantering van kos, potte en panne. Hy stel voor dat die kok 'n maand se
   salaris moet verloor en beboet word met 50 sweepslae. Die straf was te
   veel vir die kok en hy het oorboord gespring.

   14 November 1749: Die skeepsraad word byeengeroep om getuienis van die
   voorval van die kok aan te hoor toe die kok verdrink het. Boodsman
   Bertel Randers stem saam met die ander dat hulle nie kan vasstel waarom
   die kok oorboord gespring het nie.

   17 November 1749: Boodsman Bertel Randers koop tabak

   28 Maart 1750: Boodsman Bertel Randers gee die skeepsassistent 'n
   geskrif names die hele bemanning van die skip. Die geskrif is
   onderteken deur die boodsman self, Niels madse, M. Hans Christian
   Tersløf, Johan Christian Møller en die matrose Ole Iversen, Rasmus
   Anthony, Ole Pedersen, Peder Sørensen, Lars Tidemand, Peder Børrensen
   Ørbeck, Peder Nielsen Bierreby en Stille Jørgensen. Die geskrif het
   gehandel oor jensknie wat op 2 November 1749, toe dit baie winderig was
   by die kus van Tranquebar beloof het dat, op die veilige terugkeer in
   Kopenhagen, die bemanning 'n bykomende betalling van 400 rijksdaalders
   sal ontvang. Die skeepsassistent het aan hulle vertel dat die saak
   verwys sal word na die bestuur in Kopenhagen.

   9 Maart 1750: Die Kaptein roep die skeepsberaad bymekaar (Die kaptein,
   Casper Finger, Jens Knie, Ole Søemond en Bertel Randers) Hulle moes die
   saak aanhoor tussen matrose Peder Andersen Scendske en Tømmermand
   Mogens Pedersen Schouw. Die een het die ander daarvan beskuldig dat hy
   sy geld gesteel het in Kopenhagen nog voordat die skip vertrek het.
   Boodsman Bertel Randers beklemtoon dat matroos Peder Andersen Svenske
   moes gekla het net na die vertrek uit Kopenhagen deur Tømmermand van
   diefstal beskuldig was. Tømmermand moes in die openbaar verklaar dat
   Peder Andersen nie skuldig was nie.

   11 Maart 1750: Die skeepsberaad kom byeen (Die kaptein, Casper Fenger,
   Jensknie, Ole Søemond en Bertel Randers) om uitslag te gee in die saak
   tussen Peder Andersen Svendske en Tømmermand Mons Pedersen Schouw.

   1 April 1750: Boodsman Bertel Randers koop 'n ou sak vir 6Sk by die
   veiling van die goedere van Grey Larsen Bager, na sy dood.

   8 Mei 1750: Die skeepsberaad (die kaptein, Casper Fenger, Jens knie,
   Ole Søemond Bertel Randers en konstabel Morten Jensen Hillerød) Die
   kwartiermeester Johan Christian is gevang dat hy gesteel het van
   verskeie bemanningslede. Hy het onder andere 'n kompas gesteel by
   Boodsman Bertel Randers. Boodsman Bertel Randers stel voor dat hy oor
   'n periode van 3 dae elke dag 50 sweepslae ontvang en dat hy
   vasgeketting bly totdat hulle in Kopenhagen arriveer.

   11 Mei 1750: 6:00 voormiddag het die Kaptein besluit dat Johan
   Christian skuldig is en het hy besluit: Johan Christian sal die
   gesteelde goedere op die dek in die openbaar alles wat hy gesteel het
   aan die oorspronklike eienaars terugbesorg. Oor 3 dae sal hy 50
   sweepslae per dag ontvang. Hy sal geklassifiseer word as gewone seeman
   sonder enige betaling vanaf die 6de Mei. Hy sal vasgeketting bly totdat
   hulle in Kopenhagen arriveer. Die straf is geteken deur E Sporing, M.
   Knie, Ole Søemond, BP Randers en MJ Hillerød.

   15 Mei 1750: Die kaptein roep die skeepsraad bymekaar om hulle opinie
   te hoor of hulle in die donker verby 'n gevaarlike deel gaan vaar, in
   die rigting van Kopenhagen, en of hulle gaan wag tot die volgende
   oggend. Boodsman Bertel stel voor dat hulle die seile span en so ver as
   moontlik vaar totdat hulle 'n gids aanboord kan neem. Daardie dag
   arriveer Bertel terug in Kopenhagen.

   In die "Storms om die Kaap. Gevaarlike Deense reise" word 'n klein
   bietjie van Bartel se persoonlikheid weergegee tydens die derde reis
   van Kroonprinses van Denemarke. Op 23 Mei 1752 toe die skip in 'n
   benarde posisie was, het Konstabel Tonnes Tollesen, Bartel en die
   jongste offisier, Michael Hansen Lindegaard (tydens 'n skeepsberaad)
   aanbeveel dat hulle 'n bootjie na die land sal stuur sodat hulle kan
   uitvind waar hulle min of meer is. Sodoende kon hulle bepaal hoe vêr
   hulle nog van Mosselbaai is.

[wysig] Aankoms in Suid-Afrika

   Bartel het op stormagtige wyse by die Kaap aangekom.

   Hy was bootsman in diens van die Deense Oos Indiese Kompanjie, toe sy
   skip, bekend as Kroonprinses van Denemarke , 'n Oosindiëvaarder, op 9
   Junie 1752 deur 'n storm in Mosselbaai verwoes is. Van sy kaptein,
   Svend Finger, kry 'Randers', soos wat hy aan boord bekend gestaan het,
   op 25 Augustus 1753,deur middel van 'n sertifitikaat, toestemming om sy
   heil aan land te soek, waar hy dit ookal kan vind.

   Bartel het in 1756 toestemming van die goewerneur van die Kaap de Goede
   Hoop Rijk Tulbach ontvang, met sy ambag as timmerman, om by die Kaap
   (waar hy burgerregte ontvang het) aan te bly.

   Bronne verskil oor wie van 'Kroonprinses' saam met Bartel in die Kaap
   agtergebly het. Die boek van G Nørregaard vertel dat slegs Olle
   Mortenson in die Kaap agtergebly het. Volgens die Kaapse argiewe was
   daar egter vyf persone wat op die 'Kroonprinses' was wat toestemming
   gerky het om in die Kaap agter te bly.
   Die sertifitikaat waarvolgens Bertel toestemming gegee is deur Svend
   Finger om sy eie heil te gaan soek in suid Afrika
   Die sertifitikaat waarvolgens Bertel toestemming gegee is deur Svend
   Finger om sy eie heil te gaan soek in suid Afrika
    1. Bertel Pieterse van Randers
    2. Marcus Jacob Croese
    3. Johannes Thomas Roodewald van Kopenhagen
    4. Jurgen Stamp van Flensburg, as slagter
    5. Sivert Jacobsen Wiid, as Kuiper

[wysig] Huwelik en kinders

   Op 29 Maart 1761 trou hy met Anna Christina MINNIE, dogter van Dirk
   Minnie en Christina Scheepers, te Swellendam. Dirk Minnie was die
   stamvader van die Minnie-familie.

   Barthold het sewe kinders gehad:
    1. Maria Magdalena Pieterse gedoop in 1764
    2. Johannes Theodorus Pieterse gedoop in 1765
    3. Pieter Pieterse gedoop in 1768
    4. Jacobus David Pieterse gedoop in 1771
    5. Ferdinandus Albertus Pieterse gedoop in 1773
    6. Frederik Pieterse gedoop in 1773
    7. Christina Pieterse gedoop in 1775

   Bartel het as veeboer 'n bestaan gemaak op die leenplaas Drie Vanteyn
   tussen die Kauga en Langkloof in die omgewing van George in die
   Ooskaap.

[wysig] Sterftes

   Anna Christina sterf in 1776 en laat Bertel met sewe minderjarige
   kinders agter.

   Hulle besittings met haar afsterwe word soos volg weergegee:

   Besittings: 1 ou wa, 1 ploeg met gereedskap, 4 grawe, 1 houtbyl, 1 ou
   handbyl, 3 "avegaars", 2 bore, 1 handsaag met 2 lemme, 1 snaphaan, 1 ou
   saal met houers, 'n pistool, draagband ens., 1 groot pot, 3 Kklein
   potjies, 1 koekpan, 3 blikke, 4 gebedsboeke, 3 ou blikke, 6 blikborde,
   1 soplepel, 16 vurke, 6 tafelmesse, 1 staal kamerpot, 1 ou blikketel, 3
   blik trekpotte, 1 koper koffiekan, 1 klein keteltjie, 2 strykysters, 4
   "aade commen", 22 porselyn tafelborde, 1 "partiporc theegoed", 8
   bottels, 2 wynglase, 2 anker vaatjies, 2 ou watervate, 2 bottervate, 2
   botter "carns", 2 klein botter vaatjies, 4 melk emmers, 2 ou emmers, 3
   klein 'balijs", 3 waterkanne, 2 plat potte, 1 meelsif, 6 ou "manden", 5
   kiste van verskillende groote, 1 bakkis, 1 kinderwieg, 1 skuifdoos, 2
   lepelrakke, 2 kinderbedjies, 12 ou sakke, 1 bedsak, 2 beddens, 2
   houtkanelare met 2 snuiters, 10 "cronzikels", 2 "ree scheven met
   harebijtles", 3 "sligt scheven", 5 "roffel scheven", 12 skawe met
   bytels, 5 skawe songe bytels, 1 kloubytel, 1 deurslag, 1 "croos", 1
   kruishout, 1 houtpasser, 2 omslae met 8 "knegts", 1 ou "dissel", 1
   knyptang, 1 klein coper passer, 2 vyle, 1 buigtang, 8 bytels 3 stukke
   yster, 2 hammers, 1 out stuk yster, 2 tafels, 3 stoele, 1 ou plank, 1
   passer, 1 groot skaar,

   Vee: 98 beeste van verskillende soorte, 1013 skape van verskeie soorte
   4 perde 93 bokke

   Laste: 10 maande agterstallige rente op die leenplaas. Geld word
   geskuld aan: Jacob Helbek, Jacobus de Buijs, Pieter Jourdaan, Anthon
   Nortje, Gert van Nimwegen, Andries du Preez, Theodorus Minne, Gert van
   Roijen, Abraham Viveje en Barkhouser

   Bates was gereken op 831 Rd:s en die laste was gereken op 731 Rd:s

   Bertel sterf in 1787 volgens die MOOC8/50.27 dokument.

   1 kis vol gereedskap 2 kiste 1 bed met 'n 1 bulsak, 4 kussings en 2
   komberse 1 "peuling" 4 "elle jas" laken 2 stukke "Snihase" linne 1
   "kooij goet zak" 2 "mudde zakke" 1 tafelblad 1 stoel

   Tydens sy afterwe was Bertel woonagtig by Stephanus Feraire onder de
   Langen Cloof.

[wysig] Verwysings

    1. Die Groot Afrikaanse familienaamboek - Cornelius Pama
    2. Stamvader Bartel Pieterse - Navorsing deur Gerda Pieterse
    3. Precis of the Archives of the Cape of Good Hope deur HCV Leibrandt
       te vinde by die Kaapse Argiewe
    4. Storms round the Cape. Dangerous Danish voyages. Die dokument is 'n
       engelse vertaling (wat gereel is deur M Hanley) van 'n Deense boek
       met dieselfde naam wat geskryf is deur die Deense geskiedkundige G.
       Nørregaard.
    5. Inventories of the Orphan Chamber - Cape Town Archives repository,
       South Africa MOOC 8/16a
    6. Die verhaal van Hans Henrich Gotberg deur Palle Kvist
    7. Uitreksels oor Bertel vanuit die protokol (in die Kopenhagen
       Internasionale argiewe) van die 2de rit van Kroonprinses van
       Denemarke soos weergegee deur Palle Kvist.
    8. e-Family Home

   Erkenning word gegee aan Jurgens Pieterse en Palle Kvist vir die
   navorsing wat gedoen oor die geskiedenis van Bertel Pedersen Randers
   Kategorieë: Deense stamvaders • Suid-Afrikaanse stamvaders

