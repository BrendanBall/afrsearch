Bethlehem, Vrystaat


   Die damwal van een van Bethlehem se drie damme. Die damme voorsien die
   inwoners van Bethlehem van water.
   Die damwal van een van Bethlehem se drie damme. Die damme voorsien die
   inwoners van Bethlehem van water.

   Bethlehem is die grootste dorp in die Oos-Vrystaat en die streek word
   hoofsaaklik deur landbouverbouing gekenmerk. Bethlehem is geleë in die
   oostelike deel van die Vrystaat-provinsie in Suid-Afrika.

   Die dorp is in 1860 op die plaas Pretoriuskloof van ene J.C. Pretorius
   gestig, maar eers in 1884 geproklameer en munisipale status het eers in
   1902 gevolg. Die naam is deur F.P. Naude, ‘n plaaslike kerkleier gegee.
   Die naam Bethlehem beteken eintlik “broodhuis” of “beit lechem” in
   Hebreeus. Dit is ‘n verwysing na die aard van landboubedrywighede in
   die area. Bethlehem is veral bekend vir graanverbouing en meer
   spesifiek koring.

   Naby dié dorp is drie groot damme wat Bethlehem se inwoners van water
   voorsien. Dit is naamlik die Loch Athlone dam (bekend vir sy restaurant
   wat in die vorm van 'n skip, die Athlone Castle, gebou is), die
   Gerrandsdam en die Sol Plaatje dam. Laasgenoemde was eers bekend as die
   Saulspoortdam, maar die naam is terstond verander na 'n bus gelaai met
   COSATU-geaffilieerde vakbondwerkers, wat vanaf Kimberley na QwaQwa
   onderweg was om 'n Meidag viering by te woon, teen 'n spoed in die dam
   ingejaag het in Mei 2003. Dosyne passasiers is dood in die grootste
   busramp in die land se geskiedenis.

   Die dorp word gekenmerk deur sandsteengeboue wat in die middedorp
   voorkom. Sandsteen is vroeër gebruik as boumateriaal aangesin dit volop
   in die berge en koppies in die area voorkom.
   Kategorieë: Vrystaat • Dorpe in Suid-Afrika

