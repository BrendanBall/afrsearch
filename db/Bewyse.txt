Bewyse


   In die eenvoudige argument en argumentvorm wat ons as voorbeeld gebruik
   het, kan mens onmiddellik, as't ware met een gedagtegreep, insien dat
   dit geldig is, dus dat die konklusie waar moet wees as die premisse
   waar is. By meer ingewikkelde argumente kan daar 'n groter
   begripsgaping wees tussen premisse en konklusie - 'n gaping wat ons
   volgens sekere reëls moet oorbrug met tussenstappe wat ons 'n bewys
   noem. 'n Voorbeeld:
     * (i) Andries of Bettie gaan; A Ú B.
     * (ii) As Andries of Chris gaan, dan gaan Bettie ook; (A Ú C) ® B.
     * (iii) Dus gaan Bettie; B.

   Omdat dit nou nie so maklik is om onmiddellik in te sien dat die
   argument geldig is nie, bou mens 'n bewys op wat tussenstappe in die
   argument invoeg, op so 'n wyse dat elke tussenstap se geldigheid
   onbetwisbaar is. Die leser word gevra om self sulke tussenstappe in die
   argument te verskaf. Hier is 'n wenk: Dit is sekerlik 'n logiese
   waarheid wat ons mag aanvaar dat Andries nie gaan nie of wel gaan; ¬A Ú
   A. As ons dié twee moontlikhede afsonderlik ondersoek, word dit
   duidelik dat Bettie in beide gevalle wel gaan.

   In die wiskunde noem ons die premisse waarmee ons 'n argument begin die
   aksiomas en die gevolgtrekkings van bewyse noem ons stellings of
   teoremas. Om 'n bewys (volgens sekere bewysreëls) vir 'n geldige
   argument in die wiskunde of elders op te stel, is dikwels uiters
   moeilik.

   Die logikus Kurt Gödel (1906-1978) het in 1930 bewys dat in die
   proposisie- en predikaatlogika (hieronder) daar vir elke geldige
   argument wel 'n bewys volgens die betrokke reëls opgestel kan word.
   Daarteenoor het die logikus Alonzo Church (1903-1995) in 1936 bewys dat
   daar vir die predikaatlogika geen algemene prosedure (en dus geen
   rekenaarprogram) bestaan om vir enige argument te beslis of dit geldig
   of ongeldig is nie.
   Kategorie: Logika

