Beyers Naudé


   Christiaan Frederik Beyers Naudé, algemeen bekend as Beyers Naudé (of
   ook "oom Bey") was 'n Afrikaner-dominee, en 'n prominente
   anti-apartheidsrolspeler. Alhoewel hy aanvanklik apartheid verdedig
   het, het hy later sy sienings verander en het hy sy oortuigings
   daarteen publiek gemaak. Nadat hy in apartheid-jare deur sommige as
   verraaier gesien is, is hy uiteindelik vereer as stryder teen
   apartheid, met onder andere 'n straat en 'n plein wat na hom vernoem
   is. Die Vryheid van Johannesburg is ook aan hom toegeken.

[wysig] Lewensverloop

   Beyers Naudé is gebore te Roodepoort, Suid-Afrika, op 10 Mei 1915. Hy
   was een van agt kinders van Jozua Francois Naudé en Ada Naudé. Sy pa
   was 'n predikant van die NG Kerk en 'n stigterslid van die
   Afrikaner-Broederbond.

   Hy matrikuleer te Graaff-Reinet in die Karoo. Hy studeer aan die
   Universiteit van Stellenbosch en behaal 'n MA-graad in tale. Hy behaal
   ook 'n graad aan die Skool vir Teologie in 1939.

   In 1940 word hy as lid van die Afrikaner-Broederbond toegelaat -- die
   jongste lid van sy tyd in hierdie organisasie. Vir 20 jaar volg hy die
   loopbaan van predikant in die NG Kerk en is landswyd by gemeentes in
   die bediening. In 1961 word hy aangewys as moderator van die
   Suid-Transvaal Streeksinode. Soos ander, is hy self daardeur
   verras, !!daar hy reeds wyd kritiek ontlok!! vir sy standpunt teen die
   apartheidsbeweging onder die Nasionale Party.

   As gevolg van toenemende druk en kritiek weens sy
   anti-apartheidsuitsprake en standpunt wat op Bybelse gronde en
   Christenskap berus, bedank hy uit die bediening (gemeente Aasvoëlkop in
   Northcliff, Johannesburg) in Oktober 1963. Gedurende die jare 1977 tot
   1984 raak hy betrokke by ondergrondse weerstand teen apartheid. In
   1980, is hy toegelaat tot die NG Kerk in Afrika, sendingkerk (vir
   swartmense) van die NG Kerk.

   Na die totstandkoming van die demokratiese bestel in Suid-Afrika in
   1994, word Beyers Naudé wêreldwyd gehuldig vir sy rolvervulling in die
   anti-apartheidsbeweging en ontbinding van die voormalige
   Suid-Afrikaanse politieke bestel. Hy was nooit lid van die ANC nie.

   Sy gesondheid gaan sedert 1999 agteruit en hy verswak dermate dat sy
   bondgenoot, Nelson Mandela, hom in 'n rystoel moet rondstoot tydens 'n
   plegtigheid in Augustus 2004. Beyers Naudé kom te sterwe op 7 September
   2004, in 'n aftree-oord te Northcliff, Johannesburg.

[wysig] Bronne

     * Opgesom uit Huldeblyk op 7 September 2004, gelewer deur die South
       African Broadcasting Corporation Copyright 2000-2003 SABC
     * Persvrystelling van sy dood by joburg.org.za

   Kategorieë: Suid-Afrikaanse anti-apartheidsaktiviste • Suid-Afrikaanse
   predikante • Suid-Afrikaanse teoloë

