Biarritz


   Sononder in Biarritz
   Sononder in Biarritz

   Biarritz [bjaʀits] (Oksitaans: Biàrritz [biˈarrits], Baskies:
   Miarritze) is 'n stad aan die Golf van Biskaje en belangrike
   toeristesentrum in die Franse Baskeland (département
   Pyrénées-Atlantiques en région Akwitanië) met 'n oppervlak van 11,66
   vierkante kilometer en 30 055 inwoners (1999), wat in Frans les
   Biarrots genoem word.

   Biarritz was oorspronklik 'n onbeduidende vissersdorp, maar het onder
   die invloed van Napoléon III en sy eggenote, koningin Eugénie, danksy
   die pragtige natuurskoon en die buitengewone ligging tussen die
   Atlantiese Oseaan en die Pireneë tot 'n eersterangse vakansiebestemming
   en een van die mees elegante strandoorde langs die Atlantiese kus van
   Frankryk ontwikkel, en sy groot strand, die Grande Plage, was vroeër 'n
   belangrike verblyfplek vir Europa se adellike vakansiegangers. Die stad
   is derhalwe ook die "konings se strandoord" genoem. En vanweë die talle
   huise in die Art-Déco-boustyl en luukse modewinkels dra Biarritz ook
   die trotse bynaam "Parys van die Suide".

   Danksy die Amerikaanse draaiboekskrywer Peter Viertel en sy rolprent
   The Sun Also Rises het Biarritz met sy magtige branders sedert 1957 ook
   tot 'n eersterangse bestemming vir branderplankryers ontwikkel.

   Inhoud

        * 1 Geografie en klimaat
        * 2 Geskiedenis
        * 3 Ekonomie
        * 4 Sport
        * 5 Eksterne skakels

[wysig] Geografie en klimaat

   'n Uitsig oor Biarritz
   'n Uitsig oor Biarritz

   Biarritz lê in die département Pyrénées-Atlantiques in die suid-weste
   van Frankryk, sowat agtien kilometer van die Spaanse grens af. Die stad
   is op 'n reeks heuwels langs die Atlantiese kus opgerig. Kaap
   Sint-Maarten (Frans: le cap Saint-Martin) met Biarritz se vuurtoring
   vorm die grens tussen die sanderige kuslyn noord van Biarritz, wat van
   die uiterste punt van die Gironde tot by die dorp Anglet strek, en die
   rotsige kuslyn van die Baskeland in die suide.

   Die stad se natuurskoon word veral gekenmerk deur die rotsbanke in die
   omgewing van die seehawe en die sandstrande. Biarritz beskik oor vyf
   veilige sandstrande en vyf gholfbane.

   Biarritz strek oor 'n aantal baaie en vyf strande: die Groot Strand (la
   Grande Plage), die Miramar-strand (la Plage de Miramar), die Côte des
   Basques (Baske-kus), die Port-Vieux-strand en die Marbella-strand (la
   Plage de Marbella). Aangrensende dorpe is Anglet in die noorde, Bidart
   in die suide en Arbonne in die suid-ooste.

   Biarritz se klimaat staan onder die invloed van die Atlantiese Oseaan
   se vogtige seewinde en plaaslike warm lugstrome, en die stad staan
   bekend vir sy baie gematigde winters en aangename somers met baie
   sonskynure sonder drukkende hitte. Met die uitsondering van die
   winterstorms is die reënvalle langs die Baskiese kus nie langdurig nie.

[wysig] Geskiedenis

   Die Grande Plage en die vuurtoring in die lente
   Die Grande Plage en die vuurtoring in die lente
   Port-Vieux, die ou hawe
   Port-Vieux, die ou hawe

   Die oorspronklike Middeleeuse naam van Biarritz was Beariz. Tot by die
   middel van die 19de eeu was Biarritz 'n onbenullige klein vissersdorpie
   in die Franse Baskeland, wat sedert die 11de eeu veral op walvisvangs
   gesteun het. Biarritz se wapen wys nog steeds 'n tipiese bark, wat vir
   die walvisvangs gebruik is.

   Die dorp het uit twee wyke bestaan, een rondom die Sint-Maartens-kerk
   (église Saint-Martin), en die vissershawe (Port-Vieux) met die kasteel
   van Belay (of Ferragus). Sy bevolking was oorspronklik van Baskiese
   afkoms, maar sedert die 14de eeu het ook Gaskoniese vissers hulle in
   Biarritz gevestig. Die eerste vuurtoring in die dorp, wat tot by die
   jaar 1790 deel uitgemaak het van Labourde, is reeds in 1650 opgerig.

   Vanaf 1784 het strandvakansies gewild geraak, en Napoléon Bonaparte was
   die eerste bekende gas wat hier in 1808 gaan swem het. Die skrywer
   Victor Hugo het die dorp in 1843 besoek en toe al opgemerk dat dit tot
   'n gewilde strandoord sou kon ontwikkel.

   Met die besoek wat Eugénie, die eggenote van keiser Napoléon III in
   1854 hier twee maande lank afgelê het, het die prentjie skielik begin
   verander. Napoléon het 'n E-vormige somerpaleis aan die strand vir
   Eugénie laat oprig (die gebou is tans die Hôtel du Palais), en die
   egpaar het tydens die somermaande gereeld na Biarritz gekom. Die stad
   het sodoende ook by ander Europese koningshuise bekendheid verwerf, en
   die Britse koninklike gesin het gereeld hulle somervakansies hier
   deurgebring. Van die bekendste gaste was koningin Victoria, Edward III,
   en die Spaanse koning Alfonso XIII. Biarritz is toe "la reine des
   plages et le plage des rois" ("die koningin van die strande en die
   strand van die konings") genoem.
   Die Grande Plage en die kasino
   Die Grande Plage en die kasino
   Eugénie se somerpaleis, tans die Hôtel du Palais
   Eugénie se somerpaleis, tans die Hôtel du Palais

   Die destydse Pruisiese rykskanselier Otto von Bismarck het hier in
   September 1865 vir Louis-Napoléon Bonaparte ontmoet en samesprekings
   met hom gevoer om die Franse keiser se goedkeuring en ondersteuning vir
   Pruise se buitelandse beleid te kry. Uit hierdie tydperk dateer ook 'n
   aantal kenmerkende geboue soos 'n Ortodokse kerk met 'n blou geverfde
   koepel, wat voor die Oktober-rewolusie van 1918 adellike Russiese
   besoekers gelok het.

   Tydens die Tweede Wêreldoorlog het die Duitsers in 1940 die sogenaamde
   Atlantikwall, 'n reusagtige verdedigingslinie, langs die rotskus van
   Biarritz opgerig. Op 27 Junie 1940 het die Duitse troepe ook die
   Baskiese Kus beset, en oorlogskepe van die Duitse Vloot het teen die
   begin van Julie hier aangekom. Gealliëerde bomwerpers het Biarritz op
   27 Maart 1944 aangeval.

   Biarritz se kasino is op 10 Augustus 1901 geopen. Teen die einde van
   die 19de eeu het Britte die gholfsport in Biarritz ingevoer, terwyl die
   draaiboekskrywer Peter Viertel, wat met sy eggenote Deborah Kerr in
   1957 na Biarritz gekom het om sy rolprent The Sun Also Rises op te
   neem, hier 'n Kaliforniese branderplank gery het en van Biarritz ook 'n
   gewilde internasionale bestemming vir branderplankry-geesdriftiges
   gemaak het.

   Danksy die hoë branders van die Golf van Biskaje vind hier ook gereeld
   branderplankry-kompetisies plaas.

[wysig] Ekonomie

   Biarritz se ekonomie steun veral op toerisme, sport (gholf en
   branderplankry) en thalassoterapie. Saam met die aangrensende stede
   Anglet en Bayonne het Biarritz die metropolitaanse gemeenskap (Frans:
   communauté d'agglomération) "BAB" gestig, en die drie stede bestuur ook
   gesamentlik die lughawe van Biarritz-Anglet-Bayonne.

[wysig] Sport

   Die belangrikste sportvereniging is Biarritz Olympique, wat veral vir
   sy rugbyspan bekend staan. Ander gewilde sportsoorte in Biarritz is
   branderplankry, gholf en die Baskiese nasionale sport, pelota.

[wysig] Eksterne skakels

     * Die amptelike webwerf van Biarritz

   Kategorieë: Dorpe in Frankryk • Akwitanië

