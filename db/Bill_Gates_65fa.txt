Bill Gates


   Die neutraliteit van hierdie artikel (of dele daarvan) word tans
               betwis. Sien gerus die besprekingsbladsy.

   Sakebestuurder en argitek vir rekenaarsagteware

[wysig] Belangrikste prestasies

   Bill Gates, Amerikaanse rekenaargenie en een van die eeu se mees
   suksesvolle sieners, het dit gewaag om Harvard op 19 te verlaat en
   Microsoft maatskappy te stig met 'n visioen van wat van 'n
   mikroverwerkervlokkie kan word. Vandag is hy die voorsitter en
   hoofsagteware-argitek van Microsoft Corporation, die wêreld se grootste
   sagtewaremaatskappy vir persoonlike rekenaars met 'n inkomste van
   $19,75 biljoen vir die fiskale jaar geëindig Junie 1999 en meer as 32
   000 mense in sy diens in 60 lande.

   Sedert die middelsewentigerjare het niemand 'n duideliker beeld gehad
   van hoe rekenaars sou ontwikkel nie. Gates se entoesiasme vir
   tegnologie het bekostigbare, kragtige rekenaars in die kantoor en huis
   gevestig en die boustene gelê vir 'n kommunikasiesnelweg. Die
   maatskappy se sukses het Gates een van die twintigste eeu se
   invloedrykste figure en die rykste man in die wêreld gemaak. In 1992
   het Gates die Nasionale Medalje vir Tegnologie van President George
   Bush ontvang.

[wysig] 'n Kort lewensgeskiedenis

   William Henry Gates III is op 28 Oktober 1955 in Seattle (Washington)
   gebore as die seun van 'n prokureur en voormalige onderwyser. Aangesien
   hy 'n intelligente seun was, het onderrig ontvang by Lakeside High
   School, 'n eksklusiewe privaat skool vir leerlinge met 'n sterk
   akademiese aanleg. Daar het hy vir Paul Allen ontmoet wat later saam
   met hom Microsoft sou stig.

   In 1967 het Gates totaal verdiep geraak in 'n digitale
   opleidingsterminaal wat deur die Lakeside Mother Club met die opbrengs
   van 'n rommelverkoping aangekoop is. Gates en sy vriende was deur
   hierdie nuwe wêreld van rekenaars geboei en het 'n plaaslike
   rekenaarmaatskappy oorreed om hulle toegang tot die nuwe PDP-10, 'n
   nuwe minirekenaar, te gee.

   Daar het hulle programmeringstale soos BASIC, FORTRAN en LISP
   aangeleer. Gates, Allen en twee ander vriende het die Lakeside
   Programmers' Group begin wie se eerste werklike werk die skryf van 'n
   betaalstaatprogram vir 'n plaaslike besigheid was. In 1972 het Gates en
   Allen Traf-O-Data gestig, 'n maatskappy wat gerekenariseerde
   motortelmasjiene aan plaaslike regerings verskaf het. In 1973 het Gates
   by Harvard University in Cambridge Massachusetts as 'n regstudent
   begin. Gedurende hierdie tyd is die eerste persoonlike rekenaar, die
   MITS Altair, bekend gestel en het die behoefte aan 'n gekondenseerde
   bedryfstelseltaal vir persoonlike rekenaars ontstaan. Gates en Allen
   het die uitdaging aanvaar en BASIC, 'n gewilde taal wat op groot
   rekenaars gebruik word, aangepas om die eerste sagteware vir
   persoonlike rekenaars te skep. In 1975 het Gates Harvard verlaat om
   Microsoft Corporation saam met Allen te stig.

   In 1977 het Tandy Corporation vir Microsoft gehuur om sagteware vir sy
   Radio Shack rekenaars te ontwikkel en drie jaar later het International
   Business Machines Corporation (IBM) Microsoft gevra om 'n bedryfstelsel
   vir sy nuwe persoonlike rekenaars te verskaf. Microsoft het ook die
   hoofverskaffer van sagteware aan Apple Macintosh geword met die
   bekendstelling van die woordverwerkingsprogram Microsoft Word. Gates se
   droom "om 'n rekenaar op elke lessenaar en in elke huis te hê wat almal
   Microsoft sagteware gebruik," was besig om waar te word. Op 13 Maart
   1986 het Microsoft Corporation op die aandelebeurs genoteer en binne 'n
   jaar het Microsoft aandele tot $90 elk toegeneem. Op die ouderdom van
   31 het Gates, wat 45 persent van die Microsoft aandele besit, die
   jongste biljoenêr ooit geword.

   Op Nuwejaarsdag 1994, op die ouderdom van 38, is Gates in Hawaii
   getroud met een van Microsoft se bemarkingsbestuurders, Melinda French.
   Hulle het twee kinders, Jennifer Katharine, gebore in 1996, en Rory
   John, gebore in 1999.

   Bill en Melinda het 'n stigting geskep vir die ondersteuning van
   filantrofiese inisiatiewe in die veld van gesondheid en onderrig. 'n
   Nuwe $5 biljoen-geskenk in Januarie 2000 het dit die rykste stigting
   ter wêreld gemaak. Gates het ook persoonlike beleggings in ander
   hoëtegnologiemaatskappye.
   Kategorieë: NPOV verskille • Amerikaanse entrepreneurs • Amerikaanse
   rekenaarprogrammeerders

