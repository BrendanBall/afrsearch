Billy Graham


   Evangelis

[wysig] Belangrikste prestasies

   Billy Graham, Amerikaanse evangelis en wêreldbekende godsdienstige en
   politieke leier, het die Evangelie van Christus aan meer mense as
   enigiemand anders in die geskiedenis gepreek^[verwysing benodig]. Meer
   as 210 miljoen mense in meer as 185 lande en gebiede, waaronder elke
   land van die voormalige Oosblok, het sy stem gehoor en sy gesig gesien.
   Ontelbare miljoene meer is deur televisie, video, boeke en rolprente
   bereik. Hy het vriende gemaak met verskeie wêreldleiers waaronder
   Koningin Elizabeth II van Engeland, die Pous en amper elke Amerikaanse
   president na Truman. Hy het ook verskeie toekennings en eredoktorate
   van verskeie instellings in die Verenigde State en oorsee ontvang.

[wysig] Lewensgeskiedenis

   William Franklin Graham jr (Billy) is op 7 November 1918 gebore as seun
   van William Franklin en Morrow Coffey Graham. Sy pa, 'n suksesvolle
   boer en sakeman, het 'n melkplaas in Charlotte, Noord-Carolina, begin
   waar Billy, sy broer en twee sussies groot geword het. In 1934, op die
   ouderdom van sestien, het Graham sy lewe aan Jesus Christus toegewy
   deur die opwekkingsdienste van Mordecai Fowler Ham, 'n kontroversiële
   reisende evangelis wat Charlotte besoek het. In die herfs van 1936 het
   hy begin om die fundamentalistiese skool, Bob Jones Kollege, by te
   woon, maar na 'n paar maande opgehou weens die klimaat en Dr Jones se
   streng reëls. Daarna het hy oorgegaan na Florida Bybelskool waar hy in
   1939 tydens die Suidelike Baptiste Konvensie verordineer is. Ter
   uitbreiding van sy onderrig, is hy na Wheaton Kollege in Illinois waar
   hy in 1943 met 'n BA in antropologie gegradueer het. Op 13 Augustus
   1943 is hy met Ruth McCue Bell, 'n medestudent en die dogter van 'n
   sendelingchirurg, getroud. In dieselfde jaar word hy pastoor van die
   Eerste Baptiste Kerk van Western Springs, Illinois, sy eerste en laaste
   pastoraat. Na sy graduering, het Graham aangesluit by Jeug vir
   Christus, 'n organisasie wat ontstaan het uit die Christelike
   byeenkomste wat in die middelveertigerjare regoor die land vir
   weermagmans en ander jong mense gehou is. In 1945 het Graham
   buiteverteenwoordiger van Jeug vir Christus Internasionaal geword en
   begin om JVC-byeenkomste te reël en toesprake te lewer. Graham het hom
   in 1949 tot grootskaalse evangelisme gewend en 'n reeks toere van die
   Verenigde State en Europa onderneem. Sy charismatiese persoonlikheid,
   selfvertroue en welsprekendheid het gehore van tot honderde duisende
   mense getrek en sy kruistogte is dikwels vir weke verleng. Graham het
   in 1950 die Billy Graham Evangelistiese Assosiasie (BGEA) begin.
   Afgesien van kruistogte en evangelistiese byeenkomste, sluit BGEA se
   aktiwiteite ook die volgende in:
     * televisie-uitsendings van byeenkomste;
     * die produksie en verspreiding van evangelistiese rolprente;
     * Decision tydskrif wat 'n sirkulasie van 1,7 miljoen in 160 lande
       het;
     * 'n weeklikse radioprogram wat deur meer as 600 stasies regoor die
       wêreld uitgesaai word; en
     * 'n sindikaatkoerantrubriek met 'n gekombineerde sirkulasie van meer
       as vyf miljoen lesers.

   Billy Graham het ook 24 boeke geskryf wat almal topverkopers geword
   het. Vandag is hy 81 en woon saam met sy vrou, Ruth, in die berge van
   Noord-Carolina. Hulle het drie dogters, twee seuns, negentien
   kleinkinders en verskeie agterkleinkinders.
   Kategorieë: Artikels met stellings wat verwysings ontbreek •
   Amerikaanse predikante

