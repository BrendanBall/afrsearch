Bindingslengte


   Bindingslengte is die gemiddelde afstand tussen die kerne van twee
   atome wat chemies gebind het. Wanneer twee atome bind, oorvleuel hul
   orbitale (mees waarskynlike bewegingsruimtes van elektrone). 'n Atoom
   bestaan uit 'n klein sentrale kern met 'n negatiefgelaaide elektronwolk
   om die kern. Indien die aantrekkingskragte tussen die atome sterk is,
   beweeg die atome en dus ook hul kerne naby aan mekaar en is die
   bindingslengte baie kort. Met swakkeer aantrekkingskragte tussen die
   atome, is die bindingslengte langer, wat beteken dat die atome se kerne
   verder weg is. Bindingslengte neem toe met toename in atoomgrootte.
   Kleiner atome kan nader aan mekaar beweeg met 'n gevolglike korter
   bindingslengte. Omdat die waterstofatoom die kleinste atoom is, is die
   H-H binding die kortse binding bekend. Bindingslengte verskaf ook
   inligting oor die atome wat by binding betrokke is en of die binding 'n
   enkel-, dubbel- of drievoudige binding is.

   Atome wat in 'n molekuul gebind is, vibreer asof hulle met 'n veer aan
   mekaar gebind is, wat variasie in fisiese bindingslengte teweeg bring.
   Die bindingslengte word egter as die gemiddelide lengte geneem.
   Bindingslengte is klein en word gevolglik uitgedruk in terme van
   pikometer (pm) waar 1 pm = 10^-12 m.
   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Saadjies • Chemie

