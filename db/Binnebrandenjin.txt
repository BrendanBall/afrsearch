Binnebrandenjin


   'n Binnebrandenjin oftewel die suier binnebrandenjin is enige enjin wat
   funksioneer deur brandstof binne in die enjin te verbrand. Daarteenoor
   kry mens ook buitebrandenjins soos die stoomenjin en die Stirling
   enjins, wat brandstof aan die buitekant van die enjin laat brand.
   Stralerenjins en gasturbines gebruik ook interne verbranding maar die
   term 'binnebrandenjin' verwys normaalweg na enjins waar die verbranding
   met tussenposes plaasvind en waar daar resiprokerende masjinerie
   teenwoordig is.

   Inhoud

        * 1 Geskiedenis
        * 2 Aanwending
        * 3 Onderdele
        * 4 Werking
        * 5 Klassifikasie
             + 5.1 Enjinsiklus
             + 5.2 Brandstoftipe
             + 5.3 Silinders
             + 5.4 Ontstekingstelsel
             + 5.5 Enjinuitleg
             + 5.6 Enjinkapasiteit
             + 5.7 Ander Klassifikasies
        * 6 Werkverrigting

[wysig] Geskiedenis

   Francois Issac de Rivaz het die eerste binnebrandenjin in 1807 gebou.
   Die enjin was egter onprakties vanweë die gebruik van 'n mengsel van
   Waterstof en Suurstof as brandstof en as gevolg van gebrekkige
   kraglewering.

   Die eerste patent vir 'n binnebrandenjin is toegeken deur die Verenigde
   State se patente kantoor aan Samuel Morey in 1826. Dit is een van die
   X-Patente wat vernietig is in 'n brand in Julie 1836 en is eers weer in
   2004 opgespoor.

   In 1858, het Jean Lenoir die eerste praktiese binnebrandenjin
   uitgevind. Dit het op steenkoolgas staatgemaak wat in die silinder
   ingesuig is aan die begin van elke slag en dan ontsteek is om die suier
   na die ander kant van die silinder te stoot. Die proses is dan herhaal
   aan die ander kant van die silinder wat die enjin 'n dubbelslag enjin
   gemaak het.

   In 1867, het Nikolaus Otto die eerste vierslagbinnebrandenjin gebou.
   Die enjin was meer doeltreffend as die ontwerp van Lenoir en is
   suksesvol bemark vir industriële doeleindes. Die ontwerp is later
   verbeter deur Gottlieb Daimler wat gefokus het op die praktiese gebruik
   van die tegnologie in motorvoertuie met die noemenswaardige byvoeging
   van 'n petrolvergasser. In 1890, het Wilhelm Maybach die eerste
   viersilinderbinnebrandenjin gebou. Beide Maybach en Daimler was
   aanvanklik werknemers by Otto se maatskappy maar het die maatskappy
   verlaat in 1882 om hulle eie maatskappy te stig.

   In dieselfde tydperk is die tweeslagbinnebrandenjin vervolmaak. In 1867
   het Sir Dougald Clerk die eerste tweeslagbinnebrandenjin uitgevind. Die
   ontwerp is later vereenvoudig deur Joseph Day in 1891.

[wysig] Aanwending

   Binnebrandenjins word algemeen aangewend vir beweeglike
   aandrywingstelsels. Hulle verskyn in voertuie, motorfietse en bote, 'n
   wye verskeidenheid vliegtuie en lokomotiewe. straalvliegtuie het egter
   die binnebrandenjin met straler enjins vervang. Binnebrandenjins word
   ook baie gebruik vir ander industriële toepassings.

   Die elektriese enjin kan meeding met die binnebrandenjin vir baie
   aanwendings van beweegbare aandrywing. In die toekoms mag die
   elektriese enjin ook kan meeding vir voertuig aandrywing. Huidiglik is
   die koste van batterye en die gebrek aan bekostigbare aanboord
   elektriese opwekking die grootste struikelblokke tot hul gebruik in
   motorvoertuie.

[wysig] Onderdele

   'n illustrasie van die verskeie onderdele van 'n vierslag-enjin.
   'n illustrasie van die verskeie onderdele van 'n vierslag-enjin.

   Die onderdele van 'n enjin wissel afhangende van die enjintipe. Vir 'n
   vierslagenjin, sluit die beduidende onderdele die kruk-as, een of meer
   nokaste (magenta en blou) en die suierklep in. 'n Tweeslagenjin kan
   slegs 'n uitlaat en inlaat hê vir gasse in plaas van 'n klepstelsel. In
   beide tipe enjins, is daar een of meer silinders (grys en groen) en vir
   elke silinder is daar 'n vonkprop (donkergrys), 'n suier (geel) en 'n
   draaimeganisme (pers). 'n Enkele beweging van die silinder deur die
   suier in 'n opwaartse of afwaartse rigting staan bekend as die slag.
   Die afwaartse slag wat plaasvind direk na die brandstof-lugmengsel
   ontplof het, staan bekend as die kragslag.

[wysig] Werking

   Alle binnebrandenjins is afhanklik van die chemiese prosesse genaamd
   verbranding en ontploffing, wat in wese die reaksie van brandstof met
   suurstof behels. Sien ook: Stoichiometrie.

   Die mees algemene brandstowwe in gebruik vandag bestaan uit
   koolwaterstowwe en word verkry uit petroleum. Dit sluit in brandstowwe
   bekend as diesel, petrol en vloeibare petroleumgas. Baie huldig die
   teorie dat waterstof sulke brandstowwe in die toekoms mag vervang. Die
   voordeel verbonde aan waterstof is dat die verbranding daarvan slegs
   water produseer (die hoof nadeel van die gebruik van waterstof is dat
   daar tans geen metode bestaan om waterstof doeltreffend te produseer in
   groot genoeg hoeveelhede om binnebrandenjins op groot skaal te kan
   aandryf nie). In teenstelling met waterstof lewer die verbranding van
   koolwaterstowwe ook koolsuurgas - 'n groot bydraer to aardverwarming.

   Alle binnebrandenjins is afhanklik, wat ookal die keuse van brandstof,
   op die effek van beheerde ontploffings, waar die vergaste brandstof
   reageer met suurstof. Die ontploffingsprodukte (warm gasse) het meer
   kinetiese energie as die oorspronklike saamgeperste brandstof-lug
   mengsel (wat 'n groter chemiese energie gehad het). Die kinetiese
   energie manifesteer homself as 'n hoë temperatuur en druk wat
   omgeskakel kan word in werk. In 'n resiprokerende enjin, druk die
   hoëdruk gas, binne in die silinder, die suier afwaarts. Deur die druk
   af te laat na die kragslag (deur die uitlaatklep oop te maak of deur
   die gasuitlaat aan die gas bloot te stel in geval van tweeslag enjins)
   kan die suier weer terugkeer na sy hoogste posisie in die silinder. Die
   suier kan dan voortgaan na die volgende fase in die siklus (wat wissel
   afhangende van die tipe enjin). Enige hitte van die ontploffing wat nie
   na werk omgeskakel is nie is 'n afvalproduk en word vanuit die enjin
   verwyder deur lug of vloeistofverkoelingstelsels.

   Alle binnebrandenjins moet 'n ontstekingsmeganisme hê om die
   verbranding aan die gang te sit. Die meeste enjins gebruik of 'n
   elektriese of 'n drukverhitte ontstekingsmeganisme.

   Elektriese onstekingstelsels gebruik gewoonlik 'n loodsuurbattery en 'n
   induksieklos om 'n hoë spanning elektriese vonk te lewer om die
   brandstof-lug mengsel in die enjin se silinder te ontsteek. Die battery
   kan herlaai word tydens bedryf deur van 'n alternator wat deur die
   enjin aangedryf word, gebruik te maak. Drukverhitte ontstekingstelsels
   gebruik die hitte in die lug wat opgewek word tydens die
   saampersingsproses om die brandstof te ontsteek wanneer dit ingespuit
   word.

[wysig] Klassifikasie

   Daar is 'n wye verskeidenheid binnebrandenjins na aanleiding van hulle
   vele aanwendings. Soortgelyk is daar 'n wye verskeidenheid maniere om
   binnebrandenjins te klassifiseer waarvan sommiges hieronder gelys word.

[wysig] Enjinsiklus

   Enjins wat gebaseer word op die tweeslagsiklus het twee slae vir elke
   kragslag en word gebruik in grassnyers, bromponies, buiteboordenjins en
   sommige motorfietse. Hulle maak oor die algemeen meer geraas, is minder
   doeltreffend en kleiner as die vierslag-eweknieë. Enjins wat gebaseer
   is op die vierslagsiklus of Otto siklus het een kragslag vir elke vier
   slagte en word gebruik in motorvoertuie, groter bote en vliegtuie. Daar
   is 'n aantal variasies op die siklusse waarvan die meer vernaamste
   voorbeelde die Atkinson en Miller siklusse is. Diesel enjins word
   dikwels beskou as 'n vierslagsiklus met 'n drukverhitte
   ontstekingstelsel maar die Diesel siklus word dikwels onderskei van die
   normale Otto siklus.

[wysig] Brandstoftipe

   Dieselenjins is dikwels swaarder, rasiger maar meer kragtig teen laer
   toere as die petrolenjins. Hulle is ook meer brandstofdoeltreffend in
   sommige omstandighede en word dikwels in swaarvoertuie, skepe en
   sommige lokomotiewe gebruik.

   Petrolenjins word in die meeste ander voertuie gebruik insluitende die
   meeste motorvoertuie, motorfietse en bromponies. Petrol- en Diesel-
   enjins produseer beduidende emmisies. Daar is ook enjins wat loop op
   waterstof, vloeibare petroleumgas (VPG) en biodiesel.

[wysig] Silinders

   Binnebrandenjins kan enige aantal silinders bevat, met getalle tussen
   een en twintig die algemeenste. Meer silinders lei tot groter wringkrag
   maar onvermeidelik tot groter enjins en groter brandstofverbruik.
     * Die meeste motorvoertuie se enjins het vier tot agt silinders, met
       sommige hoë werkverrigtingenjins wat tot tien of twaalf kan hê, en
       sommige klein motors en lorries wat slegs twee of drie het. In die
       verlede het party roterige motors soos die DKW en die SAAB 92
       tweesilinder tweeslag enjins gehad.
     * Radiale vliegtuigenjins, nou verouderd, het van vyf to agt en
       twintig silinders gehad.
     * Motorfietse het tipies van een tot vier silinders met 'n klein
       hoeveelheid hoë werkverrigtingsmodelle wat tot ses silinders het.
     * Klein toestelle soos kettingsae en huishoudelike grassnyers het
       tipies net een silinder alhoewel tweesilinder kettingsae tog
       bestaan.

[wysig] Ontstekingstelsel

   Binnebrandenjins kan geklassifiseer word deur hulle ontstekingstelsels.
   Vandag gebruik die meeste enjins 'n elektriese of drukverhitte stelsel
   vir ontsteking. Buitevlam- en warmbuisstelsels is egter ook in die
   verlede gebruik.

[wysig] Enjinuitleg

   Binnebrandenjins kan geklassifiseer word volgens hulle uitleg wat hulle
   fisiese grootte en gladheid (met gladder enjins word bedoel minder
   vibrasies) bepaal. Sommige uitlegte sluit in reguit inlyn of inlyn
   uitleg, die meer kompakte V-uitleg en die wyer maar gladder plat of
   boxer-uitleg. Vliegtuigenjins kan ook 'n radiale uitleg aanneem wat
   effektiewe verkoeling in die hand werk. Meer uitsonderlike
   konfigurasies soos die "H", "X"-, of "W-uitlegte is al ook ingespan.

   Veelvuldige krukas-uitlegte het nie noodwendig 'n silinderkop nodig
   nie, maar kan in plaas daarvan 'n suier aan elke kant van die silinder
   hê, die sogenaamde teenoorgestelde suier ontwerp. Die ontwerp is
   gebruik in die Junkers Jumo 205 dieselaangedrewe vliegtuigenjin, wat
   twee kruk-asse gebruik het, een aan elke kant van 'n enkele span
   silinders, dan is daar ook die merkwaardige Napier Deltic
   driehoekuitleg met 'n kruk-as op elke hoek. Veelvuldige krukas-masjiene
   is ook gebruik in enkelspanlokomotief-enjins en word nog steeds gebruik
   vir skeepsvaartenjins, vir aandrywing asook vir hulpgenarators. Die
   Gnome Rotary enjin wat in verskeie vroeë vliegtuie gebruik is, het 'n
   span silinders gehad wat radiaal rondom 'n vaste kruk-as uitgelê is.

[wysig] Enjinkapasiteit

   'n Enjin se kapasiteit is die verplasing of veegvolume deur die suiers
   van die enjin. Dit word algemeen gemeet in liters vir groter enjins en
   in kubieke sentimeters vir kleiner enjins. Enjins met groter
   kapasiteite is gewoonlik kragtiger en lewer 'n groter wringkrag by laer
   toere (opm'e) maar verbruik ook meer brandstof.

   'n Enjin se kapasiteit kan, buiten om meer silinders by te voeg om twee
   ander maniere vergroot word. Die eerste is om die slaglengte te
   vergroot en die tweede is om die suierdiameter te vergroot. In ieder
   geval mag dit nodig wees om verdere verstellings te maak tot die
   brandstofinlaat om die enjin se optimale werkverrigting te verseker.

   'n Enjin se genoteerde kapasiteit kan dikwels meer 'n kwessie van
   bemarking as van ingenieurswese wees. Die Morris Minor 1000, die Morris
   1100 en die Austin-Healy Sprite Merk II het almal enjins van dieselfde
   slaglengte en binnemaat gehad volgens hulle spesifikasies en was
   afkomstig van dieselfde vervaardiger. Die enjin kapasiteite was egter
   genoteer as 1000cc, 1100cc en 1098cc respektiewelik in die
   verkoopsliteratuur en op die voertuie se kentekens.

[wysig] Ander Klassifikasies

   Alle binnebrandenjins is warmte-enjins en daarom het hulle 'n bogrens
   tot die doeltreffendheid wat hulle kan bereik. Die doeltreffendheid
   word gedefinieer deur die teoretiese Carnot warmte-enjin. 'n Paar
   binnebrandenjins wat draaiende in plaas van lineêre suierbeweging
   gebruik staan bekend as die Wankelenjin, Orbitale enjins of as
   kwasiturbines.

[wysig] Werkverrigting

   Die hoof maatstaf van 'n binnebrandenjin is die wringkrag wat dit lewer
   teen enige gegewe spoed. Die spoed van die enjin beteken hier die
   aantal omwentelinge per minuut wat die enjin maak. Die SI-eenheid vir
   hoeksnelheid is radiale per sekonde en 'n omskakeling vanaf
   omwentelinge per minuut kan met die volgende formule verkry word:

   \omega=\frac{2\pi}{60}\Omega

   waar ω die enjin se spoed in radiale per sekonde is, en waar

   Ω die enjin se spoed in omwentelinge per minuut is.

   Die verhouding tussen die enjin se wringkrag en spoed kan met die
   volgende vergelyking bepaal word:

   T=I\frac{d\omega}{dt}

   waar T die enjin se wringkrag in Newton meter is, I die draaimomentum
   van die enjin is en ω die spoed van die enjin in omwentelinge per
   minuut is.

   As 'n soliede silinder aan die enjin vasgemaak word sal die draaimoment
   van die silinder eenvoudig 'n funksie wees van sy deursnee en massa.
   Deur van dié feit en die bogenoemde vergelyking gebruik te maak, is dit
   moontlik om 'n toestel te bou wat die enjin se wringkrag kan meet - so
   'n toestel word 'n dinamometer genoem.

   Nadat die enjin se wringkrag gemeet is kan die enjin se kraglewering
   bereken word met die volgende vergelyking:

   P = Tω

   waar P die enjin se kraglewering in watts is, T die enjin se wringkrag
   in Newton meter is, en ω die spoed van die enjin in radiale per sekonde
   is.

   Deur van 'n eenvoudige omskakelingsfaktor (ongeveer 0.75 kW = 1 Britse
   perdekrag) gebruik te maak kan die kraglewering ook in perdekrag
   uitgedruk word.

   Kraglewering is 'n nuttige maatstaf vanuit 'n ingenieursoogpunt omdat
   dit die werktempo wat moontlik is, aandui, alhoewel motorgeesdriftiges
   sal sê dat dit wringkrag is wat 'n bestuurder "voel". Die rede hiervoor
   is dat met identiese ladings die wringkrag eweredig is aan versnelling.
   Dit is moontlik om die werkverrigting van 'n enjin deur
   enjinverstelling te verbeter. Daar moet egter in ag geneem word dat die
   ingenieurs 'n balans tref in die tussen die ekonomiese oorwegings,
   fisiese gewigbeperkinge, vibrasievereistes asook
   brandstofdoeltreffendheid tydens ontwerp.

   Dit is ook belangrik om kennis te neem dat die wringkrag van 'n enjin
   vergroot kan word deur spoed op te offer deur gebruik te maak van
   ratverhoudings. Die kraglewering behoort teoreties dieselfde te bly
   maar in werklikheid word van die krag verloor deur die wrywing tussen
   die ratte).

   'n Aanduiding van 'n enjin se werkverrigting kan verkry word deur die
   enjin se wringkrag teenoor sy snelheid te plot - dit staan bekend as 'n
   dinografiek. 'n Voorbeeld grafiek vir die 2.7 liter 6-silinder enjin
   wat in die 2004 Porsche Boxster gebruik word is hieronder aangeheg.
   Neem kennis dat 'n enjinontwerper die piek van die wringkragkurwe
   omtrent enige plek kan plaas waar hy verkies, afhangende van die enjin
   se aanwending. A breë, plat wringkragkurwe is ideaal. Ander toepassings
   soos enjins vir vliegtuie, bote, pompe en genarators het dikwels 'n
   maksimum wringkrag by 'n baie laer spoed en het 'n skerper kurwe sodat
   kragewering oor 'n nouer band van bedryfsnelhede gemaksimeer kan word.
   Die silinderprofiel is hoofsaaklik verantwoordelik vir die vorm van die
   kragkurwe.

                          beeld:Boxsterdyno af.png


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Suier enjins • Voertuigtegnologie

