Biodiesel


   Biodiesel is ‘n dieselbrandstof wat in die meeste bestaande
   dieselenjins gebruik kan word sonder om die enjins te verander. Dié
   diesel word gewoonlik uit plantaardige olies vervaardig. Hierdie
   artikel bespreek hoofsaaklik sulke dieselbrandstowwe wat vanuit
   plantaardige olies of dierevette deur middel van transesterifikasie
   vervaardig word.

   Biodiesel is bio-afbreekbaar en is nie giftig nie. Gewoonlik veroorsaak
   biodiesel omtrent 60% minder koolstofdioksied by verbranding as ander
   diesel wat van petroleum gemaak word. Dít is omdat biodiesel sélf van
   atmosferiese koolstofdioksied gemaak word tydens die proses van
   fotosintese in plante. Suiwer biodiesel is reeds by die meeste
   vulstasies in Duitsland beskikbaar.

   Sommige motorvervaardigers is positief oor die gebruik van biodiesel,
   omdat dit die enjin minder beskadig as gewone brandstof.

   Vandag se infrastruktuur maak dit moontlik om biodiesel wyd beskikbaar
   te stel, en die verbruik en vervaardiging van hierdie brandstof is
   besig om vinnig toe te neem. Vulstasies maak biodiesel ál hoe
   geredeliker beskikbaar vir verbruikers, en ‘n toenemende aantal
   vervoerstelsels gebruik reeds biodiesel as ‘n byvoeging tot hul
   konvensionele diesel. Biodiesel is gewoonlik duurder as gewone
   petroleumdiesel, maar daar word verwag dat dit veel goedkoper sal word
   as gevolg van die stygende fossielbrandstofpryse en regeringsubsidies
   en die ekonomie van skaal in die vervaardiging daarvan. In Duitsland is
   biodiesel reeds goedkoper as gewone diesel by petrolstasies wat beide
   brandstowwe verkoop.

   Inhoud

        * 1 Beskrywing
        * 2 Geskiedenis
        * 3 Tegniese standaarde
        * 4 Gebruike
             + 4.1 Gebruik
             + 4.2 Besoedeling met water
             + 4.3 Verhittingsdoeleindes
        * 5 Beskikbaarheid en prys
        * 6 Vervaardiging
             + 6.1 Biodiesel voermateriale
        * 7 Opbrengste van algemene gewasse
             + 7.1 Ekonomiese lewensvatbaarheid
             + 7.2 Termiese depolimerisasie
        * 8 Verwysings
             + 8.1 Voetnota verwysings
             + 8.2 Ander verwysings
        * 9 Sien ook

[wysig] Beskrywing

   Biodiesel is 'n vloeistof wat van kleur kan wissel (tussen goud en
   donker bruin) na gelang van die voermateriaal wat gebruik is tydens
   vervaardiging. Dit is so te sê onoplosbaar in water en het 'n hoë
   kookpunt en lae dampdruk. Tipiese metielester biodiesel het 'n
   flitspunt van ongeveer 150°C wat dit nie geredelik vlambaar maak nie.
   Biodiesel het 'n digtheid van ongeveer 0.88 g/cm^2, wat laer is as dié
   van water. Biodiesel wat nie met reagense besoedel is nie kan as
   nie-giftig beskou word.

   Biodiesel het 'n viskositeit (vloeibaarheid) soortgelyk aan dié van
   petroleumdiesel. Dit kan gebruik word as 'n bymiddel in die formulering
   van diesel om die smering van suiwer Ultra-lae Swael Diesel te
   verbeter. In groot dele van die wêreld word die hoeveelheid biodiesel
   in 'n mengsel aangedui deur 'n "B" faktor. 'n Brandstof wat 20%
   biodiesel bevat sal as B20 aangedui word. 'n Suiwer biodiesel word na
   verwys as B100. Biodiesel is 'n hernubare brandstof wat vervaardig kan
   word vanuit alge, plantaardige olies of dierevette. Dit is 'n veilige,
   biodegradeerbare brandstof wat lugbesoedeling kan verminder ten opsigte
   van partikels, koolstofmonoksied en koolwaterstowwe.

   'n 20% Snit van biodiesel met 80% petroleumdiesel (B20) kan gewoonlik
   in onveranderde dieselenjins gebruik word. In suiwer vorm (B100) kan
   dit ook gebruik word in onveranderde enjins maar daar word gewoonlik
   aanbeveel dat verstellings gedoen word om onderhouds- en
   werkverrigtingsprobleme te vermy.

   Biodiesel het ongeveer 5-8% minder energiedigtheid. Die meer volledige
   verbranding maak dat die energie-uitset slegs sowat 2% minder of sowat
   35 MJ/L is.^[1]

[wysig] Geskiedenis

   Transesterifikasie van plantaardige olies is al so vroeg as 1853 deur
   die wetenskaplikes E. Duffy en J. Patrick uitgevoer, baie jare voordat
   die eerste dieselenjins uitgevind is. Die uitvinder van die
   Dieselenjin, Rudolf Diesel het ook stellings gemaak wat aangedui het
   dat hy geglo het dat plantaardige olies 'n groot rol sou speel as
   brandstof vir die dieselenjin.^[2]

   Tydens die 1920's het dieselenjinvervaardigers hul enjins aangepas om
   die laer viskositeit van petroleumdiesel ('n fossielbrandstof) te benut
   eerder as om plantaardige olies ('n biomassabrandstof) te brand. Dié
   brandstof was baie goedkoper as biomassa alternatiewe. Ten spyte van
   die wydverspreide gebruik en gewildheid van dieselbrandstowwe wat uit
   ru-olie vervaardig is, was daar steeds heelwat belangstelling in
   verskeie lande tydens die 1920's en die 1930's en later ook tydens die
   Tweede Wêreldoorlog.

   België, Frankryk, Italië, die Verenigde Koninkryk, Portugal, Duitsland,
   Brasilië, Argentinië, Japan en Sjina het almal berig dat hulle toetse
   op plantaardige olies as dieselbrandstof in die tydperk gedoen het.
   Verskeie bedryfsprobleme is waargeneem wat hoofsaaklik te wyte was aan
   die hoë viskositeit van plantaardige olies wat 'n lae atomisasie van
   die brandstof tot gevolg gehad het met die gevolglike vorm van neerslae
   op die inspuiters, verbrandingskamer en kleppe. Pogings om die probleme
   te oorkom het die verhitting van die olie, vermenging met
   petroleumdiesel of etanol, pirolise en die kraking van die olies,
   ingesluit.

   Op 31 Augustus 1937 is 'n patent aan G. Chavanne, wat verbonde was aan
   die Universiteit van Brussels (België), toegeken vir 'n metode om
   plantaardige olies om te skakel vir gebruik as brandstof (Belgiese
   Patent 422 877). Die patent het die alkoholise (ook na verwys as
   transesterifikasie) van plantaardige olies deur metanol en etanol te
   gebruik om die vetsure van gliserol te skei deur die gliserol in die
   verbinding met korter lineêre alkohole te vervang. Dit wil voorkom asof
   dit die eerste aantekening was van wat deesdae algemeen as "biodiesel"
   bekend staan.

   Navorsing oor die gebruik van veresterde sonneblomolie en die
   verwerking daarvan na dieselbrandstof is in 1979 in Suid-Afrika gedoen.
   In 1983 is die proses vir die vervaardiging van brandstofgehalte,
   enjingetoetste biodiesel voltooi en internasionaal gepubliseer.^[3] 'n
   Oostenrykse maatskappy, genaamd Gaskoks, het die tegnologie van
   Suid-Afrikaanse Landbou-ingenieurs verkry en 'n loodsaanleg in November
   1987 opgerig en daarna 'n nywerheidskaal-aanleg in April van 1989 (met
   'n kapasiteit van 30 000 ton raapsaad per jaar).

   Tydens die 1990's is verskeie aanlegte in baie Europese lande (Die
   Tseggiese Republiek, Duitsland en Swede) opgerig. Frankryk het ook die
   plaaslike vervaardiging van biodiesel vanuit raapsaadolie geloods.
   Renault, Peugeot en ander vervaardigers het sekere vragmotorenjins
   gesertifiseer om petroleum/biodiesel mengsels te kan gebruik. Verskeie
   lande in ander wêrelddele het ook plaaslike produksie van biodiesel in
   die tydperk begin; die Oostenrykse Biobrandstofinstituut het 21 lande
   geïdentifiseer met kommersiële biodiesel projekte. 100% Biodiesel is
   ook nou by baie gewone vulstasies regoor Europa beskikbaar.

   In September 2005 het Minnesota die eerste deelstaat in die V.S.A
   geword om te vereis dat alle dieselbrandstof in die staat ten minste 2%
   biodiesel moet bevat.^[4]

[wysig] Tegniese standaarde

   'n Biodiesel monster
   'n Biodiesel monster

   Die algemene internasionale standaard vir biodiesel is EN 14214. Daar
   bestaan ook verdere nasionale spesifikasies. ASTM D 6751 is die mees
   algemene standaard waarna in die V.S.A en Kanada verwys word. Daar
   bestaan standaarde vir drie verskillende biodieselvariëteite na gelang
   vanaf watter olies hulle vervaardig is.
     * RME (raapsaad metielester, volgens DIN E 51606)
     * PME (plantaardige metielester, vir suiwer plantaardige produkte,
       volgens DIN E 51606)
     * FME (vet metielester, vir plantaardige en diereprodukte, volgens
       DIN V 51606)

   Die standaarde verseker dat daar voldoen word aan die volgende
   belangrike faktore in die vervaardigingsproses:
     * Volledige reaksie
     * Verwydering van gliserien
     * Verwydering van katalis
     * Verwydering van alkohol
     * Afwesigheid van vetsure
     * Lae swael-inhoud

   Basiese toetse wat in die bedryf gedoen word om te bepaal of produkte
   aan die standaarde voldoen sluit tipies gas-chromatografie in, 'n toets
   wat slegs die belangrikste eienskappe hierbo bevestig. Meer volledige
   toetse is baie duurder. Brandstof wat aan die kwaliteitsvereistes
   voldoen het 'n baie lae giftiheid, met 'n giftigheidsaanslag van meer
   as (LD[50]) 50 mL/kg.

[wysig] Gebruike

   Biediesel kan in suiwer vorm (B100) gebruik word of kan vermeng word
   met petroleumdiesel teen enige konsentrasie in die meeste moderne
   dieselenjins. Biodiesel sal natuurlike rubberpakstukke en -buise in
   voertuie aanval. Die materiaal word egter selde in moderne motors
   gebruik. Die onvolledige verwydering van metanol wat as katalisator van
   die transesterifikasie proses gebruik word is waarskynlik
   verantwoordelik vir die aanval op die rubber.

   Biodiesel se hoër smeringsindeks vergeleke met petroleumdiesel is 'n
   voordeel en kan bydrae tot verlengde lewensduurte van die
   brandstofinspuiters. Biodiesel is 'n beter oplosmiddel as petrodiesel
   en daar is gevalle aangeteken waar dit neerslae in brandstoflyne
   afbreek in enjins wat voorheen met petroleumdiesel gewerk het.^[5] Die
   gevolg is dat brandstoffilters en inspuiters verstop kan raak met
   partikels as 'n oorskakeling gedoen word. Daar word dus gewoonlik
   aanbeveel dat die brandstoffilters geruil word binne sowat 1000-1300 km
   na die omskakeling.

[wysig] Gebruik

   Suiwer onversnitte biodiesel kan in enige dieselvoertuig se tenk
   gebruik word. Tydens wintertyd word spesiale lae-temperatuur biodiesel
   gewoonlik verkoop om vloebaarheidsprobleme te voorkom. Biodiesel word
   deur miljoene motoreienaars in Europa gebruik (veral in Duitsland[5]).

[wysig] Besoedeling met water

   Biodiesel kan klein maar problematiese hoeveelhede water bevat.
   Alhoewel dit hidrofobies is, kan dit 'n mate van water uit die
   atmosfeer absorbeer.^[6] Verder kan daar ook oortollige water vanuit
   die verwerking daarin oorbly of water vanaf kondensasie in stoortenke
   kan ook kontaminasie veroorsaak. Water veroorsaak die volgende
   probleme:
     * Water verminder die verbrandingswarmte van die brandstof. Dit het
       meer rook, moeilker aanskakeling en 'n laer kraglewering tot
       gevolg.
     * Water veroorsaak korrosie van belangrike
       brandstofstelselkomponente: brandstofpompe, inspuiterpompe,
       brandstoftoevoerlyne ensovoorts.
     * Water vries en vorm yskristalle naby 0 °C. Hierdie kristalle
       verskaf punte waar nukleasie en versnel gelvorming van die
       brandstofreste.
     * Water versnel die groei van mikrobe-kolonies, wat 'n
       brandstofstelsel kan verstop. Biodiesel gebruikers met verhitte
       brandstoftenke kan dus regdeur die jaar mikrobe probleme ondervind.

[wysig] Verhittingsdoeleindes

   Biodiesel kan ook gebruik word as verhittingsbrandstof in huishoudelike
   en kommersiële ketels. Tegniese navorsing is al in die Verenigde
   Koninkryk gedoen. Andrew Robertson het tydens die Biodiesel Expo in
   2006 in die VK sy werk ten toon gestel en aangedui dat B20 biodiesel
   die VK se huishoudelike CO[2] emissies met 1.5 miljoen ton per jaar kan
   verminder en sou slegs sowat 330 000 hektaar vrugbare grond vereis om
   die vereiste biodiesel vir die VK se verhittingsbrandstofsektor te
   vervaardig. Sy navorsing het ook aangedui dat bestaande ketels maklik
   en goedkoop omgeskakel kan word om biodiesel te gebruik as die B20
   mengsel gebruik sou word.^[7]

[wysig] Beskikbaarheid en prys

   Wêreldwye biodiesel vervaardiging het 3.8 miljoen ton in 2005 beloop.
   Ongeveer 85% biodiesel vervaardiging het in die Europese Unie
   plaasgevind. Kleinhandelpryse in die V.S.A, wat federale en ander
   staatsbelastings insluit is ongeveer 12 Amerikaanse sent laer as
   petroleumdiesel en dié prys van B20 is ongeveer dieselfde as dié van
   petroleumdiesel daar.^[8]

[wysig] Vervaardiging

   Veresterde biodiesel bestaan uit 'n mengsel van mono-alkielesters van
   lang ketting vetsure. Die mees algemene vorm gebruik metanol om
   metielesters aangesien dit die goedkoopste beskikbare alkohol is.
   Etanol kan egter ook gebruik word om etielester biodiesel te vervaardig
   en hoër alkohole soos isopropanol en butanol is ook al gebruik. Die
   gebruik van alkohole met hoër molekulêre massas verbeter die koue vloei
   eienskappe van die resulterende ester ten koste van 'n minder
   doeltreffende transesterifikasie reaksie. 'n Lipied
   transesterifikasieproses word gebruik om die basisolie na die verlangde
   esters om te skakel.

   Enige vrye vetsure in die basisolie word óf na seep omgeskakel en in
   die proses verwyder óf hulle word verester (en lewer biodiesel) met
   behulp van 'n suurkatalis. Na hierdie verwerking het biodiesel (anders
   as gewone plantolie) verbrandingseienskappe wat baie ooreenstem met dié
   van petroleumdiesel.

   'n Byproduk van die veresteringsproses is die vervaardiging van
   gliserol. Vir elke 1 ton biodiesel wat vervaardig word, word 100 kg
   gliserol vervaardig. Oorspronklik was daar 'n waardevolle afsetmark vir
   gliserol wat die ekonomie van die proses bevorder het. Met die toename
   in wêreldwye biodiesel vervaardiging, het die markprys vir ru-gliserol
   (wat 20% water en katalisreste bevat) skerp gedaal. Navorsing word
   gedoen op die gebruik van gliserol as 'n chemiese bousteen. Een só 'n
   poging is die VK se Gliserol Uitdaging.

   Gewoonlik moet hierdie ru-gliserol verder gesuiwer word, tipies deur
   vakuumdistillasie. Dit is 'n baie energie-intensiewe proses. Die
   gesuiwerde gliserol (98%+) kan dan direk gebruik word of omgeskakel
   word na ander produkte. Verskeie projekte is in die verband
   aangekondig:
     * Ashland Inc. en Cargill het 'n gesamentlike projek aangekondig om
       propileenglikol in Europa te vervaardig vanuit gliserol^[9]
     * Dow Chemical het soortgelyke planne aangekondig vir
       Noord-Amerika.^[10] Dow beplan ook 'n aanleg in Sjina wat
       epichloorhidrien vanuit gliserol gaan vervaardig.^[11]
       Epichloorhidrien is 'n rou materiaal vir die vervaardiging van
       epoksieharse.

[wysig] Biodiesel voermateriale

   Soyabone word gebruik as bron van biodiesel
   Soyabone word gebruik as bron van biodiesel

   'n Verskeidenheid olies kan gebruik word om biodiesel te vervaardig.
   Dit sluit in onder andere:
     * Plantaardige olies; raapsaad en soyaboonolies word die meeste
       gebruik, soyaboonolie alleen maak ongeveer negentig persent van
       alle brandstofvoermateriale uit; Dit kan ook verkry word van
       Thlaspi arvense en Jatropha^[12]. Ander landbougewasse soos
       mosterd, vlas, sonneblom, canola, palmolie, hemp en selfs alge toon
       ook belofte.^[13]
     * Gebruikte kookolie
     * Dierevet^[12] en die byprodukte van die vervaardiging van Omega-3
       vesture vanuit visolie.
     * Riool. 'n Maatskappy in Nieu-Seeland het 'n suksesvolle stelsel
       ontwikkel wat rioolafval gebruik as 'n substraat vir alge en die
       daaropvolgende vervaardiging van biodiesel.^[14]

   Wêreldwye vervaardiging van plantolie en dierevet is nie voldoende om
   vloeibare fossielbrandstowwe te vervang nie. Omgewingsbewuste groepe
   maak ook beswaar teen die grootskaalse boerderybedrywighede en die
   gevolglike oorgebruik van kunsmis en pesdoders asook die omskakeling
   van grond wat benodig gaan word om meer plantolies te vervaardig.

   Baie mense stel voor dat gebruikte plantolies die beste bron van
   biodiesel sal wees. Die beskikbare hoeveelhede is egter drasties minder
   as die hoeveelheid petroleumbrandstowwe wat verbrand word vir vervoer
   en huishoudelike verhitting in die wêreld. Dit is belangrik om kennis
   te neem dat een liter afvalolie nie gelykstaande is aan 'n liter
   biodiesel nie.

   Die plante wat biodiesel kan lewer gebruik fotosintese om sonenergie na
   chemiese energie om te skakel. Die gestoorde chemiese energie word
   vrygestel wanneer die brandstof verbrand word en daarom kan plante 'n
   hernubare bron van biodieselproduskie wees. Die meeste koolstofdioksied
   wat vrygestel word se oorsprong is hoofsaaklik die gas wat deur die
   plant uit die atmosfeer geabsorbeer is, dus behoort die vervaardiging
   van kweekhuisgasse baie klein te wees. Sketpici beweer egter dat daar
   baie fossielbrandstowwe gebruik word in die vervaardiging van misstowwe
   en ander insette wat die prentjie minder rooskleurig laat lyk.

   Voermateriale se opbrengs per hektaar het 'n invloed op die
   lewensvatbaarheid van so 'n voermateriaal om betekenisvolle hoeveelhede
   brandstof te lewer. Die voermateriaal met die hoogste voer opbrengs vir
   biodiesel is alge, wat soveel as 250 keer die hoeveelheid olie per
   hektaar as soyabone kan lewer.^[15]

[wysig] Opbrengste van algemene gewasse

   Gewas kg olie/ha liter olie/ha Gewas kg olie/ha liter olie/ha
   mielies 145 172 kasjoeneut 148 176
   hawer 183 217 lupien 195 232
   kenaf 230 273 gousblom 256 305
   katoen 273 325 hennep 305 363
   sojaboon 375 446 koffie 386 459
   lynsaad (vlas) 402 478 haselneute 405 482
   melkbos 440 524 pampoensaad 449 534
   koriander 450 536 mosterdsaad 481 572
   camelina 490 583 sesam 585 696
   saffloer 655 779 rys 696 828
   tungolie 790 940 sonneblom 800 952
   kakao 863 1 026 grondboon 890 1 059
   Papawer 978 1 163 raapsaad 1 000 1 190
   olywe 1 019 1 212 kasterboon 1 188 1 413
   pekanneut 1 505 1 791 jojoba 1 528 1 818
   jatropha 1 590 1 892 makadamianeute 1 887 2 246
   Brasiliaanse neute 2 010 2 392 avokado 2 217 2 638
   kokosneut 2 260 2 689 Palmolie 5 000 5 950
   Triadica sebifera 5 500 6 545 Alge (werklike opbrengs)* 6 894 7 660
   Alge (teoretiese opbrengs)** 39 916 47 500

   * Die werklike biomassa alge opbrengs vanaf veldtoetse wat tydens die
   NREL se akwatiese spesies program uitgevoer is, omgeskakel na die
   werklike olie-inhoud van die algespesies wat gekweek is tydens die
   spesifieke toetse^[16] ** |Geprojekteerde Alge-opbrengs gebaseer op
   volhoubare gemiddelde biomassa opbrengste uit die NREL se akwatiese
   spesie program en 'n aanvaarde olie-inhoud van 60%. Werklike
   olie-inhoud was baie minder gewees.^[17]
   - Neem kennis: Triadica Sebifera, of Sapium sebiferum staan ook in
   engels as "Chinese tallow" of "Popcorn Tree" of Florida Aspen bekend.
   Bron: Triadica Sebifera data, Mississippi State University
   Bron: Gebruik met toestemming van The Global Petroleum Club

   Tipiese olie-onttrekking vanuit 100 kg oliesaad
     Gewas    Olie/100kg.     Gewas      Olie/100kg.
   Kasterboon 50 kg       Kopra          62 kg
   Katoensaad 13 kg       Grondboon kern 42 kg
   Mosterd    35 kg       Palmkern       36 kg
   Palmvrug   20 kg       Raapsaad       37 kg
   Sesam      50 kg       Sojaboon       14 kg
   Sonneblom  32 kg

   Bron: Petroleum Club (met toestemming)
   Die energie-inhoud van biodiesel is ongeveer 90% minder as dié van
   petroleumdiesel.

[wysig] Ekonomiese lewensvatbaarheid

   'n Studie deur Drs. Dyne en Raymer van die "Tennessee Valley Authority"
   toon dat die gemiddelde Amerikaanse plaas ongeveer 82 liter per hektaar
   verbruik om 'n gewas te verbou. Die gemiddelde raapsaad oes se
   gemiddelde olielewering is egter rondom 1 029 l/ha en hoë-opbrengs saad
   kan soveel as 1 356 l/ha lewer. Die inset/uitsetverhouding in hierdie
   gevalle is ongeveer 1:12.5 en 1:16.5. Die fotosinteseproses lê ongeveer
   3-6% van die totale stralingsenergie vas.^[18] en as die totale massa
   van die oes gebruik kan word vir energieproduksie sal die oorhoofse
   doeltreffendheid van hierdie ketting ongeveer 1% wees. Dit vergelyk nie
   gunstig met sonselle wat met 'n elektriese aandrywer gekoppel is nie,
   dit ding egter wel mee met sonselle ten opsigte van koste en die gemak
   waarmee dit uitgerol kan word aangesien sonselle steeds ongeveer $1000
   (V.S.A) per vierkante meter kos. Hierdie statistieke is egter nie
   voldoende om aan te dui of so 'n verandering ekonomies sin gaan maak
   nie. Verdere faktore moet ook in ag geneem word soos: die
   brandstofekwivalent van die energie wat vereis word om dit te verwerk,
   die opbrengs van brandstof vanuit rou-olie, die opbrengs wat verkry kan
   word uit voedselverbouing, die impak wat biodiesel op kospryse sal hê
   en die relatiewe koste van biodiesel teenoor petroleumdiesel. 'n
   Gesamentlike studie deur die Verenigde State se departemente van
   energie en landbou het baie van die verskillende kostes betrokke by die
   vervaardiging van biodiesel nagegaan en gevind dat dit 'n opbrengs van
   3.2 eenhede brandstof lewer vir elke eenheid fossielbrandstof wat
   verbruik word.^[19]

   Daar word na hierdie mate verwys as die netto energiewins. 'n
   Vergelyking van petroleumdiesel, petrol en bio-etanol wat gebruik maak
   van die Verenigde State se Departement van Landbou kan op die Minnesota
   se Departement van Landbou se webwerf verkry word.^[20]

   Die debat oor die energiebalans van biodiesel woed egter steeds voort.
   Die volledige oorgang na biobrandstowwe sal groot lappe grond verg as
   tradisionele gewasse gebruik word. Die probleem sal veral kwaai wees
   vir lande met baie groot ekonomieë, aangesien energieverbruik eweredig
   is aan ekonomiese uitset.^[21]

   As slegs tradisionele voedingsgewasse benut word sal die meeste lande
   nie voldoende verboubare grond hê om biobrandstowwe vir hulle voertuie
   te vervaardig nie. Lande met kleiner ekonomieë (en daarom 'n mindere
   energieverbruik) en meer verboubare grond mag hulself dalk in 'n
   gunstiger situasie bevind, al sou baie streke dit nie kan bekostig om
   grond van voedselverbouing na brandstofproduksie om te skakel nie. Vir
   derde wêreldlande, sal biodieselbronne wat marginale grond benut meer
   sin maak.^[22]

   Meer onlangse studies met 'n algespesie wat tot soveel as 50%
   olie-inhoud het, het tot die slotsom gekom dat slegs 28 000 km^2 of
   0.3% van die grondgebied van die V.S.A gebruik sou kon word om genoeg
   biodiesel te vervaardig om die land se vervoerbrandstowwe geheel en al
   te vervang.^[verwysing benodig] Verder kan andersins ongebruikte
   woestynland (wat baie sonstraling ontvang) gebruik word om alge te
   verbou en kan alge plaasafval en oortollige CO[2] vanaf fabrieke benut
   om die groei van die alge te versnel.^[23]

   In tropiese gebiede soos Maleisië en Indonesië word oliepalms baie
   vinnig aangeplant om tred te hou met die groeiende aanvraag na
   biodiesel in Europa en nader markte. Daar word beraam dat
   palmolie-diesel in Duitsland slegs sowat 'n derde as raapsaad-diesel
   kos.^[24]

[wysig] Termiese depolimerisasie

   Termiese depolarisasie is 'n belangrike nuwe proses vir die afbreek van
   komplekse organiese materiale na ligter rou-olie. Hierdie materiale kan
   nie oliegebaseerde afval produkte insluit soos byvoorbeeld ou bande,
   hout en plastiek. Die proses maak die natuurlike geologiese prosesse na
   wat soos vermoed word betrokke was by die vorming van
   fossielbrandstowwe. Onder die werking van druk en hitte word
   langkettingpolimere van waterstof, suurstof en koolstof ontbind na
   korter ketting petroleum koolwaterstowwe.

[wysig] Verwysings

[wysig] Voetnota verwysings

    1. ^ Artikel oor biodiesel vervaardiging vanuit alge
    2. ^ Aanhaling van Diesel
    3. ^ SAE Technical Paper series no. 831356. SAE International Off
       Highway Meeting, Milwaukee, Wisconsin, USA, 1983
    4. ^ [1] Minnesota regulasies ten opsigte van biodiesel inhoud
    5. ^ Tyson K.S., McCormick R.L., 2006 Biodiesel Handling and Use Guide
       Third Edition, [2], PDF, Laas nagegaan op 18-12-2006
    6. ^ UFOP - Union zur Förderung von Oel, Biodiesel FlowerPower: Facts
       * Arguments * Tips, [3], PDF, laas nagegaan op 13-06-2007
    7. ^ Biodiesel Heating Oil: Sustainable Heating for the future, [4],
       Andrew J. Robertson, Institute of Plumbing and Heating Engineering]
    8. ^ http://www.eere.energy.gov/afdc/pdfs/afpr_jul_07.pdf
    9. ^ Chemweek se Business Daily, Dinsdag 8 Mei, 2007
   10. ^ http://www.dow.com/propyleneglycol/news/20070315b.htm, nagegaan
       op 25 Junie, 2007
   11. ^ http://epoxy.dow.com/epoxy/news/2007/20070326b.htm, nagegaan op
       25 Junie, 2007
   12. ^ ^12,0 ^12,1 Christopher Leonard, Chicken fat key biodiesel
       ingredient,
       http://www.delawareonline.com/apps/pbcs.dll/article?AID=/20070102/B
       USINESS/70102017/-1/NLETTER02, Associated Press (herppbliseer deur
       Delaware News Journal), 2 Januarie 2007, nagegaan op 02-01-2007
   13. ^ Jack Sperbeck, Minnesota farmers would benefit from biodiesel
       production,
       http://www.extension.umn.edu/extensionnews/2001/MinnesotaFarmersWou
       ldBenefit.html, University of Minnesota Extension Service, 12 Junie
       2001, nagegaan op 02-01-2007
   14. ^ Errol Kiong, NZ firm makes bio-diesel from sewage in world first,
       http://www.nzherald.co.nz/section/story.cfm?c_id=1&ObjectID=1038140
       4, The New Zealand Herald, 12 Mei 2006, nagegaan op 10-01-2007
   15. ^ Algae for Liquid Fuel Production, Oakhaven Permaculture Center,
       Thomas F. Riesing, Ph.D., Lente 2006, nagegaan op 18-12-2006,
       http://oakhavenpc.org/cultivating_algae.htm, Neem kennis:
       Oorspronklik in uitgawe 59 van Permaculture Activist gepubliseer
   16. ^ Biopact, An in-depth look at biofuels from algae, Biopact, 19
       Januarie, 2007, 09-05-2007,
       http://biopact.com/2007/01/in-depth-look-at-biofuels-from-algae.htm
       l
   17. ^ John Sheehan, Terri Dunahay, John Benemann, Paul Roessler, A look
       back at the U.S. Department of Energy's Aquatic Species Program:
       Biodiesel from Algae, Close-out Report, United States Department of
       Energy, Julie 1998, nagegaan op 02-01-2007,
       http://www.nrel.gov/docs/legosti/fy98/24190.pdf | formaat = PDF
       (3.7 MG)
   18. ^ Kazuhisa Miyamoto, Renewable biological systems for alternative
       sustainable energy production (FAO Agricultural Services Bulletin -
       128), Finale uitgawe, 1997, FAO - Food and Agriculture Organization
       of the United Nations,
       http://www.fao.org/docrep/w7241e/w7241e05.htm, nagegaan op
       18-03-2007
   19. ^ John Sheehan, Vince Camobreco, James Duffield, Michael Graboski,
       Housein Shapouri, Life Cycle Inventory of Biodiesel and Petroleum
       Diesel for Use in an Urban Bus, Finale Verslag, Mei 1998, United
       States Department of Agriculture jointly with United States
       Department of Energy,
       http://www.nrel.gov/docs/legosti/fy98/24089.pdf, formaat = PDF (1.9
       MG), nagegaan op 2007-01-02
   20. ^ Minnesota se Departement van Landbou se Webwerf,
       http://www.mda.state.mn.us/ethanol/balance.html, 24 Oktober, 2005
   21. ^ Looking Forward: Energy and the Economy,
       http://www.dallasfed.org/news/educate/2004/04ecsummit-brown.pdf,
       formaat=PDF, nagegaan op 29 Augustus 2006
   22. ^ Hands On: Power Pods - India,
       http://www.tve.org/ho/doc.cfm?aid=1433&lang=English, nagegaan op 24
       Oktober 2005
   23. ^ http://www.unh.edu/p2/biodiesel/article_alge.html, Widescale
       Biodiesel Production from Algae, Michael Briggs, Augustus
       2004,nagegaan op 02-01-2007, UNH Biodiesel Groep (Universiteit van
       New Hampshire)
   24. ^ Palm Oil Based Biodiesel Has Higher Chances Of Survival,
       http://www.bernama.com.my/bernama/v3/news_business.php?id=157856,
       nagegaan op 20 Desember 2006

[wysig] Ander verwysings

     * An Overview of Biodiesel and Petroleum Diesel Lifecycles, Mei 1998,
       Sheehan, et al. NREL (60bl pdf lêer)
     * Business Management for Biodiesel Producers, Januarie 2004, Jon Von
       Gerpen, Iowa State University under contract with the National
       Renewable Energy Laboratory (NREL) (210bl pdf lêer)
     * Energy balances in the growth of oilseed rape for biodiesel and of
       wheat for bioethanol, Junie 2000, I.R. Richards
     * Life Cycle Inventory of Biodiesel and Petroleum Diesel for Use in
       an Urban Bus, 1998, Sheehan, et al. NREL (314bl pdf lêer)
     * Algae - like a breath mint for smokestacks, 11 Januarie, 2006, Mark
       Clayton, Christian Science Monitor
     * Tyson K.S., McCormick R.L., "2006 Biodiesel Handling and Use Guide
       Third Edition", [6]
     * Biodiesel's Bright Future uit die Julie-Augustus uitgawe van THE
       FUTURIST tydskrif.

   Hierdie artikel is in sy geheel of gedeeltelik vanuit die Engelse
   Wikipedia vertaal.

   Klik vir info oor hierdie sjabloon.

[wysig] Sien ook

     * Hernubare energie

   Kategorieë: Artikels met stellings wat verwysings ontbreek • Energie

