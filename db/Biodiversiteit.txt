Biodiversiteit


   Reënwoude is van die mees biodiverse ekostelsels op aarde.
   Reënwoude is van die mees biodiverse ekostelsels op aarde.

   Biodiversiteit of biologiese diversiteit is die verskeidenheid van lewe
   op aarde en behels die hele spektrum van gene, spesies, ekostelsels en
   landskappe. Dit sluit 'n ongelooflike aantal soorte plante, diere en
   organismes in. Biodiversiteit is egter ook veel meer as dit. Dit omvat
   ook genetiese wisselwerking tussen spesies, verskeidenheid van spesies
   en lewensvorme, diversiteit van verwante spesies en interaksie tussen
   hulle, en ekologiese prosesse. Biodiversiteit is die natuur se manier
   om onder andere 'n ontsaglike genepoel daar te stel wat kan help om
   versteurings in ekostelsels te verwerk en te bowe te kom. Dit speel 'n
   onmisbare rol in die vorming, beskerming en instandhouding van grond,
   die regulering van die klimaat, asook die instandhouding van ekologiese
   prosesse en lewensonderhoudende stelsels. Kortom, sonder biodiversiteit
   kan die mens nie leef nie. Dit is danksy biodiversiteit dat voedsel,
   klerasie, medisyne en behuising verkry kan word, en dit is
   biodiversiteit wat die hoeksteen van toerismebedrywe vorm.

   Inhoud

        * 1 Die aarde se biodiversiteit
        * 2 Vermindering van biodiversiteit
        * 3 Bewaring van biodiversiteit
        * 4 Bronne

[wysig] Die aarde se biodiversiteit

   Daar is al 1,75 miljoen spesies geklassifiseer, maar kenners vermoed
   dat daar omtrent 100 miljoen kan wees. Die volgende getalle gee 'n idee
   van die aarde se biodiversiteit:
                           Klas                          Aantal
   Insekte en miriapode (duisend- en veelpotiges)        963 000
   Plante                                                270 000
   Fungi en ligene (swamme, paddastoele, ens.)           100 000
   Protozoa en alge                                      80 000
   Kloukaakagtiges (spinnekoppe en skerpioene)           75 000
   Molluske                                              70 000
   Skaaldiere                                            40 000
   Nematode wurms (haakwurms en draadwurms)              25 000
   Visse                                                 22 000
   Platwurms (slakwurms en lintwurms)                    20 000
   Gesegmenteerde of ringwurms (erdwurms en bloedsuiers) 12 000
   Reptiele en amfibieë                                  10 500
   Voëls                                                 10 000
   Jellievisse, korale en anemone                        10 000
   Sponse                                                10 000
   Soogdiere                                             4 500
   Bakterieë                                             4 000
   Ander organismes                                      10 000

[wysig] Vermindering van biodiversiteit

   Van die biodiversiteit van 'n koraalrif.
   Van die biodiversiteit van 'n koraalrif.

   Suid-Afrika beskik oor omtrent 10% van die wêreld se plant-, voël- en
   diersoorte. Die plantegroei van die land bestaan uit sowat 22 000
   soorte, waaronder die bekende en unieke fynbosbioom. Die
   fynbos-plantegroeigebied huisves ongeveer 8 000 plantspesies, waarvan
   70% endemies is. Sedert 1652 is ongeveer 46% van die droë woud, 62% van
   die grasvlaktes, 50% van die wortelboommoerasse, en 90% van die
   renosterveld in Suid-Afrika reeds uitgewis. Die meeste van hierdie
   uitwissing het in die laaste eeu plaasgevind.

   Wêreldwyd word daar gevrees dat 'n verdere derde van die aarde se
   biodiversiteit binne die volgende 20 tot 30 jaar uitgewis sal word. Die
   mens se aktiwiteite plaas toenemende druk op die oorblywende
   ekostelsels deur dit te verander en te fragmenteer of te vernietig. Dit
   bring verlies aan habitat mee en veroorsaak dat spesies uitsterf en die
   genepoel van die aarde inkrimp. Meer as 11 000 bekende plant- en
   dierspesies verkeer wêreldwyd op die rand van uitwissing. In reënwoude
   verdwyn daar elke jaar ongeveer 27 000 spesies (hoofsaaklik insekte en
   plante). Die gebiede waar biodiversiteit die vinnigste afneem, is in
   die armer, dig bevolkte dele van die wêreld soos Suid-Amerika (veral
   Brasilië), Sentraal-Afrika (veral in die Demokratiese Republiek van die
   Kongo) en Oos-Asië (in lande soos Indonesië en Sjina). Die regering van
   die Demokratiese Republiek van die Kongo (DRK) betaal vir hul
   burgeroorlog van die afgelope aantal jare deur aan Zimbabwe en ander
   Afrikalande die regte te verkoop om die reënwoude af te kap en die
   produkte daarvan te verkoop. In ruil daarvoor verskaf lande soos
   Zimbabwe dan soldate aan die DRK-regering.

[wysig] Bewaring van biodiversiteit

   Ten einde biodiversiteit te bewaar, sal die wêreld se oorblywende
   kerngebiede van groot diversiteit (sogenaamde hotspots) geïdentifiseer,
   gedokumenteer en beskerm moet word. Daar is reeds 24 ekologieryke
   gebiede geïdentifiseer wat 50% van alle landlewende spesies op aarde
   bevat (op net 2% van die aardoppervlak). Bewaringsaksies sal egter in
   samewerking met gemeenskappe wat binne of langs hierdie gebiede woon,
   onderneem moet word (en hulle sal voordeel daaruit moet put), anders
   sal dit verlore gaan. Die bewaring van biodiversiteit is grondliggend
   aan die sukses van die proses van ontwikkeling. Dit gaan nie bloot om
   die beskerming van die natuurlewe in natuurreservate nie. Dit gaan ook
   oor die behoud van die aarde se natuurlike stelsels wat
   lewensondersteunende stelsels vir die mens is, en die genetiese rykdom
   waarvan die mens afhanklik is in die nimmereindige stryd om gewasse en
   lewende hawe te verbeter.

[wysig] Bronne

     * Sosiale Wetenskappe: Bateleur-paneel, Bateleur-boeke, Eerste
       uitgawe

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Biologie • Saadjies

