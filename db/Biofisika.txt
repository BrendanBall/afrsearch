Biofisika


   Teen die middel van die twintigste eeu het moderne fisika in 'n wye
   reeks toepassings sukses begin behaal. Die omvang daarvan het vertikaal
   uitgebrei vanaf die ondenkbaar klein binnekant van die kern tot die
   onbegrypbare eindeloosheid van die heelal. Fisika het terselfdertyd
   egter ook 'n kragtige horisontale uitwerking op ander vertakkings van
   die wetenskap gehad - dikwels dmv nuwe instrumentasie - asook op
   tegnologie. Fisiese metodes het vir biologie opvallende resultate
   opgelewer. Die ontdekking van die dubbele heliks van die DNS-molekule,
   ontbloot deur die generasie van X-straalbeelde van gekristalliseerde
   DNS, is sekerlik die mees opvallende voorbeeld wat 'n revolusie in
   genetika teweeggebring het. Sedertdien kon die meganismes van oorerwing
   in tasbare, stoflike terme verstaan en uiteindelik selfs gemanipuleer
   word. Nog 'n baie belangrike voorbeeld is kernmagnetiese
   resonansiebeelding, wat die vermoë het om chemiese beelde van selle,
   weefsel en selfs volledige liggame te verkry. Biofisika is 'n
   interdissiplinêre veld wat tegnieke van die fisiese wetenskap toepas
   ten einde biologiese struktuur en funksie te begryp. Soos enige veld
   wat raakpunte met verskeie dissiplines het, is dit moeilik om te bepaal
   presies waar dit begin en waar dit eindig. Enersyds oorvleuel dit met
   molekulêre biologie en fisiese biochemie, en andersyds met selbiologie
   en fisiologie. Dit het as 'n afsonderlike dissipline in die 1950's 'n
   bloeitydperk beleef met die snelle invloei van fisici en hul tegnieke
   in die biologie. Die voorbeelde wat hieronder verskaf word, is enkele
   belangrikes van die uitwerking wat fisiese denkmetodes op die studie
   van biologiese stelsels gehad het.
   Kategorie: Biofisika

