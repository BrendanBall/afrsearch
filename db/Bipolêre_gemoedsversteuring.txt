Bipolêre gemoedsversteuring


   Bipolêre versteuring is 'n siektetoestand wat gekenmerk word deur
   skommelinge in gemoedstoestand, vanaf uiterste depressie tot uiterste
   manie. Daar bestaan tans geen geneesmiddels nie, maar behandeling kan
   die simptome grootliks verlig en psigososiale funksionering verbeter.

   Bipolêre versteuring het vroeër bekend gestaan as manies-depressiewe
   versteuring vanweë die gemoedsveranderings vanaf 'n opgewekte "maniese"
   toestand tot 'n toestand van algehele depressie. Die uitermatige
   gemoedskommelinge wat persone wat aan dié versteuring ly, ervaar, is
   vir hulle ontstellend en ontredderend en veroorsaak dat hulle nie
   normaal in die samelewing kan funksioneer nie.

   Inhoud

        * 1 Simptome
        * 2 Depressiewe fase
        * 3 Maniese fase
        * 4 Oorsake
        * 5 Voorkoms
        * 6 Behandeling

[wysig] Simptome

   Persone wat aan bipolêre versteuring ly, ondervind gemoedstemminge wat
   wissel vanaf maniese opwinding tot ernstige depressie, met periodes van
   normaliteit tussenin. Alle mense ervaar skommelinge van hul
   gemoedstoestand. Die verskil is egter dat die persoon wat aan bipolêre
   versteuring ly, soms kontak met die realiteit verloor. Die
   gemoedswisselinge kan dramaties en skielik plaasvind, maar meestal vind
   'n geleidelike oorgang plaas.

   Die eerste aanval van bipolêre versteuring kan 'n manies-depressiewe
   aanval wees, of kan kenmerke van albei fases toon. Hierna kan jare volg
   waartydens die persoon geen simptome ervaar nie. Die simptome van
   bipolêre versteuring stem dikwels ooreen met dié van ander toestande,
   soos persoonlikheidsversteurings, anti-sosiale gedrag,
   verslawingsversteurings, ensovoorts. Dit is daarom belangrik dat alle
   faktore in ag geneem word alvorens die diagnose gemaak word. Psigotiese
   simptome, wat voorkom by ernstige geestesversteurings, kan by bipolêre
   versteurings aanwesig wees, veral tydens die maniese fase. Dit gee
   daartoe aanleiding dat manie soms verkeerdelik as skisofrenie
   gediagnoseer word.

   Hierdie simptome sluit 'n verskeidenheid van waandenkbeelde en
   hallusinasies in, byvoorbeeld grootheidswaan, vervolgingswaan wat aan
   paranoia grens, gewaande liefdesverhoudings met bekende en vername
   persone, versteuring van gedagtegang en 'n onvermoë om te konsentreer.

[wysig] Depressiewe fase

   Die depressiewe fase van bipolêre versteuring word gediagnoseer indien
   gevoelens van ernstige terneergedruktheid en depressie konstant
   gedurende 'n periode van twee weke voorkom. Die persoon verloor ook
   alle belangstelling in voorheen genotvolle aktiwiteite. Dit het ook 'n
   negatiewe invloed op interpersoonlike verhoudings, beroepsaspekte,
   skoolwerk en ander belangrike funksioneringsgebiede. 'n Major
   (ernstige) depressiewe toestand word ook gekenmerk deur die
   aanwesigheid van die meerderheid van die volgende simptome, gedurende
   die grootste gedeelte van elke dag:
     * neerslagtigheid,
     * opsigtelike gebrek aan belangstelling in byna alle aktiwiteite,
     * opsigtelike gewigsverlies (sonder dat 'n dieet gevolg word), of
       gewigstoename (ongeveer 5% van die liggaam se gewig binne een
       maand),
     * slapeloosheid of oormatige slaap, feitlik elke dag,
     * uitputting en 'n verlies aan energie,
     * gevoelens van nutteloosheid en skuld,
     * konsentrasie en geheueprobleme en 'n onvermoë om besluite te neem
       en/of
     * selfmoordgedagtes.

[wysig] Maniese fase

   Die maniese fase word gekenmerk deur 'n periode van uitermatige
   opgeruimdheid, 'n oormaat van energie en geen behoefte aan slaap nie,
   in samehang met 'n geïrriteerde gemoedstemming. Om as die maniese fase
   van die bipolêre versteuring gediagnoseer te kan word, moet die
   toestand ernstig genoeg wees om die persoon se funksionering op onder
   meer beroeps- en sosiale vlak negatief te beïnvloed. Die simptome moet
   ook nie die gevolg wees van die misbruik van alkohol of ander middels
   nie en moet ook nie aan 'n siektetoestand te wyte wees nie. Die
   meerderheid van die volgende simptome moet aanwesig wees:
     * oordrewe selfvertroue of grootheidswaan,
     * behoefte aan slaap neem af,
     * meer spraaksaam as gewoonlik en verkeer onder druk om aan te hou
       praat,
     * ideëvlugte,
     * aandag is maklik afleibaar,
     * toename in doelgerigte aktiwiteite, psigomotoriese gejaagdheid en
     * oordrewe betrokkenheid by genotvolle aktiwiteite met die potensiaal
       om pynlike gevolge te hê, byvoorbeeld onoordeelkundige seksuele
       eskapades, onbesonne beleggings, ensovoorts.

[wysig] Oorsake

   'n Familiegeskiedenis van geestesversteurings en genetiese samestelling
   blyk 'n belangrike rol te speel in die aanwesigheid van hierdie
   siektetoestand en plaas persone in 'n baie groter risikogroep om wel
   die siekte te kry. Dit is egter nie bekend tot watter mate oorerwing
   wel 'n rol speel nie, en tot watter mate omgewingsfaktore bydra tot die
   siektetoestand nie. 'n Toename in spanning en 'n onvermoë om dit te
   hanteer, tree dikwels as snellermeganisme op vir die aanvang van die
   siektetoestand.

[wysig] Voorkoms

   Volgens Amerikaanse statistieke affekteer bipolêre versteuring minder
   as een persent van die volwasse bevolking. Die gemiddelde ouderdom
   waarop die siekte begin, is 21 jaar. 'n Vyf- tot tienjaar-gaping kom
   dikwels voor tussen die ouderdom waarop die siekte begin en die
   ouderdom waarop vir die eerste keer aangemeld word vir behandeling. By
   manlike persone is daar 'n groter waarskynlikheid dat die eerste aanval
   'n maniese episode sal wees, terwyl dit by vroue meer waarskynlik 'n
   depressiewe episode sal wees. Dikwels word verskeie depressiewe fases
   beleef voor die eerste maniese fase.

[wysig] Behandeling

   Verskeie faktore moet in ag geneem word wanneer daar op 'n
   behandelingstrategie vir bipolêre pasiënte besluit word. Dit sluit die
   kliniese fase waarin die pasiënt hom bevind (maniese of depressiewe
   fase), die hoeveelheid en erns van vorige aanvalle, die voor- en nadele
   van die onderskeie behandelingsmetodes en die pasiënt se voorkeure in.
   Die resultate moet voortdurend geëvalueer word en behandeling moet
   daarvolgens aangepas word. Daar moet ook in gedagte gehou word dat
   ontkenning dikwels 'n belangrike deel van die siektebeeld uitmaak en
   derhalwe die pasiënt se vermoë tot besluitneming kan beïnvloed. Daar
   bestaan tans geen geneesmiddel vir bipolêre versteuring nie.
   Behandeling verlig egter die ernstige simptome. Die doelwit met
   behandeling is om die gereelde herhaling, erns en psigososiale gevolge
   van aanvalle te probeer verminder en om psigososiale funksionering
   tussen aanvalle te verbeter.
     * Sielkundige behandeling

   Psigoterapie is by die bipolêre pasiënt eerstens daarop gerig om
   ondersteuning te bied en insig te verbeter. Die taak van die
   psigoterapeut sluit in om die pasiënt te lei tot 'n beter begrip van
   bipolêre versteuring en hom sodoende te help om sy psigososiale
   aanpassing te verbeter. Persone wat aan bipolêre versteuring ly, vind
   baat by geroetineerde gedrag en ook hierin moet die terapeut hom
   bystaan. Die pasiënt moet daagliks 'n bepaalde patroon handhaaf van
   aktiwiteit, slaap, eet, fisieke aktiwiteit - en die terapeut moet hom
   help om vas te stel tot watter mate dit sy gemoedstoestand beïnvloed.
     * Farmakologiese behandeling

   Farmakologiese ingryping verteenwoordig 'n baie belangrike deel van die
   behandelingsproses. Daar is medikasie beskikbaar vir die behandeling
   van akute episodes van depressie of manie, asook om aanvalle tot 'n
   minimum te beperk. Pasiënte kan ook baatvind deur tussen aanvalle
   medikasie te neem wat daartoe bydra om die gemoedstoestand te
   stabiliseer.
     * Elektrokonvulsiewe behandeling

   Elektrokonvulsieterapie blyk baie doeltreffend te wees in die
   behandeling van bipolêre versteuring, tydens sowel die depressiewe as
   die maniese fase.
   Kategorie: Sielkunde

