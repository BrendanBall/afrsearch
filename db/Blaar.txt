Blaar


   'n Blaar is 'n plantorgaan wat aangepas is om sekere belangrike
   hooffunksies te verrig, soos fotosintese, transpirasie en respirasie.
   Blare neem sonlig en koolstofdioksied op en die groen blaarselle
   gebruik dit saam met water om energieryke koolhidrate, byvoorbeeld
   stysel, deur die proses van fotosintese op te bou. Om dit te kan doen,
   is die blaarskyf meestal plat sodat dit baie sonlig kan absorbeer, en
   dun sodat gaswisseling maklik tussen die blaarselle en die atmosfeer
   kan plaasvind. Blare gee ook waterdamp af deur 'n proses wat as
   transpirasie bekend staan ('n proses wat voordele en nadele vir 'n
   plant inhou). Verder gee blare ook koolstofdioksied af en neem dit
   suurstof op tydens respirasie. Omdat die blaar aan wind en weer
   blootgestel is, besit dit versterkende weefsel om dit te beskerm en are
   om dit te versterk en te beskerm. 'n Dorsiventrale blaar is 'n algemene
   soort blaar waar die bokant verskil van die onderkant.

   'n Tipiese enkelvoudige blaar bestaan uit 'n groot, plat deel, die
   blaarskyf, wat deur middel van 'n blaarsteel aan die stingel van die
   plant verbind is by 'n knoop. 'n Blaar met 'n blaarsteel heet 'n
   gesteelde blaar in teenstelling met 'n sittende blaar waar 'n
   blaarsteel ontbreek, byvoorbeeld dié van jakobregoppe. In die oksel
   tussen die stingel en die blaar ontwikkel 'n okselknop. Die onderste
   deel van die blaarsteel, wat aan die stingel vas is, staan bekend as
   die blaarvoet. Die xileem en floëem van die blaarsteel word in die are
   van die blaarskyf voortgesit. By die blare van tweesaadlobbige plante
   kom een of meer hoofare voor. Wanneer een hoofaar met syare voorkom, is
   die groter are veervormig gerangskik. As 'n hele aantal hoofare
   onderskei word, is die groter are handvormig gerangskik. By
   eensaadlobbige plante, byvoorbeeld die grasfamilie, loop die are
   parallel om 'n parallelarige bearing te vorm.

   Die blaarskyf vertoon 'n verskeidenheid vorme, byvoorbeeld ellipties,
   lintvormig of eiervormig. Soms is dit op verskillende maniere ingesny,
   byvoorbeeld getand, gegolf of gesaag. Die blare van verskillende plante
   kan uitgeken word aan hul blaarvorm, blaarrande, blaarpunte,
   blaarbasisse, bearing, blaarstele, en so voorts. Die kenmerke van blare
   is 'n belangrike hulpmiddel by die uitkenning en klassifisering van
   plante, maar is in hierdie opsig nie so belangrik soos die kenmerke van
   die blomme van die plant nie.

[wysig] Bronne

     * Senior Biologie, Du Toit, Van Rensburg, Du Toit, Botha, Van der
       Merwe, Volschenk, Van der Westhuyzen, De Kock, Niebuhr. Nasionale
       Opvoedkundige Uitgewery Beperk, 1989.

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Saadjies • Plantkunde

