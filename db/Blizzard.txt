Blizzard


   Blizzards word deur hewige winde en verblindende sneeuval gekenmerk
   Blizzards word deur hewige winde en verblindende sneeuval gekenmerk
   'n Skielike blizzard kan grootskaalse skade berokken. Hierdie
   lokomotief in Minnesota is in 1881 in 'n hewige sneeuval vasgevang
   'n Skielike blizzard kan grootskaalse skade berokken. Hierdie
   lokomotief in Minnesota is in 1881 in 'n hewige sneeuval vasgevang

   Blizzard is 'n hewige sneeustorm, wat deur lae temperature, sterk winde
   en hoog opgewaaide sneeu gekenmerk word. Blizzards word gevorm wanneer
   'n hoogdrukgebied met 'n laagdrukgebied ontmoet en die eersgenoemde se
   lugmassas horisontaal na die laagdrukgebied beweeg. Alhoewel sneeu- of
   winterstorms dwarsoor die wêreld voorkom, word die term blizzard
   gewoonlik net vir sneeustorms in Noord-Amerika gebruik. Maar selfs
   Noord-Amerikaanse nuusmedia verwys na 'n sterk winterstorm dikwels as
   blizzard, alhoewel hy nie aan die amptelike kriteria van hierdie soort
   storm voldoen nie.

   In Noord-Amerika word veral die noordoostelike Verenigde State en die
   oostelike maritieme provinsies van Kanada deur blizzards getref.

   Inhoud

        * 1 Klassifikasie
        * 2 Etimologie
        * 3 Kultuurgeskiedenis
        * 4 Eksterne skakels
             + 4.1 Media

[wysig] Klassifikasie

   Aangesien die klassifikasie van 'n sneeustorm as 'n blizzard baie
   ingewikkelde faktore behels, is daar 'n aantal verskillende definies.
   Een van die mees gebruikte definies is in 1958 deur die Verenigde State
   se Weerburo opgestel. Voordat 'n sneeustorm deur die Weerburo as
   blizzard beskou word, moet hy aan verskillende voorvereistes voldoen:
     * die storm moet sigbaarheid verswak tot sowat 'n kwart myl of 400
       meter,
     * daar moet neerslag in die vorm van sneeu of ysreën wees,
     * temperature moet daal tot by -7 °C (20 °F) of laer, en
     * die storm moet deur windsnelhede van tenminste 35 myl (56
       kilometer) per uur vir tenminste drie opeenvolgende ure gekenmerk
       word (wat gelykstaan aan sewe of meer op die Beaufort-windskaal).

   Environnement Canada/Environment Canada het 'n ander definisie
   opgestel, waarvolgens die winterstorm deur windsnelhede van 40
   kilometer (25 myl) per uur of meer, 'n sigbaarheid van minder as een
   kilometer (sowat 5⁄8 myl) en 'n aanvoelbare temperatuur (Engels: wind
   chill) van minder as -25 °C (-13 °F) gekenmerk moet wees, om as 'n
   blizzard erken te word. Daarbenewens moet die genoemde kenmerke
   tenminste drie ure lank optree.

   In die Verenigde Koninkryk het die amptelike Weerburo (Met Office) laer
   standaarde vasgelê en definieer 'n blizzard as "matige of swaar
   sneeuval", wat saam met 'n gemiddelde windspoed van 30 myl per uur en
   'n sigbaarheid van minder as 200 meter optree. Sodra hierdie
   weersomstandighede ook ná die sneeuval voortduur, word die winterstorm
   deur Britse weerkundiges ground blizzard (grondblizzard) genoem.

   Die uiterste vorm van 'n blizzard word in Engels whiteout genoem; dit
   tree op wanneer lug vertikaal beweeg en tegelykertyd sneeu val. Sodra
   hierdie verskynsels baie hewig word, is dit dikwels onmoontlik om
   tussen grond en lug te kan onderskei. Mense, wat in 'n whiteout
   vasgevang is, raak hulle oriëntasievermoë kwyt en verdwaal. Whiteouts
   hou veral gevare vir lugverkeer in, indien vliegtuie teen die hoogte
   van die storm vlieg of besig is om op 'n vliegveld of lughawe te land.
   Daarnaas word die vlerke aan 'n sterk verysing blootgestel.

[wysig] Etimologie

   In die taal van die grensgebied in die Midweste het die term blizzard
   na 'n slag of skoot verwys, wat iemand op die grond laat neerslaan het.
   Die term, wat al omtrent 1825 gebruiklik was, is moontlik afgelei van
   die Duitse Blitz ("weerlig, bliksem"). Later het dit geleidelik ook na
   'n hewige sneeustorm begin verwys. 'n Dagblad in Iowa het die term
   blizzard in die 1870's as 'n inoniem vir 'n hewige sneeustorm gebruik.
   Met die strawwe winter van 1880-1881, wat deur 'n aantal swaar
   winterstorms gekenmerk was, is die term landwyd gebruik en die ouer
   betekenis van menslike geweldpleging het in vergetelheid geraak.

[wysig] Kultuurgeskiedenis

   Die eerste setlaars in die Noord-Amerikaanse kolonies was verbaas oor
   die hewigheid van die plaaslike sneeustorms. In die jaar 1717 het 'n
   blizzard, wat later meer as 'n eeu lank as die "Groot Sneeu" (Great
   Snow) bekend gestaan het, die oostelike kusgebiede getref. Drie tot vyf
   meter se sneeuvalle is aangeteken, en die sterk wind het die sneeu tot
   by 25 voet hoog opgehoop.

   Gedurende die 19de eeu het die kolonisasie van die Midweste se Groot
   Vlaktes begin, en die setlaars was in die winter blootgestel aan die
   huilende winde en swaar sneeuvalle van die prairiegebiede. Die
   spoorwegverkeer is dikwels deur hewige sneeuvalle ontwrig, en wanneer
   die blizzards dae lank gewoed het, het die voedsel- en
   brandstofvoorrade vinnig skaars geword. Aangesien oonde en stowe weens
   die koue dikwels oorbenut is, was die brandgevaar baie hoog. Die
   bestryding van brande is egter ontmoontlik gemaak sodra waterleidings
   weens die koue bevries was. Telegraaf-, telefoon- en kragpale het onder
   die gewig van die sneeu omgeval, terwyl ook nuut opgerigte hangbrûe
   weens die las van ys en sneeu ineengestort het.

   'n Aantal swaar blizzards het die Verenigde State in die loop van die
   19de eeu ontwrig. Die sneeustorm, wat Noord-Kalifornië in Oktober 1846
   getref het, het agt dae lank voortgeduur en die sneeu in die gebied van
   Truckee-pas tot by veertig voet opgehoop. 'n Groep mense, wat op 'n
   bergspits vasgevang was, kon eers in die lente weer afklim. Tientalle
   mense is dood, en daar is grustories vertel van kannibalisme weens
   gebrek aan voedsel.

   Die groot blizzard van 1873 het in die Groot Vlaktes sewentig
   menselewens geëis en treinvervoer vir die grootste deel van die winter
   ontwrig. Die "Blizzard van '88", wat ook as die "Skoolhuis-blizzard"
   bekend staan, was deur hewige sneeuvalle en temperature gekenmerk, wat
   binne agtien ure met sestig graad gedaal het - met tragiese gevolge.
   Die meeste van die tweehonderd slagoffers was skoolkinders, wat in
   hulle skoolhuise vasgevang was sonder brandstowwe of op pad huis toe in
   die skielike koue gesterf het. In Maart van dieselfde jaar het 'n
   blizzard die oostelike kusgebiede getref. Ysige koue en stormwinde met
   snelhede van meer as 70 myl per uur is in New York Stad aangeteken.
   Sneeuvalle van meer as twintig voet het motors en selfs die eerste
   verdiepings van 'n aantal geboue begrawe, en mense was vasgevang in
   kantore, huise en treine. Meer as vierhonderd mense het gesterf.

   In die 20ste eeu was 'n aantal nuwe uitvindings beskikbaar, waarmee die
   nadelige uitwerkings van blizzards verminder kan word. Lokomotiewe en
   vragwaens is van massiewe sneeuploeë voorsien, en telegrawe en
   telefoonlyne is gebruik om mense op tyd teen swaar weersomstandighede
   te waarsku. Later is ook meer gesofistikeerde weerkundige toerusting
   ingespan om blizzards te kan voorspel.
   Verlate motors in Yarmouthport, Massachusetts (2005)
   Verlate motors in Yarmouthport, Massachusetts (2005)
   Die blizzard van 1996: Opgehoopte sneeuvalle in Yonkers (New York)
   Die blizzard van 1996: Opgehoopte sneeuvalle in Yonkers (New York)

   Desondanks was daar ook in die 20ste eeu 'n reeks swaar blizzards. Die
   sogenaamde Knickerbocker Storm, wat die hoofstad Washington, DC in
   Januarie 1922 met twee voet se sneeuvalle getref het, het byna
   eenhonderd menselewens geëeis nadat die dak van die Knickerbocker
   Theater ineengestort het. In 1941 het die buitengwewoon warm weer in
   Maart baie eendjagters na die Midweste se mere gelok. 'n Skielike
   blizzard op 15 Maart het in die twee Dakotas, Minnesota, Wisconsin en
   Michigan tientalle menselewens geëis. 'n Reeks swaar winterstorms langs
   die wesoewer van die Michiganmeer het die openbare lewe van Chicago in
   Januarie 1967 ontwrig nadat twee voet sneeu die stad bedek het. Dit het
   twee weke geneem om die sneeubedekte strate op te ruim, en sestig mense
   het hulle lewens verloor. Plunderings was 'n baie groot probleem.

   In die laat 20ste eeu is die VSA nog deur twee groot blizzards ontwrig.
   Die "Superstorm van 1993" het in Maart van daardie twee derdes van die
   land geraak en was langs die ooskus ook deur rekord-sneeuvalle
   gekenmerk. Deelstate van Alabama tot by Massachusetts is met sneeu
   bedek, en daar was selfs sprake van 'n "wit orkaan". Die westelike
   gebiede van die land is deur 'n aantal donderstorms, oorstromings en
   tornados ontwrig. 92 mense het gesterf.

   Dié superstorm is nog oortref deur die blizzard van Januarie 1996, wat
   weer twee derdes van die kontinentale Verenigde State getref het. Die
   storm het in die suidooste begin en daarna in noordelike rigting
   beweeg, met sneeuvalle van vier voet in deelstate soos Virginia. Nege
   deelstate is heeltemaal ontwrig, en die blizzard het meer as honderd
   menselewens geëis. In die volgende weke is ook die noordooste en die
   sentrale en noordelike gedeeltes van die Groot Vlaktes deur blizzards
   getref.

   Massiewe ysstorms in November 1996 in die gebied van die Groot Vlaktes
   en die Groot Mere met rekord-sneeuvalle van tussen twee en drie voet
   per blizzard en ysige koue het tot 'n aantal oorstromings gelei.

   Die blizzard van 2005 was een van die eerste swaar sneeustorms in die
   21ste eeu, wat groot gedeeltes van die noordelike Verenigde State
   ontwrig het. In die suidooste van Massachusetts en die metropolitaanse
   gebied van Boston is sneeuvalle van meer as drie voet (90 sentimeter)
   aangeteken. Ook Philadelphia en New York Stad is deur die storm geraak,
   met sneeuvalle van tussen twaalf en vyftien duim (30-38 sentimeter).

   Die Valentynsdag-blizzard van 14 Februarie 2007 was deur
   rekord-sneeuvalle in Nieu-Engeland gekenmerk - die swaarstes in sowat
   vier dekades met tot by vier meter in die Oswego-distrik van die
   deelstaat New York - en het landwyd veertien menselewens geëis.

[wysig] Eksterne skakels

[wysig] Media

     * 'n Vermaaklike amateurvideo oor 'n blizzard in Plaistow, NH
     * Die Digitale Sneeumuseum met fotos van blizzards en sneeustorms

   Kategorie: Storms

