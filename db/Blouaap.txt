Blouaap


                                                         Blouaap
                                               Wetenskaplike klassifikasie


                         Koninkryk:    Animalia
                          Phylum:      Chordata
                           Klas:       Mammalia
                           Orde:       Primates
                          Familie:  Cercopithecidea
                           Genus:    Cercopithecus
                          Spesie:      aethiops

                                                      Binomiale naam
                                                       C. aethiops

   Die blouaap is 'n primaat van gemiddelde grootte. Die spesie word slegs
   gevind in Afrika suid van die Sahara. 'n Klein bevolking blouape wat
   saam met die slawe van Afrika as troeteldiere gereis het, is tans
   gevestig op eilande – veral Barbados en Sint Kitts – in die Karibiese
   see.

   Inhoud

        * 1 Identifikasie
        * 2 Verspreiding
        * 3 Habitat
        * 4 Gedrag
        * 5 Geluide
        * 6 Kos
        * 7 Voortplanting
        * 8 Spoor en veldtekens
        * 9 Galery
        * 10 Sien ook
        * 11 Bronne

[wysig] Identifikasie

   Mannetjie:
     * gemiddelde lengte 115cm,
     * gemiddelde stertlengte 68cm,
     * gemiddelde massa 5,5 kg.

   Wyfie:
     * gemiddelde lengte 105cm,
     * gemiddelde stertlengte 57cm,
     * gemiddelde massa 4,1kg.

   Die spesie het die tipiese aapvoorkoms. Hulle is skraal gebou, met lang
   arms en bene. Die pels op die lyf is liggrys, maar die penspels en die
   binnekante van die ledemate is roomkleurig tot wit. Die gesiggie is
   swart, maar omkring met 'n wit band pels wat dwarsoor die voorkop strek
   en met die wange af. Volwasse mannetjies se skrotum is helderblou, en
   die penis skarlaken.

[wysig] Verspreiding

   Verspreidingsgebied in Suider-Afrika
   Verspreidingsgebied in Suider-Afrika

   Hulle word in die noorde en ooste van Suider-Afrika aangetref, en langs
   die suidelike kus tot so ver wes as Mosselbaai. Hulle leef ook in
   anders onherbergsame areas langs riviere, insluitende die Oranjerivier
   tot so ver wes as sy monding, en beboste lope diep in die Karoo. Hulle
   is wyd verspreid deur sentraal- en Oos-Afrika, behalwe in die
   oerwoudareas naby die ewenaar.

[wysig] Habitat

   Blouape kan 'n wye verskeidenheid van leefplek hanteer, veral bebosde
   en graslandgebied, maar kom ook in voorstede voor. Die beskikbaarheid
   van drinkwater is ook noodsaaklik.

[wysig] Gedrag

   Lees ook die artikel aap.

   Hulle is aktief gedurende die dag en slaap snags in bome of op kranse.

   Die blouaap woon in nou-verweefde sosiale groepe saam. Die tropsamehang
   is rondom 'n dominante wyfie. Tropgrootte is tussen 20 tot 30 lede.
   Wyfies bly in hulle trop. Mannetjies emigreer ten tye van die aanvang
   van puberteit, en trek dan van trop tot trop, en spandeer omtrent drie
   jaar in 'n trop voordat hulle weer aanbeweeg. Mannetjies en wyfies se
   hiërargie is verskillend; slegs die mannetjies van hoër rang het
   toegang tot bronstige wyfies. Sosiale hegtheid gebeur deur middel van
   onderlinge versorging van mekaar se pelse. Troppe het
   goed-gedefinieerde groepsgebiede met duidelike grense.

   Die lewensverwagting kan tot 20 jaar wees.

   Hulle word gevang deur kroonarende, breëkoparende, luiperds en
   luislange.

[wysig] Geluide

   Blouape het 'n groot reeks geluide. Hulle het drie verskillende
   waarskuwingsroepe vir landsroofdiere, slange en voëls. Die kenmerkende
   'nkau'-roep van die volwasse mannetjie is die bron van die aap se
   Zoeloenaam.

[wysig] Kos

   Hulle is omnivore, maar eet veral 'n verskeidenheid groente. Hulle is
   ook lief vir klein insekte, klein gewerwelde diere en voëleiers. Hulle
   spandeer heelwat tyd op die grond aan't eet, en kan groot skade in
   vrugteboorde, landerye en tuine veroorsaak.

[wysig] Voortplanting

   Daar is nie sigbare tekens dat die wyfie gereed is vir voortplanting
   nie. Gewoonlik word 'n enkele apie gebore na 210 dae van dragtigheid,
   en geboortes vind plaas van September tot Desember. Tweelinggeboortes
   is raar. Spening vind plaas teen ongeveer vier maande.

[wysig] Spoor en veldtekens

   Grafiese skets van 'n blouaapspoor
   Grafiese skets van 'n blouaapspoor

   Agtergeblewe stukke kos, en doppe en oneetbare skille gee gewoonlik 'n
   aanduding dat blouape in die omgewing was. Die mis is klonterig en
   rond, met fragmente van onverteerde plantmateriaal daarin.

[wysig] Galery

[wysig] Sien ook

     * Lys van Suider-Afrikaanse soogdiere
     * Lys van Suider-Afrikaanse soogdiere volgens wetenskaplike name
     * Suider-Afrikaanse soogdiere en hul ordes

[wysig] Bronne

     * 'Smither's Mammals of Southern Africa. A field guide'. Redakteur
       Peter Apps. Derde uitgawe, 2000.
     * 'Veldgids tot die soogdiere van Suider-Afrika'. Chris en Tilde
       Stuart. Eerste uitgawe, 1988.

   Kategorie: Hondaapagtiges

