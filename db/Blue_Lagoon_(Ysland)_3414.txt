Blue Lagoon (Ysland)


   Blue Lagoon
   Blue Lagoon

   Die Blue Lagoon (Yslands: Bláa Lonið) is 'n geotermiese warmbad naby
   Grindavík, 'n dorp op die Yslandse skiereiland Reykjanes. Dit is naby
   die hoofstad Reykjavík en die internasionale lughawe in Keflavík geleë
   en het tot een van die gewildste toeristebestemmings in die suidweste
   van die land ontwikkel.

   Die kunsmatige meer met 'n oppervlakte van 5 000 vierkante meter is 'n
   "neweproduk" van die nabygeleë geotermiese kragsentrale Svartsengi waar
   'n mengsel van see- en soetwater vanuit 'n diepte van sowat 2 kilometer
   na die oppervlakte gepomp en vir kragopwekking ingespan word. In
   hierdie diepte styg die watertemperatuur tot by 240 °C. Die water vloei
   later in die omliggende lawaveld waar geleidelik 'n soutwatermer met sy
   kenmerkende blou-wit kleur ontstaan het.

   Die plaaslike bevolking het die meer aanvanklik as 'n baaiplek benut
   totdat die huidige warmbad-fasiliteite opgerig is. Die warmbad, wat ook
   in die winter baie gewild is, pomp tans ook sy eie warmwater na die
   oppervlakte. Blue Lagoon se warmwater het 'n temperatuur van tussen 37
   en 42 °C en bevat mineraalsoute, kieselaarde en alge. Die kieselaarde
   reflekteer onder meer die blou strale van die sonlig en skep ook die
   blou kleur van die meerwater.

   Die meerwater hou 'n heilsame effek vir lyers van psoriasis en ander
   velsiektes in. Blue Lagoon bied naas sy warmbad ook saunas, massages en
   stoombaddens aan. Blue Lagoon se kosmetiese produkte soos stortbadgel
   en sjampoe bevat onder meer soute en alge uit die warmwaterbronne en
   word plaaslik en via die warmbad se aanlynwinkel bemark. In 1999 is die
   Yslandse Prys vir Omgewingsbewaring aan Blue Lagoon toegeken.

[wysig] Eksterne skakels

     * Die amptelike webwerf van Blue Lagoon

   Kategorie: Ysland

