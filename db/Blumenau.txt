Blumenau


                                             Blumenau
                                         Kaart                       Wapen

                                                                      Vlag

                                          Land                    Brasilië
                                     Deelstaat              Santa Catarina
                                    Koördinate          26°55' S, 49°03' W
                                      Stigting            2 September 1850
                                    Oppervlak:
                                      - Totaal               519,837 vk km
                             Hoogte bo seevlak                        21 m
                                    Bevolking:
                               - Totaal (2007)                     304 162
                          - Bevolkingsdigtheid                 574,4/vk km
                                       Tydsone                      UTC -3
                                    - Somertyd                      UTC -2
                                  Burgemeester João Paulo Kleinübing (DEM)
                             Amptelike Webwerf          blumenau.sc.gov.br

   Blumenau is 'n stad in die Suid-Brasiliaanse deelstaat Santa Catarina
   met sowat 300 000 inwoners. Blumenau lê in die Rio Itajaí-vallei, sowat
   vyftig kilometer van die Atlantiese kus af, tussen Joinville in die
   noorde en die hoofstad Florianópolis in die suide. Vanweë die
   heuwelagtige omgewing en die rivierloop is die bewoonbare oppervlakte
   baie beperk.

   Die stad, wat in 1850 deur 'n groep Duitse immigrante onder die leiding
   van die apteker Dr. Hermann Blumenau gestig is, is naas Joinville en
   Brusque die belangrikste sentrum van Duitse setlaars in Santa Catarina.

   Die stad lok met sy Duitse karakter, Oktoberfest en argitektuur baie
   besoekers uit ander Brasiliaanse deelstate, alhoewel die meeste van sy
   kenmerkende vakwerkhuise soos die Prefeitura Municipal en die Casa
   Moellmann eers onlangs opgerig is.

   Net soos in sy stigtingsjare word Blumenau nog steeds deur oorstromings
   bedreig; die Rio Itajaí se hoogwater het al 'n rekord-hoogte van 17,1
   meter bereik.

[wysig] Geskiedenis

   Blumenau, wat ook as die "tropiese Duitsland" (Portugees: Alemanha
   tropical) bekend staan, is op 2 September 1850 deur die Duitse
   farmaseut Dr. Hermann Bruno Otto Blumenau (1819-1899) gestig. Saam met
   17 ander Duitse immigrante het Blumenau die eerste huise begin oprig.
   Die meeste immigrante het oorspronklik uit klein Duitse dorpe soos
   Pahnstangen in Thuringe gekom.
   Die stadsentrum van Blumenau
   Die stadsentrum van Blumenau

   Die gebied is oorspronklik deur inheemse stamme - die Kaigangs,
   Xoklengs en Botocudos - bewoon, wat deur die Duitse setlaars van hul
   land verdryf is. In die 1860's het 'n nuwe golf Duitse immigrante hulle
   in die gebied gevestig en hulle op landbou toegespits. In 1860 het Dr.
   Blumenau het sy landerye aan die keiserlike regering verkoop wat nou
   vir die kolonisasie van die gebied verantwoordelik was.

   Blumenau het tot die mees welvarende Duitse nedersetting in Brasilië
   ontwikkel. Die plaaslike Duitse immigrante het hul ekonomiese
   vooruitgang op 'n stelselmatige manier bevorder. Teen die einde van die
   19de eeu het ook Italiaanse setlaars hulle in die gebied kom vestig en
   eweneens 'n groot invloed op die plaaslike kultuur uitgeoefen.

   Vanweë die groot aantal pragtige blommetuine wat die bewoners begin
   aanlê het om huise, pleine en strate te verfraai het die stad die
   bynaam Cidade Jardim ("Tuinstad") gekry.

   In die 20ste eeu het Blumenau as gevolg van verstedeliking sy agrariese
   karakter kwytgeraak. Blumenau is vandag 'n moderne stad met meer as
   300 000 inwoners. Die metropolitaanse gebied, wat veertien ander stede
   insluit, word nog steeds deur die grootste konsentrasie van
   Duits-Brasilianers gekenmerk (sowat 85 persent van die bevolking is van
   Duitse afkoms). Blumenau word gekenmerk deur 'n vermenging van die
   Duitse en Brasiliaanse kultuur.

[wysig] Ekonomie

   Die belangrikste ekonomiese sektore is tans toerisme, handel en
   nywerhede. Blumenau is 'n beduidende sentrum van die Brasiliaanse
   porselein- en tekstielbedryf en huisves die hoofkwartiere van twee
   belangrike tekstielvervaardigers, Hering en Karsten. Intussen speel ook
   sagteware-ontwikkeling 'n groot rol; die belangrikste ondernemings van
   hierdie bedryf is Senior Sistemas, WK Sistemas en Benner. 'n Ander
   onlangse ontwikkeling is die vestiging van 'n brouerybedryf; die
   mikrobrouery Eisenbahn het sy hoofkwartier in Blumenau.
   Die plaaslike mikrobrouery Eisenbahn brou bier volgens die Duitse
   Reinheitsgebot
   Die plaaslike mikrobrouery Eisenbahn brou bier volgens die Duitse
   Reinheitsgebot

   Die plaaslike handel lewer eweneens 'n groot bydrae tot Blumenau se
   ekonomie. Die belangrikste winkelstrate soos XV de Novembro lê in die
   stadsentrum, en Blumenau beskik daarnaas oor 'n groot aantal
   winkelsentrums. Neumarkt, die grootste sentrum van sy soort, maak met
   sy kenmerkende toring deel uit van die stadshorison.

   Die plaaslike toerismebedryf trek veral voordeel uit die Duitse kultuur
   en voorkoms van Blumenau en sy jaarlikse Oktoberfest, 'n tradisionele
   Beierse bierfees wat in 1984 vir die eerste keer gehou is om fondse vir
   die slagoffers van die tweede grootste oorstroming ooit, wat Blumenau
   in 1983 getref het, in te samel. Sy pawiljoens het in 2005 365 288
   toegangskaartjies verkoop, en besoekers het in daardie jaar 266 811
   liter bier gedrink. In 1992 het die volksfees met meer as een miljoen
   selfs 'n rekord-aantal besoekers gelok. Die Oktoberfest is tans die
   tweede grootste volksfees in Brasilië na die karnaval van Rio de
   Janeiro.

[wysig] Taal

   Aantal skole volgens onderwysmedium (1905)
   Duits (uitsluitlik) 81
   Italiaans (uitsluitlik) 17
   Duits en Portugees 5
   Duits en Pools 4
   Portugees (uitsluitlik) 4
   Duits en Italiaans 1
   Totaal 112
   Bron: "Santa Catarina - 100 anos de historia", Florianópolis 1997

   In die eerste eeu ná die stigting van die kolonie was Duits die mees
   gebruiklike omgangstaal in Blumenau. Aanvanklik was dit selfs die
   enigste taal, aangesien die eerste setlaars uitsluitlik uit Duitsland
   gekom het. Met die toenemende immigrasie uit ander Europese lande en
   die Brasiliaanse binnemigrasie is ook ander tale, veral Italiaans en
   Pools, in Blumenau gebesig. Hulle was egter tot die
   immigrantegemeenskappe beperk, terwyl Duits in Blumenau en sy omgewing
   as lingua franca gedien het. Die Duitssprekende immigrante en hulle
   nakomelinge het oor 'n uitstekende infrastruktuur met skole,
   verenigings, teaters en ander instellings beskik.

   Die tabel langsaan, wat die aantal skole volgens hulle onderwys lys,
   gee 'n goeie indruk van die belangrike rol wat Duits selfs twee
   generasies ná die kolonie se stigting nog gespeel het.

   Met die beleid van die Estado Novo (1937-1954) onder die diktatoriese
   regering van president Getúlio Dornelles Vargas is ook die Duitse
   gemeenskap deur die Brasiliaanse staat se assimilasieveldtog geraak.
   Die Duitssprekendes se situasie het nog vererg toe Brasilië tydens die
   Tweede Wêreldoorlog by die Geallieerdes aangesluit het. Skole, wat
   Duits as onderrigmedium gebruik het, is destyds gesluit, en daar is
   self 'n verbod op die gebruik van die Duitse taal geplaas sodat
   Brasiliaanse Portugees dit geleidelik begin vervang het. Maar alhoewel
   Portugees vandag die oorheersende taal in Blumenau en sy omgewing is,
   word Duits nog steeds deur talle mense as omgangstaal gepraat.
   Kategorieë: Stede in Brasilië • Santa Catarina

