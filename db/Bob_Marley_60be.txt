Bob Marley


   In die laat-1960's en vroeë 1970's het die Rastafarianisme wêreldwyd
   onverwags nuwe aandag gekry met die toenemende gewildheid van 'n
   relatief nuwe musiekstyl: reggae. Die "profeet" wat die Rastafariese
   boodskap deur reggae aan die wêreld sou oordra, was Bob Marley,
   Jamaikaanse sanger, kitaarspeler en liedjieskrywer.

   Marley is in 1945 gebore as Robert Nesta Marley, en in 1961 stig hy sy
   eerste groep, The Rudeboys, wat later The Wailers geword het. Met sy
   meesleurende ritme en sterk lirieke het Marley gou die eerste
   reggae-musikant geword om internasionale ster-status te bereik. Twee
   ander lede van The Wailers, Bunny Livingston en Peter Tosh, sou later
   ook suksesvolle loopbane op hul eie volg.

   Reggae is 'n versamelnaam om 'n verskeidenheid van Jamaikaanse
   musiekstyle te beskryf - "ska", "rock-steady", "poppatop" en "mento".
   Marley se musiek het ook invloede getoon van die Amerikaanse "rhythm
   and blues" en Jamaikaanse "folk" en "dub".

   In 1967 het Marley, wat 'n Christelike agtergrond gehad het, hom
   amptelik tot die Rastafarianisme bekeer en daarna het sy musiek sterk
   elemente van spiritualisme en mistisisme bevat. Met sy lang Rasta-lokke
   en openlike voorspraak vir die gebruik van ganja het Marley vir baie
   jong swartmense oor die wêreld 'n toonbeeld geword van rebelsheid en
   verset teen die Babilon-stelsel. In sommige van sy liedjies bevorder hy
   openlik revolusie as 'n metode om persoonlike vryheid te bereik, terwyl
   ander handel oor liefde of 'n lewe sonder sorge.

   In 1976 het Marley 'n groot impak op Europa gemaak tydens 'n toer deur
   onder meer England, Swede, Nederland en die voormalige Wes-Duitsland.
   Dieselfde het gebeur tydens 'n daaropvolgende toer deur die VSA, waar
   sy albums soos Exodus (1977), Kaya (1978), Babylon by Bus (1978) en
   Uprising (1980) vandag nog gewild is. Bob Marley is in 1981 in die
   fleur van sy lewe dood aan kanker, maar sy musiek leef steeds wêreldwyd
   voort.

   Hoewel die meeste van Marley en ander reggae-musikante se aanhangers
   van die musiek gehou het sonder om noodwendig self die Rastafariese
   geloof te aanvaar, het die Rastafarianisme en die Rasta-boodskap
   nogtans wêreldwyd bekendheid verwerf. Vir baie swartmense - selfs in
   Afrika - het reggae-musiek en die Rastafarianisme die simbool geword
   van vryheid en het hulle daarin hul eie, unieke identiteit ontdek.
   Kategorie: Jamaikaanse musici

