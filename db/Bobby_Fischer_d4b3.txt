Bobby Fischer


   Robert James (Bobby) Fischer was 'n grootmeester in skaak wat in 1972
   die enigste Amerikaner geword het wat die amptelike wêreldkampioenskap
   in skaak kon wen. Robert James Fischer is op 9 Maart 1943 in die VSA
   gebore en sterf op 17 Januarie 2008 in Ysland ^[1] waar hy die laaste
   jare van sy lewe gewoon het. Daar word gereeld na Fischer verwys as
   moontlik die beste skaakspeler van alle tye. ^[2] ^[3] ^[4] ^[5] ^[6]
   ^[7]

   Inhoud

        * 1 Lewensloop
             + 1.1 Kinderdae
             + 1.2 Die aanloop na die wêreldkampioenskap
             + 1.3 Fischer word wêreldkampioen
             + 1.4 Ná die wêreldkampioenskap
        * 2 Bydraes tot skaak
             + 2.1 Publikasies
        * 3 Verwysings
        * 4 Eksterne skakels

[wysig] Lewensloop

[wysig] Kinderdae

   Bobby Fischer (links) teen Jack Collins
   Bobby Fischer (links) teen Jack Collins

   Bobby Fischer is op 9 Maart 1943 in Chicago gebore. Hy verhuis op 'n
   jong leeftyd na New York waar hy leer skaak speel toe hy ses jaar oud
   was. Hy word vroeg as 'n wonderkind gesien. Op dertien vra sy ma vir
   John W. Collins om sy skaaktutor te wees. Collins het verskeie
   topspelers afgerig, insluitend toekomende grootmeesters Robert Byrne en
   Williem Lombardy. In 1957 word hy as veertienjarige kampioen van die
   VSA (in 2008 staan die rekord steeds). Dié oorwinning besorg hom ook
   die titel internasionale meester. Daarna wen hy amper elke toernooi
   waaraan hy deelneem. By baie geleenthede stel hy hoë eise aan die
   toernooidirekteure.
   William Lombardy (links), Jack Collins (middel) en Bobby Fischer (regs)
   William Lombardy (links), Jack Collins (middel) en Bobby Fischer (regs)

   Van 1957 tot 1966 speel Fischer agt keer in die VSA-kampioenskap. Hy
   wen al agt keer, waarvan een keer in 1963 met 'n perfekte telling van
   11/11. In 1958 eindig Fischer sesde uit die agt spelers by die
   intersone-toernooi in Portoroz en word daarmee 'n grootmeester - op 15
   die jongste in die geskiedenis tot in 1991.

[wysig] Die aanloop na die wêreldkampioenskap

   In 1970 is Fischer nie meer toegelaat om mee te doen aan die volgende
   intersone-toernooi in Palma de Mallorca nie. Pal Benkö stel egter sy
   plek beskikbaar en gevolglik kon Fischer tog speel. Fischer wen dié
   toernooi oortuigend met 18,5/23. In die kandidaatwedstryde verslaan hy
   die topspelers Mark Taimanov en Bent Larsen altwee met 6-0. Daarna wen
   hy ook die oud-wêreldkampioen Tigran Petrosjan met 6,5-2,5. Met hierdie
   ongeëwenaarde prestasies verwerf hy die reg om die wêreldkampioen uit
   te daag.

[wysig] Fischer word wêreldkampioen

   In 1972 speel Fischer in Reykjavik, Ysland teen die toenmalige
   wêreldkampioen, Boris Spasski. Fischer verloor die eerste spel, en daag
   nie op vir die tweede een nie. Na 'n verskuiwing na 'n kamer sonder
   kameras wen Fischer sewe van die volgende negentien spelle, met een
   nederlaag en elf gelykop spelle, en wen daarmee 12,5-8,5. Sodoende word
   Fischer die elfde wêreldkampioen in skaak.

   Dit gebeur gereeld in wêreldklas-wedstryde met 'n reeks spelle dat een
   of albei spelers een of twee openinge baie deeglik voorberei en gereeld
   gedurende die wedstryd gebruik. Daarmee saam sal spelers ook voorberei
   deur van hulle opponent se vorige openingslyne te analiseer. Fischer
   het Spasski verras deur nooit 'n openingslyn deur die hele wedstryd te
   herhaal nie, en het 'n hele paar keer openingslyne gebruik wat hy nog
   nooit tevore in sy skaakloopbaan gebruik het nie. Gedurende die laaste
   helfte van die wedstryd het Spasski sy voorbereide openingslyne laat
   vaar en het gepoog om Fischer te uitoorlê met lyne wat hopelik vir
   altwee onvoorbereid sou wees, maar kon nie hiermee die paal haal nie.
   ^[8]

   Fischer se oorwinning was van groot simboliese waarde in die tyd van
   die Koue Oorlog met 'n Amerikaner wat eiehandig die magtige heersende
   bestel van die Sowjetunie beëindig wat wêreldskaak op daardie stadium
   oorheers het in die kwarteeu sedert 1948. In wat bekend staan as die
   "Fischer Boom" neem skaak in gewildheid toe in die VSA en elders.

[wysig] Ná die wêreldkampioenskap

   Nadat hy die titel van wêreldkampioen verower het, speel Fischer vir
   twintig jaar geen amptelike wedstryde nie. In 1975 daag Anatoli Karpov
   Fischer uit, maar uiteindelik lê Fischer die titel neer nadat FIDE nie
   aan sy voorwaardes vir die wedstryd voldoen nie. Hierna verdwyn Fischer
   vir 'n geruime tyd uit die openbaar en die titel word aan Karpov gegee
   sonder dat 'n wedstryd plaasvind.

   In 1992 daag Fischer vir Spasski uit vir 'n "wraakwedstryd". Hulle
   speel op 'n Serwiese eiland in die destydse Joego-Slawië in 'n wedstryd
   wat volgens Fischer om die wêreldtitel is (alhoewel Kasparov op daardie
   stadium deur FIDE erken is as die wêreldkampioen). Fischer het gewen
   met 10-5. Weens VN-sanksies teen Joego-Slawië op daardie stadium, het
   die VSA-regering Fischer verbied om die wedstryd te speel. Fischer gaan
   egter voort met die wedstryd met prysgeld wat $3-miljoen beloop, en
   keer daarna nie weer terug na die VSA nie.

   In die jare daarna het Fischer in Hongarye, Switserland, Japan en die
   Filippyne gebly. In sekere radioprogramme maak hy anti-Amerikaanse,
   anti-Bush en antisemitiese opmerkings. ^[9] ^[10] ^[11] Op 13 Julie
   2004 word hy op 'n lughawe in Tokio aangehou omdat sy paspoort ingetrek
   is deur die Amerikaanse owerheid terwyl hy in Japan was. Hy is vir nege
   maande gevange gehou en kon uiteindelik slegs loskom nadat Ysland aan
   hom burgerskap gebied het.

   Fischer sterf op 64 in Reykjavik aan nierversaking. ^[12] ^[13].

[wysig] Bydraes tot skaak

   Fischer het verskeie bydraes gemaak tot die skaakteorie in verband met
   openinge. Verskeie variasies op bestaande openinge word aan hom
   toegeskryf.

   Internasionale meester Jeremy Silman het Fischer beskryf as een van die
   beste vyf spelers in die eindspel. ^[14]

   In 1988 verkry Fischer 'n patent op 'n digitale skaakhorlosie wat
   vinnig die norm geword het in die meeste groot skaaktoernooie.

   Op 19 Junie 1996 in Buenos Aires, Argentinië kondig Fischer 'n nuwe
   variasie op skaak aan, bekend as Ewekansige skaak (Random Chess) of
   Chess960. Dié variasie poog om spelers te laat meeding op grond van
   hulle skaakvermoëns eerder as blote memorisasie van openingsvariasies.
   Fischer het per geleentheid gesê:^[15]

          "Skaak is nou geheel en al dood. Dis alles net memorisering en
          voorafgaande reëling. Dis nou 'n verskriklike spel. Baie
          onkreatief."

   Luister gerus na 'n klankgreep van Bobby Fischer wat die onaangename
   kant van hoëvlakskaak beskryf.

[wysig] Publikasies

     * Bobby Fischer's Games of Chess (Simon and Schuster, New York,
       1959). 'n Vroeë versameling van 34 spelle met aantekeninge,
       insluitend die beroemde "Spel van die eeu" teen Donald Byrne.
     * A Bust to the King's Gambit (teks) (American Chess Quarterly, 1961)
     * The Russians Have Fixed World Chess (Sports Illustrated, Augustus
       1962). In hierdie kontroversiële en invloedryke artikel maak
       Fischer bewerings van Sowjetsameswering in die kandidatetoernooi in
       Curacao in 1962.
     * Checkmate from 1966 to 1969 in Boys' Life.
     * My 60 Memorable Games (Simon and Schuster, New York, 1969, en Faber
       and Faber, Londen, 1969). Hierdie word as 'n klassieke teks geag
       deur die meeste skaakmeesters.
     * Bobby Fischer Teaches Chess met Donn Mosenfelder en Stuart
       Margulies (Bantam Books, Mei 1972, ISBN 0-553-26315-3). Hierdie
       boek help beginners om eenvoudige skaakkombinasies te sien. Dit
       word baie deur skaakinstrukteurs gebruik en is een van die
       skaakboeke waarvan die meeste eksemplare ooit verkoop is.
     * I Was Tortured in the Pasadena Jailhouse! (1982). Oor sy
       inhegtenisname in 1981 in Pasadena, Kalifornië.

[wysig] Verwysings

    1. ^ "Chess Champion Bobby Fischer Has Died", 'The Post Chronicle',
       2007-01-17. URL besoek op 2007-01-17.
    2. ^ Euwe, Max. Bobby Fischer--The Greatest?. Sterling Publishing Co.
       1979. p. ix.
    3. ^ Soltis, Andrew. Bobby Fischer Rediscovered. Batsford 2003. p. 9.
    4. ^ Mednis, Edmar. How to Beat Bobby Fischer. Dover 1997. p. xiii.
    5. ^ Kasparov, Garry. My Great Predecessors. Everyman Chess, 2004.
       Volume IV, p. 490.
    6. ^ Golombek's Encyclopedia of Chess. Crown Publishers, 1977. p. 117.
    7. ^ Batsford Chess Encyclopedia. Batsford, 1990. p. 67.
    8. ^ Gligoric, Svetozar. Fischer vs. Spassky, The Chess Match of the
       Century. The Chess Player 1972.
    9. ^ Parr, Larry: "Is Bobby Fischer Anti-Semitic?", Chess News, Mei
       2001 (en)
   10. ^ Bamber, David; Chris Hastings, "Bobby Fischer speaks out to
       applaud Trade Centre attacks", Sunday Telegraph (London), 2
       Desember 2001, p. 17. (en)
   11. ^ (1 Maart 2002) "The Bin Laden defense; Diatribe; Bobby Fischer
       speaks out in favor of 9/11 attacks; Brief Article; Transcript".
       Harper's Magazine 304 (1822): 27. 0017-789X. (en)
   12. ^ Chess legend Fischer dies at 64, BBC News, 18 Januarie 2008 (en)
   13. ^ Schaaklegende Fischer overleden NRC Handelsblad, 18 Januarie 2008
       (nl)
   14. ^ Silman, Jeremy, 2007, Silman's Complete Endgame Course: From
       Beginner to Master, Siles Press, ISBN 1-890085-10-3
   15. ^ Speaking about Fischer... 5 November 2006

[wysig] Eksterne skakels

     * Amptelike werf met verklarings en
       radio-onderhoudeMedia:Voorbeeld.ogg

   Kategorie: Skaakspelers

