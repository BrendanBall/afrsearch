Bodenmeer


   'n Kaart van die Bodenmeergebied
   'n Kaart van die Bodenmeergebied

   Die Bodenmeer (Duits: Bodensee, Frans: Lac de Constance) is die tweede
   grootste meer in Wes-Europa, in die grensgebied van Duitsland,
   Switserland en Oostenryk, met 'n oppervlakte van 539 vierkante
   kilometer en 'n diepte van tot by 252 meter.

   Die Bodenmeer lê aan die voet van die Alpe en het tydens die Ystydperk
   as 'n gletsermeer van die Ryngletser ontstaan. Eintlik is dit net 'n
   groot verbreding van die Ryn, wat tydens die Middeleeue 'n groot rol as
   waterweg vir die vervoer van goedere gespeel het. Danksy die omliggende
   bergreekse is die klimaat van die Bodenmeerstreek besonder mild, en
   naas die toerisme is die wynbou en vrugteverbouing 'n belangrike bron
   van inkomste.

   Die grootste eilande is Reichenau met sy beroemde geskiedkundige
   klooster ('n wêrelderfenisgebied van die UNESCO), Mainau (wat sedert
   die Dertigjarige Oorlog 'n Sweedse besitting is) met sy beroemde
   tuinlandskap en Lindau (almal in die Duitse deel van die meer).

   Inhoud

        * 1 Die naam
        * 2 Eilande
        * 3 Klimaat
        * 4 Geskiedenis
        * 5 Eksterne skakels

[wysig] Die naam

   Aandskemering naby Uhldingen
   Aandskemering naby Uhldingen

   Die naam Bodenmeer is afgelei van een van die oudste nedersettings teen
   die oewers van die meer, die dorp Bodman teen die mees westelike punt
   van die Meer van Überlingen, 'n tak van die Bodenmeer.

   Vroeër het die meer ook bekend gestaan as Bodman- of Bodanmeer; hierdie
   naam verskyn vir die eerste keer in 'n dokument uit die jaar 830. Die
   bergreeks, wat die Meer van Überlingen van die Benedemeer skei, dra nog
   steeds die naam Bodanrück. Bodman, 'n dorpe in die uiterste weste van
   die Meer van Überlingen, het in die Middeleeue as 'n Frankiese
   koninklike palts, setel van Alemanniese hertoë en munt 'n belangrike
   rol gespeel. Sy naam is moontlik later ook vir die meer gebruik.

   In die Romeinse tydperk is die meer na een van sy hawens (Bregenz)
   Lacus Brigantia of Lacus Brigantinus vernoem. Die meeste Europese tale
   verwys na die meer as die "Meer van Konstanz", die grootste stad in die
   gebied (Frans: Lac de Constance, Engels: Lake Constance, Italiaans:
   Lago di Costanza).

   In Duitsland het die meer ook die bynaam "Swabiese See" gekry.

[wysig] Eilande

   Die Bodenmeer naby Rorschach (Switserland)
   Die Bodenmeer naby Rorschach (Switserland)

   Die meer se grootste eiland is Reichenau in die Benedemeer, terwyl
   Mainau en Lindau die grootste eilande in die Bomeer is. Die drie dorpe
   van die munisipaliteit Reichenau lê op die gelyknamige eiland en spog
   met drie kerke uit die vroeë en Hoog-Middeleeue, wat deur die UNESCO as
   wêrelderfenisgebied gelys is. Die eiland staan ook bekend vir sy
   groentetuine.

   Die eiland Mainau lê in die suidooste van die Meer van Überlingen. Die
   eienaars, die Bernadotte-gesin, het die eiland omskep tot 'n gewilde
   toeristebestemming en 'n botaniese tuin en dieretuin aangelê.

   Die ou stadskern en hoofstasie van die Beierse stad Lindau lê op die
   gelyknamige eiland in die ooste van die Bomeer.

   Kleiner eilande in die Bomeer sluit die Dominikane-eiland net voor die
   ou stadskern van Konstanz en die eiland Hoy naby Lindau in. Die eiland
   Werd in die oorgangsgebied na die Hoog-Ryn. twee klein eilande voor die
   Wollmatinger Ried en die sogenaamde Liebesinsel ("Liefdeseiland") wes
   van die skiereiland Mettnau lê in die Benedemeer.

[wysig] Klimaat

   'n Swaar somerstorm naby Lindau
   'n Swaar somerstorm naby Lindau

   Die Bodenmeer oefen 'n betekenisvolle invloed op die klimaat van sy
   omgewing uit. Tydens die somer stoor die groot watermassas die warmte,
   wat in die herfs en winter weer aan die omgewing teruggegee word. Die
   gebied word dus nouliks deur onverwagse kouefronte getref. Veral die
   wynboubedryf trek voordeel uit hierdie klimatiese fenomeen, wat
   gereelde laat-oeste moontlik maak.

   Die water bereik sy laagste temperature - sowat 4 °C - gewoonlik in
   Februarie. Die koue hou dan enkele weke lank aan. As gevolg van die
   gematigde klimaat is daar min dae, waarop temperature benede vriespunt
   daal, en die flora van die gebied verskil duidelik van dié wat
   gewoonlik op hierdie geografiese breedtegraad aard.
   Danksy die gematigde klimaat aard selfs Mediterreense plante soos palms
   op die eiland Mainau
   Danksy die gematigde klimaat aard selfs Mediterreense plante soos palms
   op die eiland Mainau

   Die Bodenmeer staan bekend vir sy storms en rukwinde. Die gebied is
   verdeel in drie verskillende geweste - Wes, Sentraal en Oos - waarvoor
   stormwaarskuwings uitgereik kan word. Windsnelhede tussen 25 en 33
   knope (windsterktes 6 tot 8 volgens die Beaufort-skaal) word as sterk
   winde geklassifiseer, terwyl buie vanaf 34 knope (windsterkte 8) as
   stormwind of orkaan beskou word. Ringsom die meer is skynwerpers
   geïnstalleer, wat mense met hulle oranje blinkligte oor 'n naderende
   stormfront waarsku.

   Die gevaarlikste wind is die sogenaamde föhn, 'n valwind uit die Alpe,
   wat deur die Rynvallei waai en oor die water van die Bodenmeer uitbrei.
   Dit bereik soms orkaansterkte en stuur golwe met 'n hoogte van enkele
   meter oor die meer. Die stormwinde, wat dikwels onverwags optree, is
   ewe gevaarlik. Tydens die laaste swaar donderbui in Julie 2006 het
   golwe 'n hoogte van 3,50 meter bereik. Die maksimale hoogte van golwe
   op die Bodenmeer kan teoreties selfs 4,50 meter wees.

   Tydens die vloedramp van Mei en Junie 1999 het die Bodenmeer met sowat
   twee meter bokant die normale waterstand buitengewoon sterk oor sy
   oewers gekom en talle hawegeriewe asook geboue en hotelle langs die
   oewers oorstroom. Swaar reënval het die waterstand in laat Augustus
   2005 met sowat 70 sentimeter laat styg. Die grootskaalse oorstromings
   het paaie en spoorweë in die gebied ernstig beskadig.

[wysig] Geskiedenis

   Gerekonstrueerde paalhuise in Unteruhldingen
   Gerekonstrueerde paalhuise in Unteruhldingen

   Die eerste menslike nedersettings dateer uit die Laat Steentydperk
   (vanaf 3 000 v.C.), en daar is oorblyfsels van huise wat op pale in die
   meer opgerig is. Een van hierdie dorpe uit die steentydperk is in die
   opelugmuseum van Unteruhldingen (Duitsland) gerekonstrueer.

   Omtrent 400 v.C. vestig Keltiese stamme soos die Helvetiërs,
   Brigantiërs en Vindelikers hulle teen die oewers van die Bodenmeer.
   Brigantion (Latyn: Brigantium, die huidige Bregenz in Oostenryk) groei
   tot die belangrikste Keltiese nedersetting.

   Die Romeine verower die gebied van die Bodenmeer in die jaar 15 v.C.,
   en in dieselfde jaar vind die grootste seeslag ooit op die Bodenmeer
   plaas, waarby Kelte uit Brigantion teen 'n Romeinse vloot geveg het.
   Die Keltiese stamme is geleidelik geromaniseer.

   Die Spaanse geograaf verwys omtrent 43 vir die eerste keer na die
   Bomeer (Lacus Venetus) en Benedemeer (Lacus Acronius) van die
   Bodenmeer, en hy beweer dat die Ryn deur albei sou vloei. Gaius Plinius
   Secundus verwys na die Bodenmeer as die Lacus Brigantinus. Brigantium
   is destyds die belangrikste Romeinse nedersetting, wat stadstatus kry
   en die setel van die prefek van die Romeinse Bodenmeervloot word. Die
   Romeine rig daarnaas ook nedersettings soos Constantia (die huidige
   Konstanz, Duitsland), Arbor felix (Arbon, Switserland) en 'n dorp op
   die heuwels van Lindau op.
   Die ou stadskern van Konstanz
   Die ou stadskern van Konstanz

   Sedert die 3de eeu het Alemanniese stamme hulle in die gebied gevestig,
   wat danksy die Ierse sendelinge Kolumbaan en Gallus omtrent 600
   gekersten is. Die sentralistiese Frankiese bedeling is as gevolg van
   die feodalisme deur 'n groot aantal kleiner selfregerende gebiede
   vervang, en eers gedurende die 19de eeu het die moderne state ringsom
   die meer ontstaan.

   Ander seegevegte vind tydens die Dertigjarige Oorlog (in 1634 veg die
   Swede teen die Oostenrykers) en tydens die oorloë van 1799 tussen
   Frankryk en Oostenryk plaas. Die groot aantal geboue in die barok-styl,
   wat ná die Dertigjarige Oorlog ontstaan het - soos die kastele van
   Meersburg en Tettnang en die Switserse klooster Sankt Gallen met sy
   beroemde biblioteek - is nog steeds kenmerkend vir die Bodenmeergebied.

   Sedert die jaar 875 het koue winterweer die Bodenmeer 32 keer volledig
   laat bevries, sodat dit te voet oorsteek kon word. Dit het vir die
   laaste keer in 1963 gebeur.

   Aangesien die Alperyn materiaal uit die berge na die meer spoel, word
   daar voorspel dat die baai van Bregenz binne enkele eeue opgevul sal
   wees. Binne tien- tot twintigduisend jaar sal ook die hele Bodenmeer
   moontlik verdwyn, maar net as die sediment nie meer verwyder sou word
   nie.

[wysig] Eksterne skakels

     * Klanke van die Bodenmeer vir Real Player-sagteware

   Kategorieë: Geografie van Duitsland • Switserland • Oostenryk • Mere

