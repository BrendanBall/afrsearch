Boek van Weles


   ’n Teksgedeelte van die plank waarna die boek genoem is, aangesien dit
   begin met: "Aan Weles wy ons hierdie boek ..."
   ’n Teksgedeelte van die plank waarna die boek genoem is, aangesien dit
   begin met: "Aan Weles wy ons hierdie boek ..."

   Die Boek van Weles is na bewering ’n teks van die antieke Slawiese
   godsdiens en geskiedenis wat op houtplanke geskryf is. Dit is ook
   bekend as Weles Boek, Wles Boek, Wlesboek en Izenbek se Planke
   (Велесова книга, Велес книга, Книга Велеса, Дощечки Изенбека, Дощьки
   Изенбека).

   Dit bevat godsdienstige passasies en uittreksels uit die geskiedenis en
   is deurspek met godsdienstige sedelesse. Die vroegste gebeure in die
   boek dateer uit omstreeks die 7de eeu v.C. en die laaste uit die 9de
   eeu n.C.

   Die boek is na bewering in 1919 ontdek en het in 1941 verdwyn. Die
   egtheid daarvan word betwis; dit is vermoedelik ’n vervalsing wat óf in
   die 1940's óf in die vroeë 1800's gemaak is. Verskillende moderne
   uitgawes van die boek het ook verskillende weergawes van die teks. Die
   meeste Slawiese neoheidene gebruik dit egter as hul heilige skrif.

   Inhoud

        * 1 Egtheid
        * 2 Beskrywing
             + 2.1 Die planke
             + 2.2 Geskiedenis van die ontdekking volgens Miroljoebof
             + 2.3 Inhoud
             + 2.4 Uittreksels
                  o 2.4.1 Van plank 2/B
                  o 2.4.2 Van plank 7/A
                  o 2.4.3 Van plank 11/A
        * 3 Verwysings
        * 4 Eksterne skakels

[wysig] Egtheid

   Verskillende opinies bestaan oor die egtheid van die boek. Byna alle
   geleerdes beskou dit as ’n vervalsing. Die geskiedenis van die boek kan
   net tot die middel 1950's nagespeur word toe die getranskribeerde boek
   en ’n foto van een van die planke die eerste keer hul verskyning gemaak
   het in ’n Russiese immigrante-koerant gebaseer in San Francisco.
   Sommige geleerdes glo die hele boek is ’n sameswering van die
   redakteurs van die koerant en Joeri Miroljoebof, wat later beweer het
   dat hy die boek gevind het. Ander geleerdes glo óf die hele boek óf die
   enigste plank wat beskikbaar was, is in die vroeë 1800's vervals deur
   die Russiese versamelaar en vervalser Aleksander Soelakadzef. Daar is
   ook ’n moontlikheid dat Miroljoebof een of verskeie planke van die Boek
   van Weles gevind het en die res vervals het om aan te pas by sy teorieë
   oor die vroeë Slawiërs.

   Die boek is geskryf in ’n taal baie dieselfde as Ou Oos-Slawies. Dus is
   ’n groot deel van die teks verstaanbaar deur die meeste sprekers van
   Slawiese tale as dit eers in ’n moderne alfabet getranskribeer is. Baie
   historici, veral spesialiste in antieke Slawies, bevraagteken aspekte
   van die taal — woordeskat (moderne en Middeleeuse Slawiese woorde word
   soms gebruik in die plek van hul antieke ekwivalente), spelling,
   fonetiek (’n gebrek aan begrip van die klank "f", wat in Proto-Slawies
   voorgekom, maar later verdwyn het, die lukrake hantering van
   gereduseerde klinkers, ens.), grammatika (vorm onversoenbaar met vroeë
   Slawiese tale), ens. Dit lyk of die teks kunsmatig "verouder" is deur
   iemand met ’n beperkte kennis van antieke Slawies. In die woorde van
   die historikus O.W. Tworogof:

     "Hierdie ontleding bring ons tot ’n definitiewe gevolgtrekking: ons
     het te doen met ’n kunsmatige taal wat uitgedink is deur ’n persoon
     wat nie bekend is met die geskiedenis van Slawiese tale nie en nie
     sy eie taalstelsel kon skep nie." ^[1]

   Aan die ander kant van die sprektrum is daar mense wat glo die probleme
   met die taal kan toegeskryf word aan die variasies in plaaslike
   dialekte (as die boek geskryf of saamgestel is deur verskeie mense,
   soos wat die ondersteuners daarvan beweer). Die alfabet is ook
   omstrede, want die boek is geskyf in ’n alfabet soortgelyk aan
   Cyrillies. Die bestaan van ’n geskrewe taal onder Slawiërs voor die
   invoer van Cyrillies in die 10de eeu word egter steeds betwis.

   Omdat die oorspronklike planke verlore gegaan het, sal daar moontlik
   geen konsensus onder amateurs wees oor die egtheid van die boek nie.

[wysig] Beskrywing

   Die beskrywing hieronder gaan uit van die onderstelling dat die boek
   inderdaad eg is.

[wysig] Die planke

   Die Boek van Weles is die eerste teks wat gevind is wat op houtplanke
   geskryf is. Onlangs is nog sulke tekste gevind, soos die
   berkebas-geskrifte van Nowgorod.

   Die planke was 38 cm wyd, 22 cm hoog en sowat 0,5 cm dik. Die kante en
   oppervlak van die planke was ongelyk en aan die bokant was daar twee
   gate om die planke aanmekaar te heg. Die teks is in die planke
   gegraveer en later met ’n kleurstof bedek. Skryflyne (min of meer
   reguit en parallel) is oor die planke getrek en die bokant van letters
   is in lyn met hierdie lyne. Die teks is onder die lyne geskryf eerder
   as daarbo. Die grootte en vorm van die letters verskil, wat kan beteken
   dat meer as een persoon die teks geskryf het. Van die planke was
   gedeeltelik of amper heeltemal verrot.

[wysig] Geskiedenis van die ontdekking volgens Miroljoebof

   In 1919 het Fjodor Artoerowitsj Izenbek, ’n luitenant in die Wit Leër
   van Rusland, ’n klomp houtplanke in Koerakin naby Charkif, Oekraïne,
   gevind waarop in ’n vreemde alfabet geskryf is. Nadat die leër verslaan
   is, het Izenbek na Belgrado, Serwië, geïmmigreer waar hy in 1923 ’n
   onsuksesvolle poging aangewend het om die planke aan Belgrado se
   biblioteek en museum te verkoop. In 1925 het hy hom in Brussel gevestig
   waar hy die planke aan Joeri Miroljoebof gegee het. Dié het dit vir die
   eerste keer deeglik bestudeer. Izenbek het die planke versigtig
   hanteer, nie toegelaat dat dit uit sy huis geneem word nie en ’n
   voorstel van ’n professor aan die Universiteit van Brussel om hulle te
   oorhandig sodat dit bestudeer kan word, van die hand gewys. Later het
   sy weiering om afstand van die planke te doen, mense laat glo dat dit
   vervals is.

   Vyftien jaar lank het Miroljoebof die teks gerestoureer, gefotografeer,
   getranskribeer (aangesien die gefotografeerde kopieë onleesbaar was) en
   eindelik die teks vertaal.

   In Augustus 1941 het Nazi-Duitsland Brussel beset, Izenbek is dood en
   die planke het verlore gegaan. Sommige mense glo die Duitsers het die
   planke na hulle Ahnenerbe-argief geneem, van waar hulle aan die einde
   van die Tweede Wêreldoorlog na Engeland geneem is. Daar word hulle
   steeds naby Aldershot of Crookham gebêre. Die grootste deel van die
   Ahnenerbe-argief is oënskynlik deur Sowjet-magte gekonfiskeer, en dan
   sou die planke waarskynlik in geheime KGB-argiewe beland het. Ander glo
   die planke is in ’n brand vernietig.

   Miroljoebof het in 1953 na die VSA geïmmigreer en die materiaal aan
   professor A.A. Kurenkov oorhandig, wat hulle toe van Maart 1957 tot Mei
   1959 in die tydskrif Zjar-Ptitsa gepubliseer het. Later is die teks
   deur S. Paramonof bestudeer.

[wysig] Inhoud

   Volgens die Boek van Weles het pre-Slawiese stamme in die 10de eeu v.C.
   ("dertienhonderd jaar voor Ermanaric") in die "land van sewe riviere
   oorkant die see" (moontlik Suidoos-Kazachstan) gewoon. Die boek beskryf
   die migrasie van Slawiërs deur Sirië, eindelik na die Karpate. In dié
   tyd is hulle kortliks tot slawe gemaak deur koning "Nabsur"
   (Nabonassar?). In die 5de eeu v.C. ("vyftienhonderd jaar voor Dir") het
   hulle hulle in die Karpate gevestig. Verskeie eeue het oënskynlik
   verbygegaan sonder dat veel gebeur het. Die 4de eeu n.C. word in
   redelike besonderhede beskryf: in dié tyd het die Slawiërs verskeie
   oorloë geveg teen die Gote, Hunne, Grieke en Romeine. Daar is baie
   verwysings na Ermanaric en sy familie (wat dié deel van die boek in
   dieselfde historiese konteks plaas as die storie van Jonakr se seuns,
   wat in talle Europese legendes en sagas genoem word). Die Slawiërs het
   eindelik geseëvier. Die tyd van die 5de tot die 9de eeu word kortliks
   beskryf.

   Die boek eindig met die Slawiese land wat agteruitgaan en onder
   Normandiese beheer val.

[wysig] Uittreksels

[wysig] Van plank 2/B

   Ons is gedwing om na woude uit te wyk en as jagters en vissers te lewe.
   So kon ons
   wegkom van gevaar. Ons het die een duisternis oorkom en oral stede
   en huise begin bou. Ná die tweede duisternis was daar kwaai ryp en ons
   het getrek
   na die suide, want baie plekke daar was grasryk ... en toe het Romei
   ons beeste gevat
   teen ’n goeie prys en hulle het hul woord gestand gedoen. Ons het
   getrek
   na suidelike ... graslande en het baie beeste gehad ...

[wysig] Van plank 7/A

   Vyande is nie so talryk soos ons nie, want ons is Russe en hulle nie.

[wysig] Van plank 11/A

   Ons bid tot en buig voor die eerste Triglaf en ons sing groot eer tot
   sy naam.
   Ons loof Swarog, oupa van gode wat die voorvader is van al die gode se
   familie
   en die skepper van alles wat lewe, ewige fontein wat in die somer spuit
   en oral en in die winter en nooit vries dit nie. En met daardie lewende
   weer voed hy ons
   en gee ons lewe tot ons die geseënde velde van die paradys bereik.
   En aan god Peroen, die donderaar, god van gevegte, sê ons:
   "Jy hou ons aan die lewe deur die nimmereindigende draai van die sirkel
   en lei na die pad
   van Praf deur gevegte aan die Groot Trizna". En alles wat dood is in
   die gevegte
   mag hulle vir altyd lewe in die regiment van Peroen. En god Swetowid
   prys ons
   want hy is die god van Praf en Jaf en tot hom sing ons die lied, want
   hy is die lig
   waarmee ons die wêreld sien. Ons is in Jaf, en hy vanaf Naf
   bewaak ons en daarom sing ons sy lof. Ons sing en dans tot hom ...
   Twee wesens in die lug is Belobog en Tsjernobog
   en Swarog beheer albei van hulle.
   Ná hulle kom Chors, Weles en Stribog en dan Wisenj, Lelj en Letits.

[wysig] Verwysings

          Hierdie artikel is vertaal vanaf die Engelse Wikipedia-artikel
          [1]

    1. ^ http://janaberestova.narod.ru/kozlov.html

[wysig] Eksterne skakels

     * A. Asov: Die Boek van Weles
     * Vertaling in Russies deur A. Asov in die boek van S. Lesnoy
     * Vertaling in Russies deur N.V. Slatina

   Slawiese mitologie en folklore

   Hoofgode Dazjbog • Jarilo • Marzjana • Peroen • Šiwa • Swjatowid •
   Swarog • Triglaf • Weles • Zarja • Die Zori
   Ander gode Belobog • Berstoek • Tsjernobog • Dziewona • Chors • Lada •
   Mat Zemlja • Mokosj • Oźwiena • Perperuna • Porenoet • Porewit •
   Porvata • Radogost • Rod • Roejewit • Stribog • Złota Baba
   Legendariese helde Aljosja Popowitsj • Basj-Tsjelik • Dobrinja
   Nikititsj • Ilja Moeromets • Iwan Tsarewitsj • Ljech, Tsjech en Roes •
   Libuše
   Magiese figure en plante Alkonost • Zjar-ptitsa (Vuurvoël) • Varingblom
   • Gamajoen • Raskownik • Simargl • Sirin • Zmei (Slawiese draak)
   Geeste en demone Ala • Baba Jaga • Bagiennik • Bannik • Bjes • Boginki
   • Boekawats • Domowoi • Drekawatz • Karzełek • Kikimora • Kosjtsjei •
   Poloednitsa • Lesji • Licho • Polewoi • Roesalka • Stoechatsj • Sudice
   • Wili (Slawiese feetjies) • Wodjanoi • Zdoechatsj
   Kategorie: Slawiese mitologie

