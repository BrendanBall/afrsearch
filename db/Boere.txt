Boere


   Die Boere is 'n geskiedkundige term wat verwys na 'n etniese en
   kulturele groep wat bestaan het uit die afstammelinge van die
   hoofsaaklik Nederlands-sprekende boere en hulle families wat hulle in
   die 1800's in die Oranje Vrystaat, Transvaal en, tot 'n mindere mate,
   Natal gevestig het en daar 'n aantal Boere Republieke gestig het. Die
   groep sluit in die nakomelinge van die Voortrekkers wat die Kaapkolonie
   in die begin van die 19de eeu tydens die Groot Trek verlaat het, Kaapse
   burgers wat later na die Transvaal of Vrystaat geïmigreer het en
   geassimileerde immigrante uit Europa. Verskeie redes word aangegee vir
   die verlaat van die Kaapkolonie waaronder ontevredenheid met die Britse
   koloniale regering, voortdurende grensoorloë tussen die Xhosas en die
   inwoners van die Kaapkolonie met gepaardgaande gebrek aan sekuriteit,
   gebrek aan grond, die afskaffing van slawerny in die Kaap,
   arbeidsprobleme en politiese marginalisering.^[1]

   Die term Boere het aanleiding gegee tot 'n aantal woord samestellings
   wat verband hou met die kultuur en gebruike van die Boere insluitend:
   boeresport, boeretroos, boerekos, boerehaat, Boerejood, boereperd of
   boerperd ens. Die oorloë tussen die Boererepublieke, die
   Oranje-Vrystaat en die Zuid-Afrikaansche Republiek word soms die
   Eerste- en Tweede Boereoorloë genoem. Die term Boerevolk is ook
   histories deur regsgesinde politieke groepe gebruik as 'n alternatiewe
   benaming van die Afrikaners of 'n gedeelte daarvan.^[2] Die term is ook
   in baie ander tale oorgeneem soos Engels: Boers, Frans: Les Boers en
   Duits: Die Buren. Die term is later met beide positiewe (prysend) en
   negatiewe (beledigend) konnotasie in die letterkunde en alledaagse lewe
   gebruik om na Afrikaners te verwys.^[3]^[4]

   Inhoud

        * 1 Geskiedenis
             + 1.1 Oorsprong
             + 1.2 Trekboere en die Groot Trek
             + 1.3 Anglo-Boereoorloë
             + 1.4 Verstrooiing
        * 2 Moderne gebruik
        * 3 Verwysings

[wysig] Geskiedenis

[wysig] Oorsprong

   Die Boere was afstammelinge van setlaars wat hulle sedert die 1650's
   tot die 1800's in Suid-Afrika gevestig het. Hulle is merendeels die
   nasate van Nederlanders Vlaminge, Franse Hugenote en Duitsers. In
   kleiner getalle vorm ook Skandinawiërs, Portugese, Italianers, Pole,
   Skotte, Engelse, Iere en Walliesers deel van die Boerevolk se
   voorouers. Verder het ondertrouery met inheemse Khoi en ingevoerde
   slawe uit ander dele van Afrika, Maleisië en Indië ook bygedra tot die
   Boere-genepoel. Die Boere was oorwegend Christene en streng
   Calvinisties.

[wysig] Trekboere en die Groot Trek

   Twee groepe emigante het die Kaapkolonie in die tweede kwart van die
   19de eeu verlaat. Die eerste hievan was die Trekboere wat opsoek na
   beter weivelde oor die grense van die kolonie getrek het. Die tweede
   groep was die Grensboere in die Oos-Kaap, wat 'n sterker politieke dryf
   gehad het om die kolonie te verlaat, wat die Groot Trek onderneem het
   en wat later as die Voortrekkers sou bekend staan. Die Voortrekkers se
   migrasie het in 1835 begin as gevolg van ontevredenheid met die Britse
   koloniale owerheid, aanhoudende grensoorloë, gebrek aan grond,
   arbeidsprobleme en 'n gevoel dat hulle polities gemarginaliseer is.^[1]

   In 'n geskiedkundige konteks kan die term "Boer" verwys na 'n inwoner
   van een van die Boere Republieke of na diegene wat kulturele Boere was.

[wysig] Anglo-Boereoorloë

   Die Boere het twee oorloë aan die einde van die 19de eeu geveg om hulle
   internasionaal-erkende lande, die Zuid-Afrikaansche Republiek en die
   Oranje Vrystaat teen dreigende anneksasie van Brittanje te verdedig.
   Die oorloë staan ook bekend as die Eerste Vryheidsoorlog en die Tweede
   Vryheidsoorlog.

   Veral die tweede Anglo-Boereoorlog het tot mitologisering van die term
   Boer, in Suid-Afrika en in Europa, as etnoniem gelei.^[3] Die Britse
   skrywer Sir Arthur Conan Doyle skryf by voorbeeld:

          "Take a community of Dutchmen of the type of those who defended
          themselves for fifty years against all the power of Spain at a
          time when Spain was the greatest power in the world. Intermix
          with them a strain of those inflexible French Huguenots who gave
          up home and fortune and left their country for ever at the time
          of the revocation of the Edict of Nantes. The product must
          obviously be one of the most rugged, virile, unconquerable races
          ever seen upon earth. Take this formidable people and train them
          for seven generations in constant warfare against savage men and
          ferocious beasts, in circumstances under which no weakling could
          survive, place them so that they acquire exceptional skill with
          weapons and in horsemanship, give them a country which is
          eminently suited to the tactics of the huntsman, the marksman,
          and the rider. Then, finally, put a finer temper upon their
          military qualities by a dour fatalistic Old Testament religion
          and an ardent and consuming patriotism. Combine all these
          qualities and all these impulses in one individual, and you have
          the modern Boer – the most formidable antagonist who ever
          crossed the path of Imperial Britain. Our military history has
          largely consisted in our conflicts with France, but Napoleon and
          all his veterans have never treated us so roughly as these
          hard-bitten farmers with their ancient theology and their
          inconveniently modern rifles.

          Look at the map of South Africa, and there, in the very centre
          of the British possessions, like the stone in a peach, lies the
          great stretch of the two republics, a mighty domain for so small
          a people. How came they there? Who are these Teutonic folk who
          have burrowed so deeply into Africa? It is a twice-told tale,
          and yet it must be told once again if this story is to have even
          the most superficial of introductions. No one can know or
          appreciate the Boer who does not know his past, for he is what
          his past has made him."^[5]

[wysig] Verstrooiing

   Na die Tweede Vryheidsoorlog het 'n klein gedeelte van die Boere
   Suid-Afrika verlaat. Vanaf 1903 het die grootste groep na die
   Patagonië-streek van Argentinië geëmigreer. Daar is steeds 'n aantal
   Boere in Argentinië^[6]. 'n Tweede groep het na Kenia geëmigreer (toe
   onder Britse regering), waarvan die meeste in die 1930's na Suid-Afrika
   teruggekeer het. 'n Derde groep het, onder die leiding van Generaal Ben
   Viljoen, na Meksiko, Nieu-Meksiko en Texas geëmigreer in die suidweste
   van die VSA.

[wysig] Moderne gebruik

   In moderne tye, veral tydens die hervorming van apartheid en die era na
   1994, het 'n klein minderheid Afrikaanssprekendes, met hoofsaaklik
   regse konserwatiewe politiese perspektiewe, hul voorkeur vir die
   identiteit "Boere", in plaas van "Afrikaners" te kenne gegee. Die
   groepe beweer dat daar baie nasate van die Voortrekkers was wat nie
   deel gevorm het van die (soos hulle dit sien) Kaap-gebaseerde
   Afrikaner-identiteit wat na die die Tweede Vryheidsoorlog en die
   daaropvolgende Uniewording in 1910 te voorskyn gekom het nie. Sommige
   van die groepe dring daarop aan dat hulle hulleself nie as 'n verregse
   element van 'n politiese spektrum sien nie.^[7] Die groepe beskou die
   Boere as 'n volk wat sowel in Suid-Afrika woon as in diaspora. In
   Desember 2006 is daar 'n Boerevolk Verteenwoordigende Raad (BVR)
   verkies wat as die Boerevolk se spreekbuis moet dien en sekere take
   soos aan hom opgedra, moet uitvoer. Die "Volk" word op
   Bybels-voorgeskrewe wyse ingedeel in wa-laers wat hulle eie leiers
   demokraties verkies. Al daardie leiers kies dan weer hulle eie leiers,
   en so word persone van grondvlak af "opgestoot" om uiteindelik as
   volksverteenwoordiger te kan dien op die BVR. Die BVR beywer hom vir
   volledige volks- en staatkundige vryheid vir die Boerevolk, en bestaan
   derhalwe uit verskillende komitees wat die take van 'n
   staatsdiens-in-wording uitvoer soos nodig.

[wysig] Verwysings

    1. ^ ^1,0 ^1,1 Herman Gilomee, Die Afrikaners - 'n Biografie,
       Tafelberg, 2004, ISBN 0 624 04181 6
    2. ^ Pharos, Afrikaans-Engels Woordeboek, Eerste Druk, 2005, ISBN
       1868900444, NN-uitgewers beperk.
    3. ^ ^3,0 ^3,1 Dorothea van Zyl, Afstand en vereenselwiging:
       Perspektiewe op die veranderende betekenisse van boer en Boer in
       die Afrikaanse poësie, Departement Afrikaans en Nederlands
       Universiteit van Stellenbosch
    4. ^ Annette Marié Jordaan, Mites rondom Afrikaans, Hoofstuk 1,
       Doktorale Tesis, Universiteit van Pretoria, 2004
    5. ^ http://www.pinetreeweb.com/conan-doyle-chapter-01.htm - The Great
       Boer War, Arthur Conan Doyle
    6. ^ http://www.roepstem.net/argentina.html
    7. ^ Dr. Tobias Louw. Open Letter to the Institute for Security
       Studies.

   Kategorie: Geskiedenis van Suid-Afrika

