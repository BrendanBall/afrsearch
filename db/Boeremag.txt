Boeremag


   Die Boeremag verwys na ‘n reaksionêre anti-regeringsmag wat na bewering
   in 2002 die African National Congress (ANC)-regering omver wou werp. In
   die plek daarvan wou die Boeremag die Boererepublieke laat herleef. Die
   hoogverraad hofsaak teen 22 lede van die Boeremag het reeds in Mei 2003
   begin en is steeds nie teen Januarie 2007 afgehandel nie.

   Inhoud

        * 1 Beplanning
        * 2 Aksies en beplande aksies
        * 3 Inhegtenisname
        * 4 Hofsaak
        * 5 Bronne

[wysig] Beplanning

   Die Boeremag het eers in 2002 na vore gekom nadat ‘n groep bekend as
   die Boere Vryheids Aksie (BVA) volgens die Nasionale Intelligensie
   Agentskap (NIA) beplan het om bomme te plant in die parlement en
   drinkwater van swart woongebiede te vergiftig.

   Die Boeremag was ‘n groep van ongeveer 100 (volgens die SA owerhede)
   wat uit die BVA ontstaan het met die doel om die ANC –regering omver te
   werp. Die groep het sy inspirasie uit die uitsprake van Siener van
   Rensburg (1864-1926) gekry dat ‘n swart leier sal doodgaan (vermoedlik
   Nelson Mandela) en dat swartes blankes sal aanval wat weer sal lei tot
   die herstel van die Boererepublieke. Dit blyk dat die Boeremag in selle
   opereer het en dat die arrestasies wat later gemaak is, nie alle selle
   vernietig het nie.

   Die Boeremag se militêre leier was klaarblyklik ‘n voormalige
   Suid-Afrikaanse Nasionale Weemag (SANW) offisier, Tom Vorster, terwyl
   die “overte” leier, Lourens du Plessis, ‘n sakeman van Pretoria was.
   Vorster, Du Plessis en Herman van Rooyen, nog en van die
   aangehoudendes, was blykbaar die finansierders van die Boeremag. Du
   Plessis se rol was blykbaar om oud-President P.W. Botha, te nader oor
   die moontlike geweldsopsies vir Afrikaners.

   Volgens dokumentasie wat die Suid-Afrikaanse Polisiediens (SAPD) daarna
   as bywysstukke by die hof ingedien het, het die Boeremag ‘n klompie
   dokumente opgestel om die oorname te beplan. Al hierdie dokumente dui
   aan dat die Boeremag goed ingelig was oor die werkinge van die weermag
   en polisiediens. Dit sluit in:
     * Die Gebeurlikheidsplan: dit verwys na die aanval van swartes op
       blankes en die blanke verset daarteen wat behels dat gewelddadig
       teenopgetree moet word. Siener van Rensburg se visioene word
       uitgelig en die Christelike beginsels van die blanke (Boeremag)
       weerstand word ook beklemtoon. Die Gebeurlikheidsplan wys ook uit
       hoe teen die swart aanvalle wat deur die ANC aangeblaas sal word,
       opgetree moet word om ‘n oorwinning te verseker. ‘n Boere weermag
       sal in Prieska bymekaar om ‘n teenaanval te loods en die ou
       Boererepublieke te herstel.

     * Dokument 12: die dokument verduidelik in besonderhede hoe
       strategiese militêre en ander punte oorgeneem moet word en wat se
       strategie en taktiek beplan word hiervoor. Soos in Die
       Gebeurlikheidsplan word as eerste strategie Boere weerstand teen
       swart aanvalle op blankes beplan, maar as ‘n alternatief Boeremag
       aanvalle op infrastuktuur in die RSA wat op die Jode of Moslems
       blameer moet word. Swartes en Indiërs moet uit die land verdryf
       word of minstens na KwaZulu-Natal gelok word. ‘n Vyf fase plan word
       deur Dokument 12 uiteengesit:
          + Fase 1: Organisering: informasie oor die SABC, militêre
            instellings, parlement ens word bymekaar gemaak.
          + Fase 2: Veroorsaak chaos om bewegingsvryheid te veroorsaak:
            die chaos wat deur swart op wit geweld of infrastuktuur
            aanvalle veroorsaak word en bewegingsvryheid veroorsaak.
          + Fase 3: Staatsgreep: 4,000 lede van die Boere weermag sny
            kommunikasie en elektrisiteitsroetes na Johannesburg en
            Bloemfontein af, radiostasies word oorgeneem, Boere
            “verraaiers” word doodgeskiet, weermag en polisie voertuie en
            krygstuig word vernietig, die NIA hoofkwartiere oorgeneem en
            brandstofaanlegte beset.
          + Fase 4: Oorneem van sekondêre teikens: teikens soos hawens,
            lughawens, telefoonsentrales, hospitale ens word oorgeneem en
            swartes/Indiërs beveel om die land te verlaat of na
            KwaZulu-Natal te gaan deur hulle met kospakkies daarheen te
            lok.
          + Fase 5: Nuwe regering: as die sekuriteitssituasie verbeter sal
            die Boererepublieke herstel word.

     * Oorlogskabinet: dié dokument stel die Oorlogskabinet van die
       Suid-Afrikaanse Boererepubliek in. Dit is ‘n interim regering wat
       in Julie 2002 daargestel is om die oorname te lei. Die
       Suid-Afrikaanse Boererepubliek sal die ou Zuid-Afrikaanse
       Republiek, die Republiek van die Oranje-Vrystaat en die Republiek
       van Vryheid herstel en as ‘n eenheid saamsnoer. Die oorlogskabinet
       verwys na die Interim President van die Suid-Afrikaanse
       Boererepublieke as “Theunis Kruger”, wat heel moontlik ‘n alias is.

[wysig] Aksies en beplande aksies

     * Die SAPD ontvang inligting dat ‘n militêre aksie teen die regering
       beplan word. Dit lei tot klopjagte en arrestasies op beweerde
       samesweerders in Oktober 2001 en April 2002.
     * Die SAPD beweer dat hulle die Boeremag verhoed het om die World
       Summit on Sustainable Development (WSSD) in September 2002 te
       ontwrig. 120 ploftoestelle sou in die onthaaltoerusting versteek
       word. Die Boeremag word ook verdink dat hulle die Johannesburgse
       Effektebeurs en die M1-hoofweg naby Sandton wil ontwrig met
       plofstof.
     * In September 2002 word ‘n 8-ton vragmotor naby Lichtenburg ontdek
       wat as mobiele hoofkwartier vir die Boeremag gebruik sou word.
       Behalwe kommunikasietoerusting, word ploftoestelle en outomatiese
       gewere ontdek.
     * in Oktober 2002 word ‘n arsenaal wapens op ‘n plaas van ‘n beweerde
       Boermag lid naby Modimolle (voorheen Nylstroom) ontdek. Dit sluit
       outomatiese wapens, handgranate en plofstof in.
     * Op 30 Oktober 2002 ontplof agt bomme in Soweto, wat meestal
       treinspore beskadig. Een van die bomme beskadig ‘n moskee. Een
       persoon word deur ‘n spoorstaaf getref en gedood nadat die spoor
       honderde meter deur die lug trek.
     * Ure later ontplof ‘n toestel by ‘n Boeddiste tempel in
       Bronkhorstspruit.
     * Op 23 November 2002 word ‘n polisiehelikopter by die Grand Central
       lughawe in Gauteng beskadig deur ‘n ploftoestel.
     * Op 27 November 2002 ontplof ‘n bom en beskadig die brug na die Wild
       Coast Sun casino op die KwaZulu-Natal/Oos-Kaap grens.
     * Van 29 November 2002 tot middel Desember 2002 word etlike
       wapenopslagplekke gevind nadat die polisie bekende regses en
       Boermag simpatiseerders begin teiken in ondersoeke. Die polisie
       beweer dat ongeveer 40 Boermag lede aktief deelneem aan die pogings
       om die staat te ondermyn.
     * Die NIA beweer in Desember 2002 dat hulle ‘n poging gefnuik het van
       die Boeremag om ‘n grootskaalse aanval op 16 Desember 2002 te
       loods.
     * Die polise beweer dat die Boeremag beplan het om bomme te plant in
       Durban, Port Stepstone, Gauteng, Mpumalanga, Limpopo en Kaapstad
       teen einde 2002.

[wysig] Inhegtenisname

   Die volgende vermeende Boeremag lede is in hegtenis geneem:
     * April 2002: Michael du Toit, sy broer André du Toit en Jacobus du
       Plessis (Rooikoos) word van terrorisme aangekla weens planne om
       swart mense landuit te dryf.
     * Augustus 2002: Machiel Burger, Johan Scheepers, Pieter van
       Deventer, Johannes van den Heever, Adriaan van Wyk en Jacques
       Olivier word in hegtenis geneem en van hoogverraad aangekla.
     * 15 September 2002: Dr. Lets Pretorius word in hegtenis geneem nadat
       die polisie die vragmotor vol ammunisie en plofstof in Lichtenburg
       vind.
     * 20 September 2002: Dirk Hanekom, Frits Naudé, Jurie Vermeulen en
       Frik Boltman word in hegtenis geneem.
     * 4 November 2002: Tom Vorster, die beweerde militêre leier van die
       Boeremag, word in Johannesburg gearresteer.
     * Desember 2002: Willem Pretorius, seun van Lets Pretorius, word saam
       met Rudi Gouws in Pretoria gevang. Hierna word Herman van Rooyen na
       ’n wilde jaagtog in Baviaanspoortweg deur die polisie aangekeer
       terwyl hy glo 384 kg plofstof op ’n bakkie het.
     * Die GPS wat by Van Rooyen gevind is, lei die polisie na dr. Johan
       Pretorius, sy broer, Kobus Pretorius en Jacques Jordaan op ’n plaas
       in Modimolle terwyl hulle glo 500 kg plofstof in hul besit het.
     * Februarie 2003: Gerhardus Visagie, die laaste van die gesoekte
       vermeende Boeremaglede, word in Hatfield, Pretoria aangekeer.

[wysig] Hofsaak

   Die hofsaak teen die 22 vermeende Boeremaglede begin in die Pretoriase
   hooggeregshof terwyl die aangehoudendes in die berugte C-Max tronk in
   Pretoria aangehou word. Die 22 word op 43 aanklagte aangehou,
   insluitend moord, hoogverraad en terrorisme. Drie voormalige Boeremag
   lede word as die staat se vernaamste getuies gebruik, naamlik ‘n polise
   informant, J.C. Smit, Henk van Zijl en Dion Krause. Alan van Rooyen,
   Dawid Oosthuizen en Lourens du Plessis is nog Boeremag lede wat
   staatsgetuie geword het. Die hofsaak word deurentyd onderbreek deur
   buitegewone hofaansoeke, insluitend regskostes, regsverteenwoordigers,
   en dat hulle gedwing word om na MetroFM, ’n swart
   gemeenskapsradiostasie, in C-Max te luister. Op 3 Mei 2006 ontsnap
   Gouws en Van Rooyen uit die Pretoriase hooggeregshof tydens ’n
   etensuur, blykbaar as gevolg van onbeholpenheid van die SAPD. Hulle
   word eers deur die Spesiale Taakmag vand ie SAPD op 20 Januarie 2007 in
   Centurion weer in hegtenis geneem.

[wysig] Bronne

     * http://www.iss.co.za: Rise of the Boeremag: A case Study
     * http://www.rapport.com: 27/01/2007: Boeremagsage: só het dit begin
     * http://www.boerevolk.com

   Kategorie: Politiek van Suid-Afrika

