Bok van Blerk


   Bok van Blerk, gebore Louis Pepler, is 'n Afrikaanse musikant wat in
   2006 bekendheid verwerf het met die liedjie De la Rey geskryf deur Sean
   Else en Johan Vorster. ^[1]

   Van Blerk het in Pretoria op Laerskool Menlopark skool gegaan en aan
   Hoërskool Die Wilgers gematrikuleer.^[2] Nadat hy konstruksiebestuur
   gestudeer het, het hy vir 'n tydlank in die buiteland gewerk.^[1]

   In Maart 2006 kom die album “Jy praat nog steeds my taal” deur Bok van
   Blerk en die Mossies uit. Dieselfde album word in Oktober 2006 weer
   vrygestel hierdie keer onder die naam De La Rey, en met die kunstenaar
   nou slegs as Bok van Blerk aangegee. Volgens Van Blerk is die mossies
   verwyder aangesien sy mede sanger, Tanya van Graan, te besig was met
   modelwerk. Van Blerk word begelei deur Jaco Mans (asook somtyds Manie
   van Niekerk) op hoofkitaar, Francois Coetzee op bas-kitaar en Natan
   Smit as drommer.^[1]

   Op 6 Februarie 2007 het die Suid-Afrikaanse Departement van Kuns en
   Kultuur 'n verklaring oor die liedjie De la Rey uitgereik. Die stap het
   gevolg op omstredenheid wat ontstaan het rondom die liedjie as gevolg
   van die gewildheid van die liedjie in regse kringe waar dit
   geïnterpreteer word as 'n oproep tot gewapende stryd. By van Van Blerk
   se konserte het van die toeskouers ook die ou Suid-Afrikaanse vlag en
   die Vierkleur rondgeswaai. In 'n Huisgenoot artikel het die tydskrif
   Minister Pallo Jordan uitgedaag om kommentaar te lewer op die liedjie
   en die boodskap wat daarin gelees word. In die verklaring spreek die
   Ministerie sy kommer uit dat die liedjie deur regse elemente gekaap kan
   word, maar wens die sanger egter voorspoed toe met die liedjie. Die
   minister verklaar ook dat hy nie 'n probleem het met protes of die
   mobilisering van opposisie nie so lank dit binne die raamwerk van die
   wet plaas vind.^[3] ^[2]

   Van Blerk self sê dat hy nie hom nie vereenselwig met die ou landsvlag
   nie en dat hy nie daarmee geassosieer wil word nie. Hy beywer hom egter
   wel vir Afrikaans en het byvoorbeeld geweier om deel te neem aan die
   radiostasie 94.7 Highveld se musiekkonsert as gevolg van die
   radiostasie se beleid om geen Afrikaanse musiek te speel nie.^[4]. Hy
   maak dit ook duidelik dat hy nie met die Boeremag saam stem nie en dat
   hy nie glo dat geweld 'n oplossing vir Afrikaners se probleme is nie en
   wys daarop dat generaal De la Rey ten gunste van vrede was.^[2] Koos
   Kombuis wys ook daarop dat Van Blerk se rugby-liedjie oor die bruin
   rugbyspeler, Bryan Habana, handel.^[5]

   Op 19 Februarie het die Van Blerk die prys vir beste video gewen vir
   die De La Rey video in die eerste MK-toekennings.^[6]

   Ná die kontroversie wat uitgelok is deur die liedjie De la Rey, het
   Afrikaanssprekendes verskeie menings oor Van Blerk. 'n Sterk gevoel van
   volkseenheid word deur die Afrikaanse musiekbedryf gedra. Sommige
   Afrikaanssprekendes sien vir Bok van Blerk as 'n talentvolle
   kunstenaar, waar menigte ander hom egter as "kommen" beskryf.

   Inhoud

        * 1 Albums
        * 2 Kyk ook
        * 3 Eksterne skakels
        * 4 Verwysings

[wysig] Albums

     * De La Rey (Jy praat nog steeds my taal)
          + De la Rey
          + Praat nog steeds my taal
          + Vodka en OJ
          + Hatfield Jol
          + Die Bok kan blêr
          + Lenteblomme
          + So waai die wind
          + Stuk van jou
          + Op Walvisbaai
          + '68 Chevy
          + Katie
          + Girls in bikinis
          + Habana!

   Jaar uitgereik: 2006 Produksie: Mozi Records Verspreiding: Select Music

[wysig] Kyk ook

     * Suid-Afrikaanse Musikante

[wysig] Eksterne skakels

     * Bok van Blerk tuisblad
     * De la Rey musiekvideo van MK89 op YouTube
     * Video opname van Onderhoud met Bok van Blerk oor 'De la Rey' op
       Beeld webwerf

[wysig] Verwysings

    1. ^ ^1,0 ^1,1 ^1,2 ,Tanya de Vente (Vrouekeur) "Bok van Blerk, 'n bok
       vir sports, Besoek op 23 Februarie 2007
    2. ^ ^2,0 ^2,1 ^2,2 Rapport, Hanlie Retief gesels met Bok van Blerk,
       Besoek op 23 Februarie 2005
    3. ^ DKK, Ministry of Arts & Culture on Bok Van Blerks’s Supposed
       Afrikaans “Struggle Song,” De La Rey and Its Coded Message to
       Fermenting Revolutionary Sentiments., Besoek op 23 Februarie 2007
    4. ^ Die BurgerBok sê aikôna vir ou landsvlag én 94.7, Besoek op 23
       Februarie 2007
    5. ^ Litnet Bok van Blerk en die bagasie van veertig jaar, Besoek op
       23 Februarie 2007
    6. ^ MK89 DIE MK AWARDS - AL DIE WENNERS, Besoek op 23 Februarie 2007

   Kategorie: Suid-Afrikaanse musici

