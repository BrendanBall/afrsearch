Bolsjewis


   ’n Vergadering van die Bolsjewiste; Wladimir Lenin is heel regs
   ’n Vergadering van die Bolsjewiste; Wladimir Lenin is heel regs
   Boris Koestodijef se 1920-skildery Die Bolsjewis
   Boris Koestodijef se 1920-skildery Die Bolsjewis

   Die Bolsjewiste (Russies: Большевики, Большевисты, afgelei van die
   woord bolsje, "meer") was ’n faksie van die Marxistiese Russiese
   Sosiaal-Demokratiese Arbeidersparty (RSDAP). Dit het ontstaan toe die
   party geskeur het; die ander faksie was die Mensjewiste (afgelei van
   mensje, "minder"). Die skeuring het plaasgevind op die tweede
   partykongres in 1903. Die Bolsjewiste het later die Kommunistiese Party
   van die Sowjetunie geword.^[1] Die Bolsjewiste het die bewind in
   Rusland oorgeneem tydens die Oktober-rewolusie, wat deel was van die
   Russiese Rewolusie (1917) en het die Sowjetunie in 1922 gestig ná die
   Russiese Burgeroorlog.

   Die Bolsjewiste (of "die Meerderheid") was ’n organisasie van
   professionele rewolusionêre met ’n streng interne hiërargie wat hulself
   beskou het as ’n voorhoede van die rewolusionêre proletariaat. Die
   party is gestig deur Wladimir Lenin, onder wie se leiding die
   Oktober-rewolusie plaasgevind het.

   Inhoud

        * 1 Die skeuring
        * 2 Politieke filosofie
        * 3 Van Bolsjewisme na Kommunisme
        * 4 Verwysings
        * 5 Eksterne skakels

[wysig] Die skeuring

   Op die tweede kongres van die RSDAP, wat in Augustus 1903 in Brussel en
   Londen gehou is, was daar groot meningsverskille tussen Lenin en Julius
   Martof, tot in dié tyd ’n groot vriend van Lenin. Hulle kon nie hul
   verskille bylê nie en die party het in twee faksies geskeur ^[2] Lenin
   was die leier van die Bolsjewiste en Martof van die Mensjewiste.

   Die twee faksies het in 1903–1904 voortdurend verander soos wat talle
   lede heen en weer oorgeloop het. Die Bolsjewiste het ’n relatief klein
   rol gespeel in die rewolusie van 1905 en was ’n minderheid in die Sint
   Petersburg-sowjet van Werkerafgevaardigdes wat deur Leon Trotski gelei
   is. In die minder belangrike Moskou-sowjet was hulle egter die
   meerderheid. Hierdie twee sowjets het die model geword waarop ander
   sowjets in 1917 gestig is.

   Die twee faksies het in Januarie 1912 finaal bande verbreek toe die
   Bolsjewiste ’n partykongres in Praag gereël het net vir hul eie lede.
   Hulle het die Mensjewiste finaal uit die party geskors en ’n
   onafhanklike party gestig met die naam RSDAP (Bolsjewiste).
   Bolsjewiste met Lenin in die middel
   Bolsjewiste met Lenin in die middel

[wysig] Politieke filosofie

   Die Bolsjewiste het die party georganiseer met ’n sterk
   gesentraliseerde hiërargie en hul doel was om die tsaar se bewind omver
   te werp en die mag oor te neem. Die party het gewoonlik geweier om saam
   te werk met liberale en radikale partye (wat hulle "bourgeois") genoem
   het of later selfs met ander sosialistiese organisasies, hoewel Lenin
   soms taktiese bondgenootskappe aangegaan het.

[wysig] Van Bolsjewisme na Kommunisme

   Onder Lenin en Stalin was die woorde Bolsjewisties en Kommunisties
   sinoniem en die amptelike naam van die party was die Kommunistiese
   Party (Bolsjewiste). In 1952, by die XIX Partykongres, het Stalin egter
   verklaar dat hulle nie meer die bolsjewiste (meerderheid) is nie, maar
   die hele party. Die party is hernoem na die Kommunistiese Party van die
   Sowjetunie.

[wysig] Verwysings

          Hierdie artikel is merendeels vertaal vanaf die Engelse
          Wikipedia-artikel [1]

    1. ^ Ná die skeuring het die Bolsjewiste hulself RSDAP(b) (Russies:
       РСДРП(б)) genoem, waar "b" staan vir "Bolsjewiste". Kort nadat
       hulle in November 1917 die bewind oorgeneem het, het die party sy
       naam verander in die Russiese Kommunistiese Party (Bolsjewiste)
       (РКП(б)), algemeen bekend as die Kommunistiese Party. Eers in 1952
       het die party die woord "Bolsjewiste" uit sy naam verwyder.
    2. ^ Israel Getzler. Martov: A Political Biography of a Russian Social
       Democrat, Cambridge University Press, 2003 (eerste uitgawe 1967),
       ISBN 0-521-52602-7 p.78

[wysig] Eksterne skakels

     * Wall Street and the Bolshevic Revolution deur Antony C. Sutton
     * Bolshevism, the Road to Revolution deur Alan Woods
     * Chronology of the Bolshevik Party World History Database
     * Pathfinder Books, Kommunistiese aanlyn-boekwinkel
     * The Bolsheviks and Workers Control deur Maurice Brinton
     * Twenty Years in Underground Russia: Memoirs of a Rank-and-File
       Bolshevik deur Cecilia Bobrovskaya

   Kategorie: Geskiedenis van Rusland

