Bonn


                                                       Federale Stad Bonn

                                           Land:                 Duitsland
                                      Deelstaat:         Noordryn-Wesfalen
                                       Stigting:  12 v.C. Romeinse voorpos
                                     Koördinate:       50° 43' N, 7° 06' O
                                    Oppervlakte:              141,22 vk km
                                      Bevolking:   314 926 (31 Julie 2007)
                             Bevolkingsdigtheid:             2 221 / vk km
                                         Hoogte: 45,6-194,8 m bo seespieël
                                   Burgemeester:    Bärbel Dieckmann (SPD)
                                     Skakelkode:                      0228

   'n Oorsig oor die stad Bonn
   'n Oorsig oor die stad Bonn

   Die Federale Stad Bonn lê in die suide van die Duitse deelstaat
   Noordryn-Wesfalen langs die oewers van die Ryn. Dit is een van die
   oudste stede van Duitsland, met 'n geskiedenis wat oor meer as 2 000
   jaar strek. Tot by die einde van die 18de eeu is Bonn die hoofstad van
   die Keulense Keurvorste. Tydens die 19de eeu ontwikkel die Universiteit
   van Bonn tot een van die voorste akademiese instellings in Duitsland.
   Met tans sowat 30 000 studente is dit een van die grootste Duitse
   universiteite.

   In die tydperk tussen 1949 en 1990 het Bonn as die hoofstad van die
   Bondsrepubliek Duitsland en daarna, tot by die jaar 1999, as
   regeringsetel van die herenigde Duitsland gedien. Alhoewel die
   parlement en dele van die regering na die historiese hoofstad Berlyn
   verskuif is, is daar nog steeds ses departemente in die stad, wat die
   amptelike naam Federale Stad Bonn gekry het.

   Die voormalige hoofkwartiere van parlement, regering en baie
   departemente is onder meer deur maatskappye oorgeneem. Twaalf
   organisasies van die Verenigde Nasies het hulle hoofkwartiere in die
   stad, en die nuwe VN-Kampus, wat in Julie 2006 geopen is, huisves nou
   die meeste van hulle.

[wysig] Geografie

   Bonn, soos gesien vanuit die Drachenfels
   Bonn, soos gesien vanuit die Drachenfels

   Bonn lê in die suid-weste van die Duitse deelstaat Noordryn-Wesfalen,
   sowat 25 kilometer van Keulen af, in die oorgangsgebied tussen die
   Rynlandse Leisteen-gebergte en die Nederrynse Vlakte. Die stad lê langs
   die oewers van die Ryn, met drie derdes van die stadsgebied teen die
   linkeroewer.

   Bonn grens in die suide en weste aan die uilopers van die
   Eifel-gebergte, in die noorde aan die Keulense Bog en in die ooste en
   suid-ooste aan die Bergiese Land. Weens sy ligging word Bonn ook die
   "Poort na die romantiese Middelryn" genoem.

   Die hoogste bergspits in die stadgebied is die Paffelsberg met 'n
   hoogte van 194,8 meter. Bonn beskik oor 'n natuurpark in die
   stadsentrum, die Rheinaue-park, wat met sy oppervlak van 160 hektaar 'n
   groot deel van die oorstromingsgebied teen die linker- en regteroewer
   van die Ryn beslaan. Die park is tydens die Federale Tuinskou in 1979
   ingewy en word onder meer vir opelugkonserte gebruik.

[wysig] Geskiedenis

   Die oudste nedersettings in die gebied dateer uit die tydperk omtrent
   14 000 v.C. Ná die nederlaag van die Romeinse veldheer Varus in die
   slag teen Germaanse krygers onder die bevel van Arminius in 9 n.C. word
   die stad, wat destyds Bonna genoem is, as 'n militêre voorpos uitgebou.
   In die noorde van die huidige Bonn is 'n Romeinse legioen gestasioneer.
   Handelaars en ambagsmanne het hulle vinnig digby die voorpos gevestig.
   Die hoofkwartiere van die Duitse Poskantoor (links) en die
   internasionale Duitse televisiediens Deutsche Welle (regs)
   Die hoofkwartiere van die Duitse Poskantoor (links) en die
   internasionale Duitse televisiediens Deutsche Welle (regs)
   Standbeeld van Ludwig van Beethoven, 'n boorling van Bonn
   Standbeeld van Ludwig van Beethoven, 'n boorling van Bonn

   Met die ondergang van die Romeinse Ryk in die 5de eeu begin ook die
   neergang van Bonn. In die Frankiese tydperk en veral in die 9de en 10de
   eeu ontwikkel Bonn tot 'n geestelike sentrum, met die Villa Basilika as
   sy middelpunt. In die gebied van die huidige mark het 'n Middeleeuse
   markdorp ontstaan.

   Ná hulle neerlaag in die slag naby Worringen in die jaar 1288 het die
   Keulense Keurvorste Bonn naas Brühl en Poppelsdorf as een van hulle
   woonplekke gekies. Uiteindelik het Bonn ook hulle hoofsetel geword.
   Tydens die 17de en 18de eeu het die Keurvoorste 'n aantal pragtige
   geboue in die barok-styl in Bonn laat opgerig.

   In 1794 is Bonn deur Franse troepe beset en in 1815, ná Napoléon
   Bonaparte se neerlaag, by die Koninkryk Pruise ingelyf. Die stad het in
   die 19de eeu veral danksy die plaaslike universiteit, wat teen die
   einde van die 18de eeu gestig en in 1818 heropen is, bekendheid
   verwerf.

   Ná die Eerste Wêreldoorlog is Bonn eers deur Britse en daarna tot by
   die jaar 1926 deur Franse troepe beset. Tydens die Tweede Wêreldoorlog
   is groot dele van Bonn deur geallieerde bomaanvalle verwoes.

   Die besluit, om van Bonn eerder as van Frankfurt am Main die voorlopige
   hoofstad van die nuut gestigte Bondsrepubliek Duitsland te maak, is op
   3 November 1949 geneem en het tot 'n vinnige groei van die stad gelei.

[wysig] Eksterne skakels

     * Die amptelike webwerf van Bonn

   Commons
   Multimedia oor hierdie onderwerp is te vinde op Wikimedia Commons onder
   die titel:
   Bonn

   Kategorieë: Stede in Duitsland • Noordryn-Wesfale

