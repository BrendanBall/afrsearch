Bordeaux


                                                  Bordeaux
                                                   Kaart             Wapen

                                                                      Vlag

                                                    Land          Frankryk
                                          Région (gewes)         Akwitanië
                                             Département           Gironde
                                              Koördinate 44°50' N, 0°34' O
                                                Stigting      3de eeu v.C.
                                              Oppervlak:
                                                - Totaal       49,36 vk km
                                       Hoogte bo seevlak            1-42 m
                                              Bevolking:
                                         - Totaal (2007)           230 000
                                    - Bevolkingsdigtheid       4 363/vk km
                                                 Tydsone            UTC +1
                                              - Somertyd            UTC +2
                                            Burgemeester Alain Juppé (UMP)
                                       Amptelike webwerf          Bordeaux

   Bordeaux (Oksitaans-Gaskonies: Bordèu) is 'n stad in die suid-weste van
   Frankryk met sowat 230 000 inwoners (in 2007). Bordeaux is die
   administratiewe hoofstad van die région (gewes) Akwitanië en die
   département Gironde en die sentrum van die metropolitaanse gebied
   Arcachon-Bordeaux-Libourne met 'n totale bevolking van 1,25 miljoen
   mense. Die inwoners word in Frans Bordelais genoem. Bordeaux is die
   grootste stad in die département Gironde, die région Akwitanië en die
   negende grootste in Frankryk. Die stedelike agglomerasie van Bordeaux
   is die sesde grootste in die land.

   Danksy die plaaslike wingerde het Bordeaux reeds in die Middeleeue,
   maar veral vanaf sy "goue tydperk" in die 18de eeu internasionale
   bekendheid verwerf. As die hoofstad van die voormalige provinsie
   Guyenne (wat grootliks met die huidige gewes Akwitanië ooreenkom) het
   Bordeaux deel uitgemaak van Gascogne. Die stad is teen die rand van die
   landskap Landes de Gascogne geleë.

   Bordeaux se Lune-hawe is deur die UNESCO in Junie 2007 as 'n
   wêrelderfenisgebied gelys. Bordeaux was een van die gasheerstede van
   die 2007 Rugby Wêreldbeker wat vir die eerste keer in 'n Franssprekende
   land gehou is.

   Inhoud

        * 1 Wapenkunde
        * 2 Geografie
             + 2.1 Ligging
             + 2.2 Geologie
             + 2.3 Klimaat
        * 3 Geskiedenis
             + 3.1 Antieke oudheid
             + 3.2 Die Middeleeue
             + 3.3 Die vroegmoderne tydperk
             + 3.4 Rewolusie, Keiserryk en Bourbonse Restourasie
             + 3.5 Die 20ste eeu
        * 4 Ekonomie en vervoer
             + 4.1 Wynbou
             + 4.2 Nywerhede
        * 5 Kookkuns
        * 6 Verwysings
        * 7 Bronne
        * 8 Eksterne skakels

[wysig] Wapenkunde

   Die kroon van Bordeaux by die raadsaal se tuin
   Die kroon van Bordeaux by die raadsaal se tuin

   Op die ou wapen van Bordeaux, wat sy oorsprong in die tyd kort ná die
   Honderdjarige Oorlog het, versinnebeeld die lelies teen 'n blou
   agtergrond die Franse koning se wapen; die luiperd teen 'n rooi
   agtergrond verwys na die wapen van die provinsie Guyenne waarvan
   Bordeaux die hoofstad was; die kasteel simboliseer die torings van
   Bordeaux se ou raadsaal wat vroeër in die stad se kasteel gehuisves was
   en waarvan slegs die Grosse Cloche (die kloktoring) bewaar gebly het;
   die sekelmaan versinnebeeld die Garonne se kronkelende rivierloop,
   terwyl die rivierwater wat die raadsaal se torings omspoel na die
   belangrike rol verwys wat die stad in die seehandel speel.

   Die simbole se volgorde versinnebeeld Frankryk se aanspraak op die stad
   en sy omgewing waarna ook Bordeaux se leuse verwys.

   Die sekelmane, wat op die wapen saamgeweef is, is die klein wapen of
   simbool van Bordeaux, en hulle het hul oorsprong in die simboliese
   sekelmaan wat slegs op die stadswapen verskyn. Hulle is ook deur Diane
   de Poitiers, die geliefde van koning Hendrik II van Frankryk, as haar
   simbool gebruik. Die drie sekels word al enkele eeue lank gebruik en
   verskyn dikwels op fasades, klere en ander voorwerpe.

   Die wapen is teen die middel van die 17de eeu vir die eerste keer
   gebruik. In die 18de eeu is dit gereeld vertoon soos byvoorbeeld by die
   Saint-Projet-fontein (1736). Vandag verskyn die wapen orals en merk
   daarnaas onopvallend feitlik alles wat in besit van die Stad Bordeaux
   is.

   Bordeaux gebruik 'n muurkroon met sewe goue tinne as sy kroon (dit
   verwys na Bordeaux as 'n eersterangse stad). In plaas van hierdie
   muurkroon word op die stadswapen dikwels 'n grawekroon gebruik - dit
   verwys na die feit dat Bordeaux se jurade (die stadsraad onder die
   Ancien Régime) sedert die 16de eeu ook die graafskap Ornon (wat
   grootliks met die huidige dorpe Gradignan en Villenave d'Ornon
   ooreenkom) geregeer het. Bordeaux is daarnaas een van slegs drie
   munisipaliteite in Frankryk wat nog steeds 'n adellike titel uit die
   tydperk voor die Franse Rewolusie dra.

[wysig] Geografie

[wysig] Ligging

   Die Gironde se riviermonding, soos gesien vanaf die regteroewer
   Die Gironde se riviermonding, soos gesien vanaf die regteroewer
   Die wingerde van Moulis-en-Médoc
   Die wingerde van Moulis-en-Médoc
   'n Vragskip op die Gironde
   'n Vragskip op die Gironde

   Bordeaux lê in die suid-weste van Frankryk, sowat 45 kilometer van die
   Atlantiese kuslyn af, aan die Garonne-rivier. Vanweë die rivierloop se
   wye boog in die stadsgebied wat soos 'n sekelmaan lyk het Bordeaux die
   bynaam Port de la Lune ("Hawe van die Maan") gekry. In sy benedeloop
   verenig die Garonne- met die Dordogne-rivier en hulle vorm saam die
   Gironde, die grootste tregtervormige riviermonding in Europa met 'n
   lengte van 70 kilometer, 'n wydte van 10 kilometer en 'n oppervlak van
   625 vierkante kilometer

   Die getye van die Atlantiese Oseaan raak dus ook die stadsgebied van
   Bordeaux: Tydens vloed word die rivier deur die seewater wat
   binnestroom teruggedruk, die vloed beweeg tot by 100 kilometer ver na
   die binneland, en die waterpeil styg met sowat een meter. Die stromings
   wat ontstaan veroorsaak maalstrome en 'n onrustige wateroppervlak. Soms
   beweeg golwe van seewater oor 'n afstand van tientalle kilometers
   stroomop, 'n natuurverskynsel wat in Bordeaux as mascaret
   ("springvloed") bekend staan.

[wysig] Geologie

   Die linkeroewer van die Garonnerivier, waar ook die grootste gedeelte
   van Bordeaux se stadsgebied lê, bestaan uit uitgestrekte moerasgebiede
   met klein heuwels (Frans: croupes). Die heuwels is deur sedimente van
   afgebrokkelde gesteentes gevorm, met grint en gruis as hulle
   belangrikste ondergrond. Die grond is swak, maar nogtans vanweë sy hoë
   poreusheid wat water laat deursypel en sy vermoë om warmte te stoor
   uiters geskik vir wynbou.

   Bordeaux lê tussen twee gebiede wat in geomorfologiese opsig op mekaar
   lyk - Médoc langs die rivier se benedeloop en Graves langs sy boloop.
   Die plaaslike wingerde strek dikwels tot in die beboude gebiede.

   Die regteroewer gaan byna regstreeks in 'n kalkplato met 'n hoogte van
   tot by 90 meter oor en word deur sy platorand gekenmerk. Die plato
   huisves teen 'n afstand van sowat twintig kilometer wêreldbekende
   wynbougebiede soos Saint-Émilion, Pomerol en Fronsac waar sommige van
   die wêreld se duurste wyne verbou word.

[wysig] Klimaat

   Bordeaux lê aan die suidelike rand van die gematigde klimaatsone, en
   die baie milde winters en lang warm somers toon reeds die sterk invloed
   van die aangrensende subtropies-Mediterreense gebied. Reënval kom in
   Bordeaux die hele jaar deur voor, en met 'n jaarlikse gemiddelde van
   891 millimeter se neerslae is die gebied een van die natste in die
   land. Die sterkste reënval binne 'n halfuur, wat ooit in Frankryk
   aangeteken is, het in Julie 1883 in Bordeaux geval. Winterreën is die
   mees tipiese vorm van neerslae, terwyl somerreën meestal in die vorm
   van donderbuie uitsak. 'n Sogenaamde "dubbeldonderbui" met swaar reën
   het op 31 Mei 1982 binne 'n uur die gemiddelde neerslae van 'n hele
   maand oor die stad laat uitsak.

   Bordeaux se gemiddelde jaarlikse temperatuur is 12,3 °C met 'n
   gemiddelde minimum van 5,2 °C in Januarie en 'n gemiddelde maksimum van
   19,6 °C in Julie. Gewoonlik oefen die Atlantiese Oseaan 'n matigende
   invloed op die plaaslike temperature uit, maar daar is nogtans ook
   weerstoestande wat van hittegolwe vergesel word. Tydens die hittegolf
   van die jaar 2003 het die kwik op twaalf opeenvolgende dae tot
   maksimale temperature van 35 °C of hoër gestyg, en op een dag is selfs
   41 °C aangeteken.

   Met 'n gemiddelde jaarlikse aantal van 2 000 sonskynure oortref
   Bordeaux die meeste ander Franse gebiede met uitsondering van die
   Mediterreense en enkele Atlantiese kusgebiede.

   Die mikroklimaat van Bordeaux en sy omgewing is uiters gepas vir
   wynbou. Die stad en die wingerde word daarnaas deur 'n breë strook
   denneboombosse, die Forêt des Landes, teen seewinde beskerm. Ook die
   Gironde se rivierloop oefen 'n matigende invloed op - die rivierwater
   werk soos 'n reusagtige battery wat bedags warmte stoor en dit snags
   weer uitstraal. Daarnaas reflekteer die rivierwater die invallende
   sonstrale na die omgewing.

[wysig] Geskiedenis

   Die geskiedenis van Bordeaux strek oor 'n tydperk van sowat 2 300 jaar
   en is deur Kelte, Romeine, Franke en die konflikte tussen Engeland en
   Frankryk oorheers. Sedert die middel van die 15de eeu behoort Bordeaux
   ononderbroke by Frankryk. Die stad het in sy geskiedenis drie
   bloeitydperke beleef wat Bordeaux veral aan sy strategiese ligging, sy
   handelsbetrekkinge en sy vervoerverbindings te danke gehad het.

[wysig] Antieke oudheid

   Bordeaux was oorspronklik 'n Keltiese nedersetting wat in die 3de eeu
   v.C. gestig is en as die hoofstad van die Biturigers-stam gedien het.
   Vanweë sy strategiese ligging langs 'n belangrike Wes-Europese
   handelsweg het die stad reeds vroeg 'n belangrike rol gespeel. Die stad
   was 'n goeie voorbeeld vir 'n nedersetting wat slegs om strategiese
   redes gestig is - die moerasgebiede van die omgewing was gevrees vanweë
   die malaria-gevaar wat hulle ingehou het.

   Ná die Romeinse verowering van Gallië het die stad as Burdigala bekend
   gestaan, en sy ekonomiese en strategiese belangrikheid het nog steeds
   toegeneem. Die streek was een van die beduidendste graanprodusente in
   die Romeinse Ryk, en die hawe van Burdigala het naas sy graanuitvoere
   na Rome ook groot hoeveelhede metale (waaronder veral lood en tin) en
   smeewerk gehanteer.

   Die wynbou in die omgewing van Burdigala is hoogs waarskynlik deur die
   Romeine ingevoer, alhoewel die presiese datum nie bekend is nie. Daar
   is reeds voor die begin van die Christelike jaartelling wyn in die
   gebied geniet, soos argeologiese vondse van amfore bewys het, maar dit
   is veral uit die Mediterreense Provincia Narbonensis ingevoer. Die
   plaaslike wynbou het vermoedelik in die 1ste eeu n.C. 'n aanvang geneem
   - die tydperk van Bordeaux se eerste ekonomiese bloeitydperk wat tot by
   die einde van die 4de eeu geduur het.

   In die 2de eeu is Burdigala, wat destyds reeds tot 'n welvarende
   handelsmetropool ontwikkel het, tot die hoofstad van die provinsie
   Aquitania verklaar, en plaaslike goewerneurs soos Agricola het danksy
   die florerende handel, wynbou en die strategiese ligging van die stad
   se seehawe 'n groot magsbasis opgebou.
   Die bouvalle van die Romeinse amfiteater wat ook as Palais Gallien
   bekend staan
   Die bouvalle van die Romeinse amfiteater wat ook as Palais Gallien
   bekend staan

   Die Romeinse Burdigala is deur Romeinse skrywers as 'n indrukwekkende
   stad beskryf. As 'n welvarende seehawe kon Burdigala pragtige openbare
   geboue bekostig soos die amfiteater wat in die 3de eeu opgerig is en
   sitplekke vir 15 000 toeskouers gebied het. Die beduidende Griekse
   gemeenskap van Burdigala het die kulturele en intellektuele lewe van
   die stad verryk, maar ook Iberiërs, Brittaniërs, Germane en selfs
   Romeinse burgers het hulle in Burdigala kom vestig, en tydgenote het na
   die stad as "Klein-Rome" begin verwys.

   In 224 het 'n handelsreisiger uit Brittanje 'n heiligdom vir die
   plaaslike godin Tutela laat oprig. Ná 'n eerste Barbare-inval in die
   jaar 276 is Burdigala versterk. In die 3de eeu het sommige van die mees
   bekende destydse persoonlikhede uit Burdigala gekom soos byvoorbeeld
   die digter Ausonius en Paulinus van Nola wat later heilig verklaar is.
   Die korrespondensie van hierdie bekende burgers gee 'n goeie indruk van
   die lewensstandaard wat Burdigala se inwoners geniet het: Die plaaslike
   wyn was een van die gewildste handelsware en is selfs na Augusta
   Treverorum (die huidige Duitse stad Trier) en die Iberiese skiereiland
   uitgevoer, terwyl Burdigala hoofsaaklik olyfolie ingevoer het.

   In dieselfde tydperk het die bevolking die Christelike geloof toenemend
   begin aanneem; talryke begraafplase met sarkofae uit die 4de eeu is
   tydens argeologiese opgrawings in Bordeaux gevind. Die
   Saint-Seurin-kerk was die setel van die plaaslike biskop; 'n
   Gallo-Romeinse kripte het bewaar gebly.

   Ná die verdeling van die Romeinse Ryk het Burdigala se neergang begin.
   In 410 is Rome tydens 'n inval van Wes-Gote geplunder, en met die val
   van die Wes-Romeinse Ryk is die stad van sy ekonomiese basis ontneem.
   Binne-in die versterkings het die burgers hul lewensstandaard en hul
   Romeinse kultuur nog 'n tyd lank bewaar, maar Burdigala se bloeitydperk
   het definitief tot 'n einde gekom.

   In 476 is Burdigala by die Wes-Gotiese Ryk ingelyf en reeds in 507 deur
   die Franke verower. In 580 is die stad grotendeels deur 'n aardbewing
   verwoes, en vir Burdigala het die "donker eeue" van sy geskiedenis
   begin.

[wysig] Die Middeleeue

   Eleonora, hertogin van Akwitanië (1121-1204)
   Eleonora, hertogin van Akwitanië (1121-1204)

   Die vroeë Middeleeue was vir Bordeaux 'n tydperk van bestendige
   onsekerheid. Alhoewel koning Dagobert I van Bordeaux weer die hoofstad
   van die nuutgestigte hertogdom Akwitanië gemaak het, is die stad tydens
   die Islamitiese veldtogte van Abd ar-Rahman II in 732 geplunder en
   verwoes. Ná hul neerlaag naby die stad Poitiers is die Arabiere in
   dieselfde jaar na die gebied anderkant die Pireneë teruggedryf, en
   Karel die Grote het baie moeite gedoen om die vrede in die gebied te
   herstel. Ter skikking van sy erfopvolging het Karel Akwitanië tot 'n
   koninkryk verhef wat deur sy seun Lodewyk die Vrome geregeer sou word.
   Die gebied van Bordeaux, wat in Frans ook as Bordelais bekend staan, is
   'n kort tyd later deur 'n reeks Wiking-rooftogte geteister. Die
   Skandinawiërs het Bordeaux op hulle pad na die Middellandse See in 844
   vir die eerste keer aangeval en dit tot by die jaar 1000 verskeie kere
   geplunder. In 866 het Akwitanië ook sy status as koninkryk weer
   kwytgeraak.

   Eers met die vereniging van Akwitanië en Gascogne in 1036 het Bordeaux
   weer 'n politieke en ekonomiese opswaai beleef. Die leen in die
   suid-weste van Frankryk het destyds sowat 'n kwart van die hele land se
   oppervlak beslaan. Nadat metodes verbeter is het ook die wynbou weer
   tot 'n belangrike bedryf in die streek ontwikkel.

   Die dryfkrag agter die tweede groot bloeitydperk van Bordeaux was
   Eleonora van Akwitanië, een van die skitterendste figure van die
   Middeleeue. Sy het die leen van haar vader Willem X oorgeërf en dit as
   haar bruidskat vir die huwelik met die Franse koning Karel VII gebruik.
   Die bruilof is in 1137 in Bordeaux gevier. Maar Eleonora was in haar
   huwelik ongelukkig, en die wag vir 'n troonopvolger was tevergeefs. Die
   huwelik is in 1152 ontbind.

   Eleonora het haar leen nou vir 'n tweede keer as bruidskat vir haar
   huwelik met die twintigjarige Henri Plantagenêt, graaf van Anjou en
   hertog van Normandië, gebruik wat kort daarna plaasgevind het. Toe
   Henri Plantagenêt twee jaar later die Engelse troon oorgeërf het, het
   die hele Akwitanië 'n Engelse besitting geword. Bordeaux het van die
   12de tot by die 15de eeu onder die heerskappy van die Engelse
   koningshuis gebly. Die Engelse het 'n nuwe stadsmuur en 'n reusagtige
   paleis opgerig en die ou Romaanse kerk met 'n Gotiese gebou, die
   katedraal Saint-André, vervang. Bordeaux het toe die setel van 'n
   aartsbiskop en die hoofstad van die vorstedom Guyenne geword - Guyenne
   was 'n Engelse vervorming van die Franse Aquitaine ("Akwitanië").
   Die hoofportaal van die katedraal Saint-André
   Die hoofportaal van die katedraal Saint-André

   In vergelyking met ander provinsies het die bewoners van Bordeaux en sy
   omgewing 'n hoë lewensstandaard geniet: Voldoende kos was steeds
   beskikbaar, die plaaslike wyn is vanuit die seehawe na Engeland (waar
   dit as claret bekend gestaan het) en ander bestemmings uitgevoer, en
   die stad het gedurende die pesepidemie van die jaar 1348 gespaar gebly.

   Tydens die Honderdjarige Oorlog met Frankryk het Bordeaux altyd in
   Engelse hande gebly, en talle Engelse het hulle in die stad gevestig.
   Edward van Woodstock, wat ook die "Swart Prins" genoem is, het die
   Franse koning Jan II die Goeie ná sy gevangeneming in Bordeaux aangehou
   en gedurende sy heerskappy tussen 1355 en 1372 steeds gepoog om van
   Akwitanië 'n selfstandige koninkryk te maak, maar tevergeefs. Die
   stigting van die Universiteit van Bordeaux in 1441 het die strewe na
   onafhanklikheid versinnebeeld. Vanaf 1443 het Franse troepe
   herhaaldelik na Bordeaux opgeruk, maar eers ná die Slag van Castillon
   in 1453 het die Franse daarin geslaag om Bordeaux en Guyenne te verower
   en by Frankryk in te lyf.

   Die burgers, waaronder baie magtige en welvarende koopmans, was
   ongelukkig met die nuwe politieke situasie aangesien Bordeaux nou van
   sy afsetgebiede in Engeland afgesny was. Die Franse koning het in elk
   geval nie verseker gevoel van die burgers se lojaliteit en trou aan
   Frankryk nie en twee groot vestings laat oprig - die Château de la
   Trompette in die noorde en die Château du Hâ in die weste. Hierdie
   kastele was daarop gemik om die stad teen invallers te verdedig, maar
   hulle het ook as gevangenisse gedien, en hul geskutte kon tydens
   opstande ook teen die plaaslike bevolking gerig word. Vir
   maksimum-effektiwiteit van hul wapens in die skootsveld binne-in die
   stadsmuur was geboue in Bordeaux beperk tot een verdieping.

   Die heffing van 'n nuwe belasting op sout, die sogenaamde gabelle, het
   reeds in 1458 tot swaar onluste gelei. Die opstand is bloedig
   neergeslaan. Eers in 1494 is 'n parlement ingestel wat as 'n konsessie
   van die Franse koningshuis aan Bordeaux se burgers beskou is en waarmee
   hulle beperkte selfregering toegestaan is. Die burgers het onder meer
   beheer oor die belastingstelsel gekry, alhoewel die adel nog steeds 'n
   groot invloed daarop uitgeoefen het.

[wysig] Die vroegmoderne tydperk

   Die kaaie van Bordeaux
   Die kaaie van Bordeaux

   In die 16de en 17de eeu het krisistye en opswaaie mekaar aanhoudend
   afgewissel. Bordeaux was destyds 'n sentrum van die humanisme waar die
   beroemde filosoof en essayis Michel de Montaigne die amp van
   burgemeester beklee het. Nogtans het Bordeaux saam met ander stede in
   Suid-Frankryk erg onder die godsdiensoorloë gely. Die stad was 'n
   belangrike toevlugsoord vir vlugtelinge van dié oorloë.

   Die vermindering van wynuitvoere is met ander uitvoergoedere soos
   tekstielkleure gekompenseer, terwyl die binnelandse navraag na
   Bordeaux-wyn geleidelik toegeneem het na gelang Boergondiese wyne hul
   oorheersende posisie ingeboet het. Desondanks het nog die Bordeaux-wyne
   se gewildheid aan die koninklike hof nog die luisterryke huwelik van
   koning Lodewyk XIII wat in 1615 in die katedraal Saint-André gevier is
   die merendeels anti-rojalistiese bewoners van Bordeaux daarvan weerhou
   om aan 'n aantal opstande teen die koningshuis deel te neem waarvan die
   gabelle-onluste en die sogenaamde Fronde die belangrikstes was.

   Danksy die florerende Atlantiese seehandel met veral die
   Antille-eilande en sy wynuitvoere na veral Engeland en Duitsland het
   Bordeaux in die 18de eeu sy derde bloeitydperk beleef. 'n Aantal
   bekwame amptenare, wat destyds na die stad gestuur is, het Bordeaux
   deur hul bouprojekte 'n nuwe gesig gegee, en sowat 5 000 geskiedkundige
   geboue dateer uit hierdie periode. Die ou stadsmure is afgebreek en met
   wye pragstrate, die sogenaamde Cours, vervang. Langs die Cours het
   indrukwekkende privaathuise ontstaan waarvan sommige vandag nog steeds
   soos paleise lyk. Ook die pragtige geboue aan die rand van die kaaie
   dateer uit hierdie periode.

   Die Grand Théâtre, wat in die klassisistiese boustyl opgerig is, het
   die gewildste teatergeselskappe van Frankryk ontvang. Die Palais de la
   Bourse, die setel van die plaaslike effektebeurs, word as 'n
   meesterwerk van merkantiele boukuns beskou. As die grootste destydse
   seehawe van Frankryk is Bordeaux tot 'n toonvenster van die land
   uitgebou wat nuwe aankomelinge met sy pragtige argitektuur beïndruk
   het. Die Middeleeuse Bordeaux het in hierdie tydperk merendeels
   verdwyn, maar die stadsbeeld, wat deur koninklike amptenare geskep is,
   is tot vandag bewaar.

[wysig] Rewolusie, Keiserryk en Bourbonse Restourasie

   Die Pont de Pierre
   Die Pont de Pierre

   As gevolg van die Franse Rewolusie het Bordeaux se bloeitydperk skielik
   tot 'n einde gekom. Nadat net soos in Parys die plaaslike gevangenis,
   die Château de la Trompette, deur 'n woedende menigte gestorm is, het
   rewolusionêres die mag in Bordeaux oorgeneem. In 1790 het Bordeaux die
   hoofstad van die nuutgeskepte département Gironde geword. Die
   burgerlik-liberale afgevaardigdes, wat destyds as Girondiste bekend
   gestaan het, was een van die belangrikste politieke groepe in die
   nasionale vergadering en het aanvanklik groot invloed uitgeoefen, soos
   byvoorbeeld by die opstel van die Verklaring van Menseregte en die nuwe
   Franse grondwet.

   Onder die Jakobynse terreurbewind van Maximilien Robespierre het die
   Girondiste hulle politieke invloed reeds in 1793/94 weer verloor; 'n
   groot aantal van hulle het die slagoffers van vervolgings geword en is
   in Parys onthoof. Sowat 300 burgers van Bordeaux is tereggestel.
   Ondanks die willekeurige arrestasies en die degradering van statige
   geboue tot skure, stalle en magasyne is die internasionale handel
   verder ontwikkel.

   Eers onder die heerskappy van Napoléon Bonaparte is Bordeaux deur 'n
   ekonomiese ramp getref: Tydens die Napoleontiese Oorloë het die handel
   met Engeland as gevolg van die kontinentale stelsel tot stilstand
   gekom, en net danksy 'n staatslening is die stad van bankrotskap gered.
   Smokkelary, wat reeds gedurende die 18de eeu 'n groot probleem was, het
   nou hande uitgeruk.

   Nogtans is in hierdie periode Bordeaux se infrastruktuur opgeknap; die
   stad was 'n belangrike sentrum vir die troepevervoer na Spanje. Vanaf
   1816 is die eerste vaste brug oor die Garonne opgerig, die Pont de
   Pierre (letterlik "Steenbrug") - die voorloper wat onder Napoléon gebou
   is was 'n eenvoudige houtbrug. Volgens oorlewerings het die plaaslike
   ampsdraers Napoléon gewaarsku dat die rivier se sterk stromings en
   vloede vir die argitekte onberekenbaar sou wees, maar die keiser is net
   verlei tot sy beroemde spreuk "Impossible n'est pas français!"
   (letterlik: "Onmoontlik is nie Frans nie!"). Onder Napoléon is ook die
   wye halfronde boulevard (pragstraat) ringsom die historiese stadskern
   gebou.

   Die herinstelling van die Bourbonse monargie is in Bordeaux gevier
   aangesien ou handelsbetrekkinge nou weer aangeknoop kon word. Ná die
   ontmanteling van die Château de la Trompette is die terrein in die
   derstyds grootste plein ter wêreld, die Esplanades des Quinconces,
   omgeskep en met bome versier. Welvarende burgers het hier hulle huise
   laat oprig.

   Die bevolking van Bordeaux het in hierdie tydperk aansienlik gegroei,
   en ringsom die Middeleeuse stadskern op die Garonne se linkeroewer het
   tussen die Cours en die Boulevard nuwe voorstede ontstaan. Die
   tradisionele woonbuurte van die welvarende burgery lê vandag nog steeds
   in die noordweste en suidweste van Bordeaux, terwyl kleinburgers en die
   werkersklas daartussen gewoon het. Die regteroewer het daarenteen net
   stadig ontwikkel. Tydens die nywerheidsomwenteling het die meeste groot
   nywerhede hulle hier en in die hawebuurt gevestig. Gelyktydig het ook
   Bordeaux se kuns- en literêre lewe 'n opswaai beleef, en kunstenaars
   soos die skilder Francisco de Goya en die skrywer Stendhal het hulle in
   die stad gevestig.
   Place de la Bourse
   Place de la Bourse

   Bordeaux is net in 'n beperkte mate deur die nywerheidsomwenteling
   geraak. Sommige van die eerste spoorweglyne is vanuit Bordeaux gebou,
   en die stad het die vervoersentrum van twee plaaslike
   spoorwegmaatskappye geword. Maar slegs Bordeaux se glasnywerhede het
   tot 'n beduidende bedryf ontwikkel nadat bottels die tradisionele
   wynvate vir uitvoerdoeleindes vervang het. Die taamlik klein plaaslike
   proletariaat het dus nooit 'n beduidende rol in die maatskaplike en
   politieke lewe gespeel nie.

   Naas strategiese oorwegings was dit tydens die Pruisiese troepe se
   opmars na Parys in laat 1870 een van die hoofredes vir Napoléon III se
   besluit om saam met sy regering na Bordeaux uit te wyk. Teen die einde
   van die 19de eeu het die Amerikaanse druiweluis 'n groot deel van
   Bordeaux se wingerde vernietig. Net danksy die invoer van Amerikaanse
   wingerde wat nie vatbaar was vir die plaag nie en met oorlewende
   plaaslike spruite veredel is, het die wynbedryf die krisis uiteindelik
   suksesvol bemeester.

[wysig] Die 20ste eeu

   'n Duikbootbasis wat in 1942 deur die Duitsers gebou is
   'n Duikbootbasis wat in 1942 deur die Duitsers gebou is
   Die oorlogskip Colbert lê in Bordeaux se ou seehawe voor anker
   Die oorlogskip Colbert lê in Bordeaux se ou seehawe voor anker
   'n Uitsig oor die ou stadskern van Bordeaux
   'n Uitsig oor die ou stadskern van Bordeaux

   Bordeaux was ook tydens die Eerste en Tweede Wêreldoorlog, toe Duitse
   troepe die land ingeval het, 'n toevlugsoord vir die Franse regering.
   In die tydperk tussen 1 Julie 1940 en 27 Augustus 1944 was die stad van
   Duitse troepe beset. Bordeaux was vanweë sy ligging naby die Atlantiese
   kuslyn van strategiese waarde vir die Duitsers; hulle het die kus
   uitgebou tot die sogenaamde Atlantikwall en oor die hele lengte met
   bunkers versterk. Bordeaux het daarnaas as een van die grootste en
   belangrikste Duitse duikboothawens gedien.

   Die Duitsers het egter ook in Bordeaux sy wyne belang gestel: Sowel die
   Duitse weermag asook partyamptenare - waaronder Hermann Göring - was
   mal oor die gebied se topwyne. Heinz Bömers, 'n wynhandelaar uit Bremen
   wat deur die Duitsers as sogenaamde Bevollmächtigte für Weinimporte
   ("Gevolmagtigde vir Wyninvoere") aangestel is (maar deur die Franse
   bevolking die ironiese titel Weinführer gekry het), het in 'n formeel
   onafhanklike posisie verkeer. Sy onuitgesproke opdrag was egter die
   plundering van Bordeaux en die verskeping van alle wynvoorrade na
   Duitsland. Bömers se familie was vroeër self eienaars van wingerde in
   Bordeaux, en hy het in werklikheid 'n afsku van Göring gehad. Bömers
   het daarin geslaag om hierdie planne met sy slim taktiek te verydel,
   maar in die loop van die oorlog het die Duitsers hul ekonomiese druk op
   sowel die wynbouers asook die res van die bevolking steeds versterk e
   die lewe in die gebied ondraaglik gemaak. In 1944 was talle bewoners
   genoodsaak om die maer wynbougrond met primitiewe hulpmiddels vir
   akkerbou te gebruik.

   Net soos ander gebiede in die Franse suid-weste was Bordeaux in hierdie
   periode 'n sentrum van die Résistance, die Franse weerstandsbeweging.
   Die plaaslike politici en die meeste nyweraars was daarenteen eerder
   geneig om die politieke situasie te aanvaar of selfs openlik met die
   Duitsers te kollaboreer. Die langjarige burgemeester Adrien Marquet,
   wat vanweë sy stedelike ontwikkelingsbeleid deur die Bordelais hoog
   geag is en uiters gewild was, het hom ondanks sy oorspronklike linkse
   gesindheid tot so 'n mate by die nuwe politieke bedeling aangepas dat
   hy sy amp tot by die jaar 1944 kon behou.

   Maurice Papon, die prefek en sodoende gelyktydig ook polisieleier van
   die département Gironde, het by die deportasie van Joodse burgers 'n
   weinig roemryke rol gespeel en het op die mees meedoënlose manier te
   werk gegaan. Hy is in 1997 as een van die laaste Franse
   oorlogsmisdadigers verhoor.

   Die Résistance het hom in Bordeaux op ekonomiese en militêre sabotasie
   toegespits en daarnaas ook vervolgdes ondersteun. Aangesien die
   demarkasielyn met die "vrye" Frankryk slegs sowat vyftig kilometer van
   Bordeaux af geloop het, is groot hoeveelhede smokkelware, maar ook
   persone, wat voor die Nazis moes vlug en onderduik, oor hierdie grens
   vervoer. Die Résistance se pogings om geallieerde soldate vir
   sabotasie-aksies oor die Gironde en Bordeaux se hawe na Frankryk te
   bring, het egter misluk.

   Toe Berlyn die Duitse soldate onttrek het, het hulle die bevel gekry om
   alle hawegeriewe en brûe op te blaas. Hierdie voorneme is waarskynlik
   danksy die sabotasie-aksie van 'n Duitse soldaat nie uitgevoer nie.
   Burgers van Bordeaux het daarnaas onderhandelinge met die besetters
   gevoer, en in ruil vir vrygeleide het die Duitsers die stad sonder
   verwoestings verlaat. Bordeaux het sodoende grotendeels van oorlogskade
   gespaar gebly. Jacques Chaban-Delmas, een van die belangrikste figure
   in die weerstandsbeweging teen die Duitse besetting en latere eerste
   minister van Frankryk, is deur die burgers ná die oorlog tot
   burgemeester verkies en het hierdie amp byna vyftig jaar lank beklee.
   Jacques Chaban-Delmas (1915-2000)
   Jacques Chaban-Delmas (1915-2000)

   In die tweede helfte van die 20ste eeu was aan groot strukturele
   veranderings onderhewig. Chaban was 'n voorstander van 'n beleid waarby
   industrialisering soms met radikale modernisering gepaard gegaan het:
   Die sentraal geleë ou seehawe is sedert die sestigerjare geleidelik uit
   bedryf gestel en deur 'n nuwe haweterminaal naby Le Verdon aan die
   Gironde-monding vervang - hierdie diepseehawe beskik oor 'n groter
   kapasiteit en kan ook houerskepe hanteer. Olietenkers doen tans by 'n
   nuwe raffinadery in Pauillac aan wat sowat vyftig kilometer van
   Bordeaux af geleë is.

   In die noorde van die stad het 'n skouterrein, hotelle en
   winkelsentrums ontstaan. Vir die oprigting van 'n nuwe administratiewe
   buurt naby die middestad is 'n hele kwartier gesloop. Daarnaas is 'n
   nuwe snelweg ringsom Bordeaux gebou om verkeersprobleme vas te vat. Die
   Universiteit van Bordeaux is ná die studente-onluste van Mei 1968 na 'n
   nuwe kampus in die voorstad Talence verskuif - 'n maatreël waarmee die
   plaaslike owerhede sowel die Amerikaanse geslote kampus-voorbeeld
   gevolg asook moontlike onrusstokers uit die middestad verban het.

   In die sewentigerjare het groot multinasionale maatskappye soos onder
   meer Ford, IBM, Siemens en Aérospatiale hulle in die nywerheidsgebiede
   aan die stadsrand en in buurstede gevestig. Tegelykertyd het egter ook
   baie werkgeleenthede verlore gegaan nadat die swaar nywerhede hulle
   produksie in die binnestad gestaak het.

   Terwyl sommige van hierdie maatreëls omstrede gebly het, het die
   stadsregering daarin geslaag om die ekonomiese verval te stuit.
   Bordeaux en sy buurstede het in 'n gemeenskaplike organisasie, die
   Communauté Urbaine de Bordeaux (CUB), saamgesluit waarmee onder meer
   die gebied se struktuurbeleid, openbare vervoer en munisipale dienste
   koördineer word.

[wysig] Ekonomie en vervoer

   Danksy die ligging aan die Gironde met sy Atlantiese seehawe, sy
   internasionale lughawe, 'n internasionale treinstasie en moderne
   snelweë het Bordeaux lankal internasionale handelsbetrekkinge
   aangeknoop. Bordeaux was reeds in die Middeleeue een van die
   belangrikste uitvoerhawens vir wyn en is vandag vanweë sy ryk
   geskiedkundige, kulturele en boukundige erfenis 'n eersterangse
   toeristebestemming.

   Die stad se huidige ekonomiese basis is hoëtegnologie, waaronder veral
   optiese en laser-tegnologieë, lug- en ruimtevaart en ander nywerhede.
   Daar is 88 industriële gebiede in die agglomerasie van Bordeaux en ses
   sogenaamde "tegnologie-pole". Vyf van Bordeaux se nywerhede is tot
   strategiese sleutelbedrywe verklaar: Lug- en ruimtevaart met 20 000
   regstreekse werkgeleenthede in 30 industriële gebiede, elektronika,
   chemie en farmaseutiese produkte, motorvervaardiging (met onder meer
   Ford wat hier ratkasse vir die wêreldmark vervaardig) en boumateriale.
   Maar Bordeaux is daarnaas ook steeds nog 'n belangrike handelsentrum en
   verwys na homself trots as die wêreld se wynhoofstad.

[wysig] Wynbou

   Bordeaux-wyne in 'n plaaslike winkel
   Bordeaux-wyne in 'n plaaslike winkel

   Bordeaux word dikwels die "Wêreldhoofstad van wyn" genoem. Van die
   Bordeaux-wyne wat in die omgewing van die stad verbou word behoort tot
   die mees uitstaande gehaltewyne ter wêreld. Die plaaslike wynboubedryf
   behels 117 514 hektaar se wingerde, 14 000 wynprodusente, 400
   groothandelaars en 'n jaarlikse omset van € 14,5 miljard (ZAR 145
   miljard). Jaarliks word sowat 700 miljoen bottels Bordeaux-wyn
   geproduseer - van gewone tafel- tot topwyne.

   Die belangrikste rooiwyne word van druiwesoorte soos
   Cabernet-Sauvignon, Merlot, Cabernet franc, Petit Verdot, Malbec en
   steeds kleiner wordende hoeveelhede Carménère. Druiwe wat vir witwyne
   gebruik word sluit Sauvignon blanc, Sémillon en Muscadelle in.

   Bordeaux se wynbougebiede word in vyf streke onderverdeel:
   Entre-Deux-Mers, Libournais, Bourgeais-Blayais, Graves en Médoc. Die
   mees uitstaande wynstreke is Saint-Émilion, Pauillac, Saint-Estèphe,
   Sauternes en Pomerol.

   Tans beleef Bordeaux se wynbedryf 'n krisis as gevolg van laer pryse en
   sterk internasionale mededinging. Die aantal wynprodusente het teen die
   begin van die 21ste eeu duidelik afgeneem.

[wysig] Nywerhede

   Dassault Mirage 2000-5F
   Dassault Mirage 2000-5F

   Bordeaux is 'n beduidende nywerheidsentrum, en die tradisionele
   industriële sektor verskaf tans 28 000 werkgeleenthede (waarvan 16 000
   in die hout- en papierbedryf). Die motorvervaardiger Ford Aquitaine
   Industrie is die grootste werkgewer in die gebied van Bordeaux.

   Die plaaslike nywerheidsektor, wat hom veral op die regteroewer
   gevestig het, het in die afgelope dekades 'n strukturele krisis
   deurgemaak, maar het nogtans daarin geslaag om hom ná sy
   herstrukturering op nuwe en sleuteltegnologieë toe te spits. Lug- en
   ruimtevaart speel nou 'n beduidende rol, en Bordeaux is die tweede
   belangrikste Franse sentrum van hierdie bedryf na Toulouse met 20 000
   regstreekse en 'n verdere 8 000 werkgeleenthede op kontrakbasis. Die
   belangrikste ondernemings van Bordeaux se lug- en ruimtevaart- en
   wapenbedryf is Dassault, Safran (vroeër Snecma) en Thales.
   Falcon-stralers, die vegvliegtuie Rafale en Mirage 2000, die Airbus
   A380 se stuurkajuit, die Franse vuurpylreeks Ariane se aanjaers en
   strategiese kernmissiele (M-51) word in die periferie van Bordeaux
   vervaardig. Die Franse Departement van Verdediging sal meer as € 2
   miljard aan sy nuwe projek Laser Mégajoule bestee wat van Bordeaux 'n
   eersterangse Europese sentrum van optiese en laser-tegnologie sal maak.

   Ander belangrike nywerheidsektore is petrochemie, farmasie
   (Sanofi-Aventis), voedselverwerking (met 30 000 werkgeleenthede en
   ondernemings soos LU) en alkoholiese dranke (Marie Brizard, Ricard).

[wysig] Kookkuns

   Cannelé bordelais is 'n klein tertjie met vanielje- en rumgeur. Die
   gebak met sy tipiese gekarameliseerde kors word as nagereg bedien
   Cannelé bordelais is 'n klein tertjie met vanielje- en rumgeur. Die
   gebak met sy tipiese gekarameliseerde kors word as nagereg bedien

   Die tradisionele kookkuns van Bordeaux baseer in die algemeen nie op
   hoogs verfynde spesialiteite nie en probeer eerder om 'n waardige
   ekwivalent vir die plaaslike wynsoorte te wees.^[1] Daar is nogtans
   noemenswaardige spesialiteite soos die bekende Sauce Bordelaise, 'n
   sous wat van rooiwyn, murg-bouillon, salotte (spruituie) en verskeie
   kruie berei word. Dit word veral met entrecôte, 'n geroosterde
   biefstuk, bedien.

   Lamvleis van lamme wat langs die strande en rivieroewers grootgemaak is
   word net soos baie ander geregte met 'n geurtjie knoffel berei.

   Die plaaslike seekos sluit gewilde geregte soos Lamproie à la
   Bordelaise in, 'n paling wat in rooiwyn gekook word. Naas paling staan
   die Gironde-monding ook bekend vir sy kaviaar. Inheemse garette-oesters
   is 'n ander gewilde spesialiteit.

   Ander bekende geregte is Confit d'Oie (ingemaakte eendvleis), Foie Gras
   des Landes (ganslewer met jellie), Piperade Basque (roereier met
   pampoen, rissies en geroosterde ham), Salmis de Pintades (parelhoen met
   pynboomvrugte), Tourain bordelais (uiesop met knoffel) en Bar aux
   quatre poivres (seebaars met peper en 'n groot verskeidenheid kruie).

   Die bosgebiede van die omgewing lewer wilde besse soos aarbeie en
   eersterangse paddastoele op. Die laasgenoemde word gewoonlik in botter
   gesoteer, net soos baie ander plaaslike geregte.

[wysig] Verwysings

    1. ^ Howard Hillman's World Cuisine Guide: Bordeaux Cuisine

[wysig] Bronne

     * Higounet, Charles; Renouard, Yves; Bernard, Jacques et al.:
       Histoire de Bordeaux. Boekdeel 3: Bordeaux sous le rois de
       l'Angleterre. Bordeaux: Fédération historique du Sud-Ouest 1965
     * Higounet, Charles: Histoire de Bordeaux. Nouvelle édition.
       Toulouse: Éditions Privat 2001
     * Kladstrup, Don en Kladstrup, Petie: Wein und Krieg. Bordeaux,
       Champagner und die Schlacht um Frankreichs größten Reichtum.
       Stuttgart: Klett-Cotta 2003
     * Kladstrup, Don en Kladstrup, Petie: Wine and War. The French, the
       Nazis & the Battle for France's Greatest Treasure. New York, NY:
       Random House Inc./Broadway Books 2001
     * Pernoud, Régine: Aliénor d'Aquitaine. Parys: Editions Albin Michel
       1965
     * Renouard, Yves: Histoire médiévale d'Aquitaine. Études, boekdeel 2:
       Vin et commerce du vin de Bordeaux. Bordeaux: PyréMonde 2005

[wysig] Eksterne skakels

     * Bordeaux Rugby 2007

   Kategorieë: Bordeaux • Akwitanië

