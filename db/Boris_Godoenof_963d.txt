Boris Godoenof


                                                            Boris Godoenof
                                                Tsaar van die hele Rusland

   Tsaar Boris Godoenof
   Tsaar Boris Godoenof

         Gebore                                                 1550 / 1551
        Oorlede                                               13 April 1605
         Regeer                                                   1598-1605
        Gekroon                                           21 Februarie 1598
   Ander titels        Regent van Rusland (18 Maart 1584 - 7 Januarie 1598)
     Volle naam                                 Boris Fjodorowitsj Godoenof
     Voorganger                                                    Fjodor I
       Opvolger                                                   Fjodor II
       Eggenote Maria Grigorijewna Skoeratowa-Belskaja, dogter van Maljoeta
                                                                  Skoeratof
        Kinders                                                   Fjodor II
                                                           {{{Voetnotas}}}

   Boris Fjodorowitsj Godoenof (Russies: Борис Фёдорович Годунов) (1550 /
   1551 – 23 April 1605) was van 1584 tot 1598 die de facto-regent van
   Rusland en daarna, van 1598 tot 1605, die eerste tsaar wat nie van die
   Huis van Rjoerik was nie. Ná sy dood het Rusland die Tyd van Beroeringe
   betree.

   Inhoud

        * 1 Vroeë jare
        * 2 Bewind
        * 3 Karakter
        * 4 Die kunste
        * 5 Eksterne skakels

[wysig] Vroeë jare

   Boris Godoenof was die beroemdste lid van ’n antieke Russiese familie
   wat afgestam het van die Tartaarse prins Tsjet, wat in die vroeë 14de
   eeu van die Goue Horde na Kostroma geïmmigreer en daar die
   Ipatijef-klooster gestig het.

   Godoenof se loopbaan begin aan die hof van Iwan die Verskriklike. In
   1570 neem hy deel aan die Serpeisk-veldtog en die volgende jaar word hy
   lid van die gevreesde Opritsjnina.

   In 1570/1571 versterk Godoenof sy posisie aan die hof deur te trou met
   Maria Grigorijewna Skoeratowa-Belskaja, dogter van Maljoeta Skoeratof,
   Iwan se groot gunsteling. In 1580 kies Iwan vir Irina (Aleksandra)
   Fjodorowna Godoenowa (1557–23 November 1603), Godoenof se suster, as
   vrou vir sy seun en erfgenaam, die 14-jarige Fjodor (1557–1598). Op dié
   geleentheid word Godoenof bevorder tot die rang van bojaar. Op sy
   sterfbed wys Iwan ’n raad aan as raadgewers vir sy seun en opvolger,
   Fjodor, wat geestelik en liggaamlik swak is. Die raad bestaan uit onder
   andere Godoenof, Fjodor Nikititsj Romanof en Wasili Sjoeiski.

[wysig] Bewind

   Toe Iwan die Verskriklike in 1584 sterf, word sy seun Fjodor tsaar en
   verskeie adellikes ding mee om die werklike mag. Godoenof tree as
   oorwinnaar uit die stryd en word die de facto-heerser van Rusland.

   Godoenof se bewind is suksesvol. Rus en vrede keer terug en die
   ekonomie blom. Verskeie bouprojekte word aangepak: die stadsmure van
   Moskou en Smolensk, die uitbreiding van die hawe van Archangelsk en ’n
   groot aantal kerke. Hy spoor Engelse handelaars aan om met Rusland sake
   te doen deur hulle van belasting vry te stel. Hy brei ook die Russiese
   mag uit in die suide (Oekraïne) en ooste (Siberië), en herverower
   gebiede wat intussen aan Swede afgestaan is.

   In 1598 sterf Fjodor I kinderloos en Godoenof word op 1 September tot
   tsaar gekroon. Tydens sy bewind ontvang die Russies-Ortodokse Kerk sy
   patriargaat, wat dit op dieselfde voet plaas as die ander antieke
   Oosterse kerke en dit bevry van die invloed van die Patriarg van
   Konstantinopel.

   Boris se belangrikste binnelandse hervorming is dat boere in 1587
   verbied word om van een landeienaar na ’n ander te trek. So word hulle
   aan die grond gebind. Dit lei uiteindelik tot lyfeienskap in sy ergste
   vorm.

   Godoenof kry nou met groot probleme te doen. Opeenvolgende misoeste in
   1601-1603 lei tot ’n groot hongersnood. Godoenof laat wel graan
   uitdeel, maar die meeste daarvan word teruggehou deur handelaars en
   grootgrondbesitters. Verder ontstaan gerugte dat Godoenof lede van die
   ou tsaarfamilie laat vermoor het.

   ’n Volksopstand deur boere, gevangenes en slawe wat gevlug het, word in
   1603 deur die leër onderdruk, maar die volgende jaar trek ’n man na
   Moskou op en beweer hy is Dmitri, die seun van Iwan die Verskriklike
   wat ’n sluipmoordaanval op sy lewe oorleef het. Hierdie "Vals Dmitri"
   is ’n charismatiese leier en Godoenof het nie die mag om hom teen te
   staan nie.

   Op 13 April 1605 sterf Godoenof skielik, aan ’n hartaanval of moontlik
   vergiftiging. Kort daarna verower die "Vals Dmitri" die troon.

[wysig] Karakter

   Godoenof was ongetwyfeld een van die grootste Russiese tsare. Sy goeie
   eienskappe is egter oorskadu deur ’n ongeneeslike agterdog wat hom
   gekeer het om enigiemand om hom beleef te behandel. Sy vrees vir
   moontlike swendelaars het hom gedryf om selfs die grootste bojare te
   verbied om te trou. Hy het ook informante gehad en verdagtes vervolg op
   hul ongestaafde bewerings.

[wysig] Die kunste

   Aleksander Poesjkin het ’n fiktiewe weergawe van Godoenof se lewe
   geskep in sy beroemde toneelstuk Boris Godoenof, wat geïnspireer is
   deur Shakespeare se Macbeth. Modest Moessorgski het weer sy opera met
   dieselfde naam op Poesjkin se toneelstuk baseer. Sergei Prokofijef het
   later musiek vir die toneelstuk geskryf.

[wysig] Eksterne skakels

     * Van Godoenof tot Nikolaas II deur Saul Zaklad
     * Voorouers van Boris Godoenof (in Russies)

   Tsare en keisers van Rusland

   Tsare Iwan IV (Iwan die Verskriklike) • Fjodor I • Boris Godoenof •
   Fjodor II • Vals Dmitri I • Vals Dmitri II • Wasili IV • Michail •
   Aleksei • Fjodor III • Iwan V saam met Pieter I
   Keisers Pieter I (Pieter die Grote) • Katharina I • Pieter II • Anna •
   Iwan VI • Elisabeth • Pieter III • Katharina II (Katharina die Grote) •
   Paul • Aleksander I • Nikolaas I • Aleksander II • Aleksander III •
   Nikolaas II
   Kategorie: Russiese tsare

