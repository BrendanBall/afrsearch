Borskanker


   Borskanker is 'n kwaadaardige gewas wat ontstaan weens die
   ongekontroleerde en onbeheerste groei en vermenigvuldiging van 'n sel
   in die bors wat 'n reeks mutasies (veranderings) ondergaan het. Hoewel
   die gewas aanvanklik net die bors affekteer, kan borskanker versprei
   wanneer selle uit die gewas ontsnap en deur die bloed en limfstelsel
   versprei na ander dele van die liggaam soos die longe en skelet, waar
   dit vermenigvuldig en ander gewasse vorm. Dié proses word metastase
   (uitsaaiing) genoem. Die belangrike ontdekking in die twintigste eeu
   dat kanker veroorsaak word deur 'n reeks fundamentele genetiese foute
   in 'n enkele sel, het grootliks daartoe bygedra dat borskanker teen die
   einde van die twintigste eeu gestroop was van mistiek en bygeloof. Dit
   het ook bygedra tot die groeiende bewustheid onder vroue van die
   belangrikheid van selfondersoeke, vroeë diagnose en behandeling. Die
   sukses van behoudende chirurgie en doeltreffender behandelingsmetodes
   om verspreide borskanker te hanteer, het bygedra tot 'n baie beter
   borskankeroorlewingsyfer as in die verlede. Nietemin is dit steeds die
   siekte wat vroue die meeste vrees. Dit eis meer lewens van vroue tussen
   die ouderdomme van 35 en 50 jaar as enige ander siekte. Vroue kry ook
   meer borskanker as enige ander vorm van kanker.

   Inhoud

        * 1 Simptome
        * 2 Voorkoms van en sterftes weens borskanker
        * 3 Risikofaktore
        * 4 Vroeë opsporing en diagnose
        * 5 Behandeling

[wysig] Simptome

   Hoewel sekere simptome kan dui op borskanker, kan die siekte net
   positief deur 'n gekwalifiseerde geneesheer gediagnoseer word, met
   behulp van spesiale laboratoriumtoetse. Volgens kankerkenners moet
   enige van die volgende simptome dadelik onder die aandag van 'n dokter
   gebring word:
     * 'n ongewone knop in die bors of 'n verandering in die grootte of
       vorm van die bors
     * afskeiding uit 'n tepel
     * onnatuurlike rimpeling of veranderings in die kleur en tekstuur van
       die vel, soos "lemoenskilvel"
     * 'n ingetrekte tepel, of skubagtigheid en afskilfering van die vel
       om die tepel
     * swellings in die bo-arm of in die armholte, net bokant die bors
     * pyn (hoewel pyn baie selde 'n simptoom van borskanker is), ongemak,
       swelling en 'n warm gloed in die bors.

   Daar is gevind dat agt uit tien knoppe in die bors gewoonlik nie
   kwaadaardig is nie, en dat kanker gediagnoseer word in net een uit elke
   40 vroue wat enige van dié lys simptome onder die aandag van 'n dokter
   bring.

[wysig] Voorkoms van en sterftes weens borskanker

   Borskanker is wêreldwyd die algemeenste kanker by vroue. Een uit elke
   twaalf vroue loop die risiko om in haar leeftyd borskanker te
   ontwikkel. Volgens die jongste uitgawe van die Nasionale Kankerregister
   van Suid-Afrika is borskanker ook die algemeenste kanker by vroue in
   Suid-Afrika. Dit affekteer 70,2 uit elke 100 000 wit vroue in
   Suid-Afrika, 42,1 uit elke 100 000 Indiërvroue, 14,7 uit elke 100 000
   kleurlingvroue en 11,3 uit elke 100 000 swart vroue. Hoewel daar
   aanduidings is dat die voorkoms van borskanker besig is om te styg, het
   borskankersterftes in die afgelope jare in die meeste ontwikkelde lande
   begin daal of op dieselfde vlak gebly. In Brittanje, byvoorbeeld, kry
   56,1 uit elke 100 000 vroue borskanker maar net 30,27 van hulle sterf
   daaraan, terwyl Australië 'n voorkomssyfer van 59,6 het maar 'n
   sterftesyfer van net 21,4. By Japannese vroue (waar die voorkoms van
   borskanker skaars is) is die voorkomssyfer 27,8 uit elke 100 000, maar
   net 6,11 sterf weens die siekte. Van 1993 tot 1995 is daar in
   Suid-Afrika elke jaar gemiddeld 3 785 nuwe gevalle van borskanker by
   die Nasionale Kankerregister aangemeld. Hierteenoor is in 1994 net 1
   572 borskankersterftes deur die land se Sentrale Statistiekdiens
   aangeteken. Dié verskille tussen die voorkoms- en sterftesyfers word
   toegeskryf aan die groeiende bewustheid van borskanker, en
   gepaardgaande vroeë diagnose en behandeling. Soos met die meeste
   kankers, het borskanker wat vroeg opgespoor en behandel word, 'n baie
   beter kans om genees te word as gevorderde kanker.

[wysig] Risikofaktore

   Die verskillende risikofaktore wat betrokke is by die ontwikkeling van
   borskanker is die volgende:
     * Geslag

   Die feit dat 'n vrou 'n vrou is, is die grootste enkele risikofaktor
   vir borskanker. Mans kry ook borskanker, maar dit is baie seldsaam.
     * Ouderdom

   Namate 'n vrou ouer word, styg haar risiko om borskanker te ontwikkel.
   In Suid-Afrika is daar egter aanduidings van 'n toename in die aantal
   jonger vroue wat borskanker ontwikkel, veral in die swart gemeenskappe.
     * Familiegeskiedenis

   Die risiko om borskanker te ontwikkel is groter in vroue met
   bloedverwante wat borskanker gehad het. Dit kan bloedverwante aan die
   moeders- of vaderskant van die familie wees. 'n Vrou se risiko om
   borskanker te ontwikkel verdubbel as haar ma of suster borskanker gehad
   het, en is selfs nog groter as die ma of suster die siekte voor
   menopouse ontwikkel het.
     * Genetiese faktore

   Vyf tot tien persent van alle borskankers hou verband met mutasies
   (veranderings) in sekere gene. Daar is gevind dat twee gene, BRCA1 en
   BRCA2, 'n rol speel in familiële borskanker, veral by jong vroue. As 'n
   vrou een van dié mutasies van een of albei haar ouers geërf het,
   verhoog dit haar risiko om borskanker te ontwikkel. Daar is gevind dat
   50-60 persent van alle vroue met die oorgeërfde mutasies borskanker
   ontwikkel het teen die ouderdom van 70 jaar. Toetse word ontwikkel om
   mutasies van dié gene vroegtydig op te spoor. Daar word ook kliniese
   proewe gedoen om vas te stel of die middel tamoksifeen - wat hormone
   blokkeer - die ontwikkeling van borskanker kan teëwerk in vroue met 'n
   hoë risiko.
     * Persoonlike geskiedenis van borskanker

   Vroue wat kanker in een bors gehad het, het 'n groter kans om ook
   kanker in die ander bors te ontwikkel.
     * Ras

   In Suid-Afrika is wit en Indiërvroue se risiko om borskanker te
   ontwikkel aansienlik hoër as dié van kleurling- en swart vroue. Omdat
   borskanker by swart vroue egter dikwels eers baie laat gediagnoseer
   word, is hul kanse om van die siekte te sterf, groter as dié van blanke
   vroue.
     * Hormonale faktore

   Die vroulike hormoon estrogeen speel 'n belangrike rol in die
   ontwikkeling van borskanker. Daar is gevind dat menstruasie op 'n vroeë
   leeftyd en menopouse op 'n latere leeftyd die borskankerrisiko in vroue
   verhoog. Hoewel geen deurslaggewende bewyse gevind is dat
   hormoonvervangingsterapie ná menopouse die borskankerrisiko verhoog
   nie, is studies gedoen wat daarop dui dat daar 'n geringe kans is dat
   die gebruik van hormone vir langer as tien jaar ná menopouse die
   borskankerrisiko kan verhoog. Dokters en navorsers wys daarop dat die
   klein borskankerrisiko wat verband hou met hormoonvervangingsterapie,
   opgeweeg moet word teen die voordele van dié behandeling vir vroue -
   onder meer 'n verlaagde risiko vir hartsiektes, osteoporose en moontlik
   ook maagkanker. Daar is ook gevind dat vroue wat estrogeenbevattende
   geboortebeperkingspille gebruik, se kanse om borskanker te ontwikkel
   effens hoër is terwyl hulle die voorbehoedpil gebruik, maar dat dié
   risiko afneem wanneer die gebruik van die pil gestaak word.
     * Kindergeboorte

   Borskankerrisiko hou ook verband met die ouderdom waarop 'n vrou vir
   die eerste keer swanger raak en geboorte gee. As sy vir die eerste keer
   swanger geraak het ná die ouderdom van 35, is haar risiko om later in
   haar lewe borskanker te ontwikkel, nagenoeg drie keer hoër as dié van
   'n vrou wat voor haar twintigste verjaardag 'n baba gehad het. Vroue
   wat geen kinders gehad het nie, se risiko om borskanker te ontwikkel is
   ook hoër.
     * Lewenstyl

   Drink- en eetgewoontes en oorgewig kan bydra tot 'n verhoogde
   borskankerrisiko. Die vermoede dat vetinname 'n rol speel in die
   ontwikkeling van borskanker is verkeerd bewys, maar navorsers het in
   omvattende studies getoon dat daar 'n besliste verband is tussen
   alkoholinname en borskanker. Die inname van twee drankies per dag kan
   byvoorbeeld 'n vrou se risiko om borskanker te ontwikkel met tot 25
   persent verhoog. Alkoholinname verhoog ook die sirkulasie van
   estrogeen. Daar is terselfdertyd 'n sterk verband gevind tussen die
   hoeveelheid gewig wat 'n vrou van die ouderdom van agtien aansit en die
   ontwikkeling van borskanker ná menopouse. Vroue wie se gewig met
   twintig kilogram of meer toeneem, se risiko verdubbel. Dié verhoogde
   risiko hou verband met verhoogde estrogeenvlakke omdat liggaamsvet ná
   menopouse die hoofbron van estrogeen is - en hoe swaarder 'n vrou is,
   hoe hoër is haar estrogeenvlak.

[wysig] Vroeë opsporing en diagnose

   Vroeë opsporing en diagnose van borskanker is lewensbelangrik vir die
   geslaagde hantering van die siekte. Hoe kleiner die gewas is wanneer
   dit opgespoor en verwyder word, hoe beter is die kans dat dit nog nie
   uitgesaai het na ander dele van die liggaam nie. Navorsing het getoon
   dat gewasse van kleiner as 1,5 cm in deursnit 'n kleiner kans het om
   uit te saai en ook minder aggressief is. Daar is verskillende maniere
   waarop 'n vrou haarself deur vroeë opsporing kan beskerm. Dit sluit in:
     * Mammografie

   'n Mammogram is 'n spesiale laedosis-X-straalondersoek van die sagte
   borsweefsel. Die X-straal-foto, wat die weefselmassa in die bors
   duidelik sigbaar maak, word dan op wit of blou papier ontwikkel. Dit
   stel die dokter in staat om enige afwykings, kwaadaardigheid of ander
   abnormaliteite in die borsweefsel te identifiseer. 'n Ervare spesialis
   kan op dié manier gewasse identifiseer terwyl dit nog baie klein en nie
   eens met die vingers voelbaar is nie. Volgens Suid-Afrikaanse kenners
   kan borskankersterftes met meer as 30 persent verminder word as vroue
   tussen die ouderdomme van 45 en 64 elke twee jaar 'n mammogram sou laat
   doen. Die Amerikaanse Kankervereniging beveel aan dat 'n vrou vanaf die
   ouderdom van 40 elke jaar 'n mammogram moet laat doen en 'n kliniese
   borsondersoek moet ondergaan.
     * Ultrasoniese klankgolwe

   Ultrasoniese klankgolwe (sonar) word toenemend as diagnostiese
   hulpmiddel gebruik. Daar is gevind dat dit by sekere vorme van kanker,
   soos borskanker, subtiele verskille in die digtheid van weefsel
   doeltreffender kan blootlê as X-strale.
     * Selfondersoek

   Vroue word sterk aangeraai om in die tydsverloop tussen gereelde
   mammogramme in ieder geval vanaf die ouderdom van twintig jaar gereeld
   self hul borste te ondersoek. Dit beteken dat 'n vrou haar borste
   maandeliks moet ondersoek vir ongewone tekens soos 'n knop, bloeding of
   afskeiding uit die tepels. Byna 70 persent van alle knoppe in die bors
   word deur vroue self ontdek en sowat 80 persent van dié knoppe is nie
   kwaadaardig nie. As 'n vrou enige abnormaliteite of veranderings in
   haar borste ontdek, moet sy dadelik haar dokter daarvan vertel, sodat
   hy/sy dit verder kan ondersoek.
     * Kliniese ondersoek

   Vroue word ook aangeraai om vanaf die ouderdom van 40 of 45 jaarliks 'n
   kliniese borsondersoek deur 'n ervare dokter of verpleegster te laat
   doen. Vroue van 20-40 jaar kan dié ondersoek elke drie jaar laat doen.
   Die dokter ondersoek die borste om vas te stel of daar enige
   veranderings in die vorm of grootte is, en ondersoek ook die armholtes.

[wysig] Behandeling

     * Borskanker in enige stadium

   Om vas te stel of die kanker versprei het, word die kliere (nodes)
   onder die arm verwyder vir patologiese ontleding. As daar kankerselle
   in die kliere teenwoordig is, is dit 'n aanduiding dat die kanker wel
   versprei het. As die kliere negatief is, het die kanker nie versprei
   nie. Dié prosedure word vir alle borskanker gebruik, hetsy of dit in 'n
   vroeë of gevorderde stadium is. Die toets word gebruik as rigtingwyser
   vir verdere behandeling.
     * Vroeë borskanker

   Met die vordering wat in die afgelope dekades gemaak is met die
   behandeling van borskanker, word behoudende chirurgie toenemend gebruik
   in die hantering van vroeë borskanker. Behoudende chirurgie is geskik
   vir vroeë borskanker of borskanker in situ (kanker wat tot die voering
   van die klein buisies beperk is), maar dit kan ook oorweeg word vir
   stadium 1- en stadium 2-borskankers. Dit behels slegs die verwydering
   van die knop in die bors en die limfkliere onder die arm, en nie die
   verwydering van die hele bors nie. Dié behandeling word opgevolg met 'n
   kursus bestraling. Navorsing het deurslaggewend getoon dat behoudende
   chirurgie dieselfde resultate en dieselfde lewensverwagting bied as die
   meer ingrypende mastektomie of borsverwydering. In vroue wat reeds
   menopouse bereik het, kan die behandeling verder opgevolg word met
   tamoksifeen, 'n middel wat hormone blokkeer. In jonger vroue word
   ovariese ablasie ('n metode om te verhoed dat die eierstokke estrogeen
   produseer) toenemend gebruik om die lewens van borskankerpasiënte te
   red. Dit word gedoen met behulp van spesifieke middels, of deur die
   verwydering of bestraling van die eierstokke.
     * Gevorderde borskanker

   Die behandeling van gevorderde borskanker - oftewel borskanker wat
   versprei het - is nie soseer op genesing gerig nie, maar op die
   doeltreffende beheer van die siekte en die lewensgehalte van die
   pasiënt. Dit behels gewoonlik chirurgie ('n mastektomie of
   knopuitsnyding), bestraling en chemoterapie. Die dokter kan ook
   hormoonterapie soos tamoksifeen gebruik om die pasiënt se estrogeenvlak
   te verlaag. Chemoterapie verwys na middels wat gebruik word om
   kankerselle te vernietig. Die middels word gewoonlik binne-aars
   toegedien, maar kan ook mondelings ingeneem word. As chemoterapie ná
   chirurgie toegedien word, kan dit verhoed dat die kanker weer opvlam.
   Wanneer die kanker versprei het, word dit dikwels as oorhoofse
   behandeling gebruik. In sommige gevalle word chemoterapie voor
   chirurgie toegedien ten einde 'n gewas te laat krimp sodat dit makliker
   verwyder kan word. Bestraling of radioterapie word gebruik om
   kankerselle te krimp of te vernietig. Die bestraling kan van buite die
   liggaam gedoen word of deur middel van radioaktiewe materiaal wat
   regstreeks in die gewas geplaas word. Eksterne bestraling word meestal
   gebruik om borskanker te behandel. Dit kan voor chirurgie gebruik word
   om die gewas te krimp, of ná chirurgie om kankerselle wat moontlik
   agtergebly het, te vernietig. Daar word tans kliniese proewe gedoen om
   die doeltreffendheid van 'n verskeidenheid nuwe middels en
   behandelingsmetodes te toets, onder meer genetiese en immunoterapie,
   maar dit sal nog 'n geruime tyd duur voor dit duidelik is of dié nuwe
   metodes van enige waarde is in die behandeling van gevorderde
   borskanker.
   Kategorie: Siektes

