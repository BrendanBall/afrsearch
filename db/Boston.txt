Boston


                                         Boston
                                              Kaart                  Wapen

                                                                      Vlag

                                               Land        Verenigde State
                                          Deelstaat          Massachusetts
                                         Koördinate     42°21' N, 71°03' W
                                          Gestig op      17 September 1630
                                   Geïnkorporeer in                   1822
                                         Oppervlak:
                                           - Totaal            232,1 vk km
                                  Hoogte bo seevlak                   43 m
                                         Bevolking:
                                    - Totaal (2006)                590 763
                               - Bevolkingsdigtheid            4 815/vk km
                           - Metropolitaanse gebied              4 455 217
                                            Tydsone           EST (UTC -5)
                                                    Somertyd: EDT (UTC -4)
                                            Klimaat
                                             - Tipe   Kontinentale klimaat
                 - Gemiddelde jaarlikse temperatuur                10,7 °C
                        - Gem. temp. Januarie/Julie          2,0 / 28,0 °C
                    - Gemiddelde jaarlikse neerslae                1090 mm
                                       Burgemeester   Thomas M. Menino (D)
                                  Amptelike Webwerf   www.cityofboston.gov

   Boston [ˈbɒstən/] is die administratiewe sentrum en die grootste stad
   van sowel die deelstaat Commonwealth of Massachusetts asook die
   Nieu-Engeland-streek in die noordoostelike Verenigde State met 'n
   bevolking van 590 763 mense volgens 'n skatting uit die jaar 2006.
   Boston word as die ekonomiese en kulturele sentrum van Nieu-Engeland
   beskou en vorm ook die middelpunt van die metropolitaanse gebied van
   Groter Boston wat stede soos Cambridge en Quincy insluit en met 'n
   bevolking van 4,4 miljoen mense die 11de grootste demografiese sentrum
   van die VSA vorm.

   Die stad, wat in 1630 deur Engelse Puriteine van die Massachusetts Bay
   Company op die Shawmut-skiereiland gestig is, het in die laat 18de eeu
   'n beduidende rol tydens die Amerikaanse Rewolusie gespeel. Net soos
   die Boston-slagting (Boston Massacre, 1770) en die Boston-teeparty
   (Boston Tea Party, 1773) het ook verskeie vroeë slagte van die
   Rewolusionêre Oorlog soos die Slag van Bunker Hill en die Beleg van
   Boston hier en in die nabye omgewing plaasgevind. In die tydperk tussen
   1830 en 1865 was Boston die sentrum van die Amerikaanse
   anti-slawerny-beweging.

   Ná die Amerikaanse onafhanklikheid het Boston tot 'n beduidende
   handelshawe en nywerheidsentrum ontwikkel. Sy ryk historiese en
   kulturele erfenis lok jaarliks meer as 16 miljoen toeriste na die stad.

   Boston het op verskeie terreine die voortou geneem en was byvoorbeeld
   die eerste Amerikaanse stad met 'n openbare skool (die Boston Latin
   School in 1635), 'n kollege (Harvard College in 1636 in die buurstad
   Cambridge) en 'n moltreinstelsel.

   Danksy landaanwinningsprojekte en die inlywing van aangrensende
   nedersettings het Boston buite die skiereiland uitgebrei. Met sy talle
   kolleges en universiteite in die stads- en aangrensende gebiede is
   Boston vandag 'n sentrum vir hoër onderwys en gesondheidssorg. Die
   plaaslike ekonomie steun op navorsing, finansiële dienste en tegnologie
   (waaronder veral biotegnologie). As gevolg van sy opknappingsprogram
   het Boston talle stadsbuurte gerestoureer, maar tegelykertyd tot 'n
   stad met relatief hoë lewenskoste ontwikkel.

[wysig] Geografie

   As gevolg van sy vroeë stigting beslaan die stadsgebied van Boston in
   vergelyking met die meeste ander Amerikaanse metropole slegs 'n
   relatief klein oppervlakte van 232,1 vierkante kilometer. Van alle
   stede met 'n vergelykbare bevolking is net San Francisco en Washington,
   DC kleiner.

   Volgens amptelike statistieke lê Boston - soos gemeet by die
   Internasionale Logan-lughawe - 5,8 meter bo seevlak. Bellevue Hill is
   die hoogste punt in die stadsgebied met 101 meter, terwyl die laagste
   punt op seevlak lê.
   19de eeuse woonhuise in South End
   19de eeuse woonhuise in South End

   Boston word deur die "Groter Boston"-gebied omring en grens aan stede
   soos Winthrop, Revere, Chelsea, Everett, Somerville, Cambridge,
   Watertown, Newton, Brookline, Needham, Dedham, Canton, Milton en
   Quincy.

   'n Groot deel van kwartiere soos Back Bay en South End het eers as
   gevolg van landaanwiningsprojekte ontstaan - hiervoor is die hele aarde
   van twee van Boston se vroeëre drie heuwels (die "Trimount") gebruik,
   en net die kleinste van die oorspronklike heuwels, Beacon Hill, het
   gedeeltelik bewaar gebly aangesien net sowat die helfte van sy vroeëre
   hoogte vir landaanwinning afgegrawe is.

   Die stadskern en sy onmiddellike omgewing word deur lae-verdieping
   baksteen- of steengeboue oorheers waarvan baie ouer geboue in die
   sogenaamde Federal style-argitektuur ontwerp is. Verskeie van hierdie
   historiese geboue meng met moderne wolkekrabbers, veral in die
   Finansiële Distrik, die Regeringsentrum, langs die waterfront van
   Suid-Boston en in Back Bay wat met talle bekende bakens soos die
   Openbare Biblioteek van Boston, die Christian Science Center met die
   moederkerk van die Church of Christ, Scientist, Copley-plein,
   Newbury-straat en die twee hoogste geboue van Nieu-Engeland, die John
   Hancock-toring en die Prudential-toring pronk. Kleiner sakegebiede is
   tussen woonkwartiere met gesinshuise geleë. Die historiese South
   End-distrik is tans die grootste Victoriaanse kwartier in die VSA wat
   volledig bewaar gebly het.^[1]

[wysig] Verwysings

    1. ^ South End Historical Society

   Kategorieë: Massachusetts • Stede in die VSA

