Brandenburg


   CAPTION: Land Brandenburg

                  Landsvlag                             Landswapen
           Flagge von Brandenburg                 Wappen von Brandenburg
                                Basiese gegewens
   Hoofstad:                                Potsdam
   Oppervlak:                               29.478,63 vk km (5de)
   Bevolking:                               2 547 800 (10de) (31 Desember 2006)
   Bevolkingsdigtheid:                      86,4 inwoners per vk km (15de)
   BGP
    - Totaal
    - % van Duitse BGP                      2005
                                            48,05  miljard €
                                            2,1 %
   Nie-amptelike volkslied:                 Märkische Heide
   Skuldlas per inwoner:                    6 640 € (einde 2005)
   Totale skuldlas:                         16,4 miljard € (2004)
   Werkloosheidsyfer:                       16,5 % (November 2005)
   ISO 3166-2:                              DE-BR
   Amptelike webwerf:                       www.brandenburg.de
                                    Politiek
   Eerste minister:                         Matthias Platzeck (SPD)
                                            (sedert 27 Junie 2002)
   Regering:                                Koalisieregering (SPD en CDU)
   Setels in die parlement
   sedert Oktober 2004 (88 setels):         SPD 33
                                            Linksparty 29
                                            CDU 20
                                            DVU 6
   Laaste verkiesing:                       19 September 2004
   Volgende verkiesing:                     herfs 2009
                         Parlementêre verteenwoordiging
   Stemme in die Federale Raad (Bundesrat): 4
                                      Kaart
                Lage des Bundeslandes Brandenburg in Deutschland
   Brandenburg: Stechlinmeer
   Brandenburg: Stechlinmeer

   Brandenburg (Neder-Sorbies: Bramborska, Opper-Sorbies: Braniborska) is
   'n deelstaat in die noordooste van Duitsland. Die administratiewe
   hoofstad is Potsdam. Brandenburg grens in die ooste aan Pole, in die
   suide aan die deelstaat Sakse, in die weste aan die deelstaat
   Sakse-Anhalt, in die uiterste weste langs 'n klein deel van die Elbe se
   rivierloop aan die deelstaat Nedersakse en in die noorde aan
   Mecklenburg-Voorpommeren. Die Duitse hoofstad Berlyn, wat 'n eie
   deelstaat vorm, word volledig deur Brandenburg omring.

   Brandenburg is een van vyf nuwe oostelike deelstate in Duitsland, wat
   ná die Duitse hereniging op 3 Oktober 1990 op die gebied van die
   voormalige Duitse Demokratiese Republiek gevorm is. Sy infrastruktuur
   is veral op Berlyn gerig, wat soos 'n eiland in die hart van
   Brandenburg lê. Saam met Berlyn vorm Brandenburg die metropolitaanse
   gebied (Duits: Metropolregion) Berlyn-Brandenburg, en ook die
   welvarendste stede en dorpe van Brandenburg lê in die omgewing van
   Berlyn. Baie voormalige bewoners van die Duitse hoofstad het hulle hier
   in die landelike groen gordel gevestig.

   Die periferie van Brandenburg word deur yl bevolkte gebiede gekenmerk,
   wat veral op die landbou steun, soos Prignitz, Fläming, Spreewald,
   Oderbruch of Uckermark. In die omgewing van die stad Cottbus in die
   suidooste lê uitgestrekte dagboumyngebiede, waar groot hoeveelhede
   bruinkool vir die termiese kragsentrales van die gebied ontgin word.

   Op die oog af is Brandenburg met meer as 3 000 mere en sowat 33 000
   kilometer se rivierlope een van die waterrykste deelstate van
   Duitsland. Maar ondanks hierdie groot hoeveelhede oppervlakwater is
   daar 'n tekort aan grondwater, en die gebied ontvang in vergelyking met
   ander deelstate 'n lae reënval.

   Inhoud

        * 1 Geografie
        * 2 Klimaat
        * 3 Geskiedenis
        * 4 Administratiewe verdeling
             + 4.1 Landelike distrikte
             + 4.2 Selfregerende stede
        * 5 Landswapen en -vlag
        * 6 Taal
        * 7 Ekonomie
        * 8 Kookkuns

[wysig] Geografie

   Landskap in die Spreewald
   Landskap in die Spreewald

   Brandenburg lê in die Noord-Duitse Laagvlakte. Sy reliëf word deur twee
   heuwelreekse en twee laagtes oorheers. Die laagtes is riviervalleie,
   wat aan sy kante deur moerasgebiede begrens word. Hulle is meestal
   drooggelê en het vroeër groot hoeveelhede turf opgelewer. Die
   riviervalleie word in die plaaslike Duitse vakterminologie Bruch of
   Luch genoem.

   Die noordelike Brandenburg beslaan net klein dele van die Mecklenburgse
   Mereplato se Noordelike of Baltiese Heuwelreeks. Die heuwelreeks in die
   suide loop oor 'n lengte van 230 kilometer van die Lausitzer Hoogtes
   (of meer presies die Sorause Sandberge) in die ooste or Triebel en
   Spremberg, Calau in die noordweste en tot by die kaal en dorre Fläming,
   wat sy naam aan Vlaamse setlaars ontleen het, wat hulle hier in die
   Middeleeue gevestig het.

   Die suidelike laagte lê teen die noordelike rand van die heuwelreeks,
   met die Spreewald as sy vernaamste landskap. Die noordelike laagte lê
   teen die voet van die Baltiese Heuwelreeks en word oorheers deur die
   riviervalleie van die Netze- en Warthebruch, die Oderbruch, die
   Finowvallei, die Havellandse Luch en die Elberiviervallei.
   Oderbruch tussen Kienitz en Zollbrücke
   Oderbruch tussen Kienitz en Zollbrücke

   Tussen die twee laagtes lê 'n plato, wat vanaf die gebied van die
   Poolse stad Posen (Poznan) in die ooste in westelike rigting na
   Brandenburg loop. Sy vernaamste Brandenburgse landskappe is die
   Sternbergse Land, die Spreeplato en Middelmark. 'n Aantal laagtes
   deursny die plato vanuit die suidooste in noordwestelike rigting, soos
   byvoorbeeld die Faule Obravlakte en die Havelvallei. Die gebied word
   deur 'n aantal heuwels en heuwelreekse gekenmerk, waaronder die
   Semmelberg naby Bad Freienwalde met 'n hoogte van 157 meter bo seevlak,
   die Müggelberge in Berlyn-Köpenick (120 meter), die Havelberge 97
   meter) en die Rauensche Berge naby Fürstenwalde (112 tot 152 meter).

   Die hoogste bergspitse in Brandenburg is die Heidehoogte (Duits:
   Heidehöhe) naby die grens van die deelstaat Sakse in die suide en die
   Hagelberg naby Belzig in Fläming met 'n hoogte van 201 meter.

   Die plato word oorweged deur sanderige grond en uitgestrekte gebiede
   met dennebome en heide as die belangrikste flora. Ondanks sy dorre
   voorkoms is die grond orals deurmeng met leem en danksy aangepaste
   verbouingsmetodes geskik vir landbou.

   Meer as 3 000 mere en sowat 33 000 kilometer se rivierlope maak van
   Brandenburg die waterrykste deelstaat van Duitsland. Nogtans word die
   land deur 'n tekort aan grondwater geknel. Die meeste groot mere en
   riviere word deur middel van kanale met mekaar verbind.

[wysig] Klimaat

   Brandenburg lê in 'n oorgangsgebied tussen die maritieme klimaatsone
   van Wes-Europa en die kontinentale klimaat van Oos-Europa. Die
   gemiddelde jaarlikse temperatuur wissel tussen 7 en 10 °C. Januarie is
   gewoonlik die koudste maand van die jaar, met 'n gemiddelde van -1 °C
   in die oostelike Brandenburg. Afhangende van die weersomstandighede kan
   die uiterstes in Januarie tussen -30 °C en +15 °C wees.

   Julie is gewoonlik die warmste maand met 'n gemiddelde reënval van 34
   millimeter. Brandenburg behoort met 'n gemiddelde jaarlikse reënval van
   minder as 600 millimeter tot die droogste gebiede in Duitsland en
   Europa en word in die somer deur bosbrande bedreig. Die deelstaat het
   'n gemiddelde 1 600 sonskynure per jaar.

[wysig] Geskiedenis

   Die groei van Brandenburg-Pruise tussen 1600 en 1795
   Die groei van Brandenburg-Pruise tussen 1600 en 1795

   Die Mark Brandenburg is 'n ou historiese landskap in die huidige ooste
   van Duitsland en die huidige weste van Pole. Die Duitse term Mark
   verwys na die gebied se rol as 'n grensland van die voormalige Heilige
   Romeinse Ryk van die Duitse Nasie. In geografiese opsig het die gebied
   groot dele van die huidige deelstaat Brandenburg, Berlyn, die landskap
   Altmark (in die noorde van die huidige deelstaat Sakse-Anhalt) en
   Neumark oos van die Oderrivier (wat tans deel uitmaak van die Poolse
   woiwodskappe Lubuskie en Wes-Pommere) beslaan. Dele van die huidige
   Brandenburg soos Neder-Lausitz in die suide het vroeër nie by die Mark
   Brandenburg behoort nie.

   Die huidige deelstaat word in die Duitse omgangstaal dikwels nog steeds
   Mark Brandenburg of net Mark genoem.
   Skuite is nog steeds 'n belangrike vervoermiddel in die waterryke
   Spreewald
   Skuite is nog steeds 'n belangrike vervoermiddel in die waterryke
   Spreewald

   In historiese opsig het Brandenburg saam met Berlyn die hartland van
   Brandenburg-Pruise gevorm. Ná 1815 was Brandenburg die grootste
   provinsie van Pruise. As gevolg van die Wet oor die Vorming van
   Groot-Berlyn het die Duitse hoofstad Berlyn in 1920 'n selfstandige
   gebied word en is van die destydse provinsie Brandenburg geskei.

   Teen die einde van die Tweede Wêreldoorlog is die gebied deur die Rooi
   Leër beset. Die gebiede oos van die Oderrivier is by Pole ingelyf, en
   met die Duits-Poolse Grensverdrag van die jaar 1990 het die twee lande
   hulle grenslyn amptelik erken.

   Nog in die jaar 1945 is die provinsie Mark Brandenburg in die
   Sowjet-Besettingsone (SBS) met die administratiewe distrikte Potsdam en
   Frankfurt (Oder) gevorm. Die eerste Brandenburgse parlement, die
   Landtag, het vir die eerste keer in die herfs van 1946 vergader. Anders
   as die ander provinsies van die SBS het Brandenburg nie aan enige
   historiese tradisie van 'n eie regering of parlement aangeknoop nie,
   aangesien dit steeds deur die Pruisiese regering beheer is.

   Ná die ontbinding van Pruise in Julie 1947 is die provinsie hernoem tot
   Land Brandenburg met 'n oppervlak van 27 612 vierkante kilometer. Die
   meeste instellings van die land het egter met die stigting van die
   Duitse Demokratiese Republiek (DDR) in 1949 die meeste van hulle
   oorspronklike funksies ingeboet. In 1952 is die Land Brandenburg as
   gevolg van die DDR se administratiewe hervorming ontbind en in drie
   distrikte (Duits: Bezirke) opgedeel - Cottbus, Frankfurt (Oder) en
   Potsdam.

   Die Land Brandenburg is ter geleentheid van die Duitse hereniging op 3
   Oktober 1990 herstig, en die nuwe Landtag van Brandenburg het op 26
   Oktober 1990 vir die eerste keer vergader. Die politieke ontwikkeling
   van die deelstaat is in die tydperk tussen 1990 en 2002 deur die Eerste
   Minister Manfred Stolpe oorheers, ondanks bewerings dat hy vroeër
   kontakte met die Staatsveiligheidsdiens van die DDR sou onderhou het en
   onrusbarend hoë werkloosheidsyfers. In Mei 1996 het die burgers van
   Brandenburg in 'n referendum teen die voorgestelde vereniging met die
   deelstaat Berlyn gestem.

[wysig] Administratiewe verdeling

   Sedert 'n administratiewe hervorming in 1993 word Brandenburg in 14
   landelike distrikte en vier selfregerende stede verdeel.

[wysig] Landelike distrikte

   Landkreise in Brandenburg
   Die Brandenburgse distrikte en hulle hoofstede
    1. Barnim, Eberswalde (BAR)
    2. Dahme-Spreewald, Lübben (Spreewald) (LDS)
    3. Elbe-Elster, Herzberg (Elster) (EE)
    4. Havelland, Rathenow (HVL)
    5. Märkisch-Oderland, Seelow (MOL)
    6. Oberhavel, Oranienburg (OHV)
    7. Oberspreewald-Lausitz, Senftenberg (OSL)
    8. Oder-Spree, Beeskow (LOS)
    9. Ostprignitz-Ruppin, Neuruppin (OPR)
   10. Potsdam-Mittelmark, Belzig (PM)
   11. Prignitz, Perleberg (PR)
   12. Spree-Neiße, Forst (Lausitz) (SPN)
   13. Teltow-Fläming, Luckenwalde (TF)
   14. Uckermark, Prenzlau (UM)

[wysig] Selfregerende stede

    1. Brandenburg an der Havel (BRB)
    2. Cottbus (CB)
    3. Frankfurt (Oder) (FF)
    4. Potsdam (P)

[wysig] Landswapen en -vlag

   Wappen von Brandenburg

   Volgens artikel 4 van die deelstaat Brandenburg se grondwet is die Mark
   Brandenburgse arend teen 'n wit agtergrond die amptelike wapen van die
   land. Die landsvlag is rooi en wit met die landswapen in die middel.

   Die Brandenburgse arend en die wapen dateer uit die 12de eeu en het vir
   die eerste keer in die standbeeldseël van die Askaniër Otto I van
   Brandenburg, die seun van Albrecht I, uit die jaar 1170 verskyn. Tot by
   die einde van die Tweede Wêreldoorlog is 'n aantal bykomende elemente
   soos swaard en borsskild by die wapen gebruik.

[wysig] Taal

   Naas Hoogduits word veral Mark-Brandenburgse en Berlyn-Brandenburgse
   dialekte gepraat. In die grensgebied van Brandenburg met Sakse en
   Sakse-Anhalt speel Thuringies-Opper-Saksiese dialekte soos Anhalties 'n
   belangrike rol. Ander belangrike dialekte van Brandenburg word in
   Neder-Lausitz en Barnim gepraat.

   In die oostelike deel van Neder-Lausitz praat sowat 20 000 mense
   Neder-Sorbies, 'n Wes-Slawiese taal. Die gebied is amptelik tweetalig.

   Die woordeskat van die Brandenburgse dialekte is saamgestel en beskryf
   in die Brandenburgs-Berlynse Woordeboek (Brandenburg-Berlinisches
   Wörterbuch).

[wysig] Ekonomie

   Die Federale Snelweg A 10 of Berliner Ring
   Die Federale Snelweg A 10 of Berliner Ring

   Brandenburg se nywerhede en dienstesektor is langs die Federale Snelweg
   A 10 gekonsentreer, wat Berlyn omring, en in 'n aantal
   nywerheidsentrums.

   Naby Eisenhüttenstadt aan die Oder en Brandenburg aan die Havel is
   staanaanlegte opgerig. Die laasgenoemde stad beskik daarnaas oor
   belangrike nywerhede soos 'n drukmasjienefabriek van die Heidelberger
   Druckmaschinen AG en 'n ratkasfabriek van ZF Friedrichshafen.
   Oopgroefmynbou naby Welzow
   Oopgroefmynbou naby Welzow

   'n Ander belangrike nywerheidsentrum is Schwedt aan die Oder in die
   noordooste van Brandenburg met 'n olieraffinadery (PCK Raffinerie GmbH)
   en twee papierfabrieke.

   In die res van Brandenburg is voedselverwerking, die houtbedryf en
   landbou die vernaamste ekonomiese sektore. In die suide van die land
   word bruinkool in dagboumyne ontgin, wat as brandstof vir die termiese
   kragsentrales van Vattenfall Europe AG dien.

   Die uitvoere, wat sterk begin groei het, is tans een van die
   belangrikste dryfkragte agter die ekonomiese ontwikkeling van die
   deelstaat. Brandenburgse handelskantore is onder meer in die Russiese
   hoofstad Moskou, die Lettiese hoofstad Riga en in die Verenigde
   Arabiese Emirate geopen.

   In 2005 het uitvoere 6,6 miljard € (61,5 miljard ZAR) beloop, 'n
   styging van 21,6 persent teenoor dié van die vorige jaar. Sedert die
   jaar 1995 het uitvoere met 258 persent gestyg.

   Die belangrikste uitvoergoedere in 2005 was farmaseutiese produkte ter
   waarde van 520 miljoen € (4 858 miljoen ZAR), vliegtuie, olieprodukte,
   plaatstaal, houtprodukte en yster- en staaldrade. Die hoofsaaklike
   handelsvennote is Pole (858,1 miljoen € / 8 015 miljoen ZAR), Nederland
   (550,2 miljoen € / 5 139 miljoen ZAR), die Verenigde State, Italië, die
   Verenigde Koninkryk en Oostenryk.

   Die toekomstige ekonomiese ontwikkeling sal veral op die toerisme
   steun.

[wysig] Kookkuns

   Teltower Rübchen is ondanks hulle naam nie aan worteljies verwant nie
   Teltower Rübchen is ondanks hulle naam nie aan worteljies verwant nie

   Die Brandenburgse kookkuns konsentreer veral op plaaslike
   landbouprodukte en bewaar ook die kulinêre erfenis van die
   oorspronklike Slawiese bevolking. Konvensionele en biologiese boerdery
   lewer produkte van eersterangse gehalte op, wat as inspirasie vir
   plaaslike sjefs dien.

   Danksy die talle klein en groot mere neem visgeregte 'n belangrike plek
   op Brandenburg se spyskaarte in. Snoek, snoekbaars, paling en karper is
   die gewildste soorte vis.

   Brandenburg staan tradisioneel as "Berlyn se groentetuin" bekend. In
   die omgewing van Beelitz word veral aspersie verbou, wat in Berlyn en
   Brandenburg as die beste in die gebied beskou word. As Beelitzer
   Spargel het hierdie groente intussen 'n beskermde "aspersie van
   oorsprong" geword.
   Fürst-Pückler-roomys
   Fürst-Pückler-roomys

   Ander bekende groentesoorte is Teltower Rübchen ("worteltjies uit
   Teltow"), komkommers, kool en radys uit die Spreewald.

   Ook aartappels speel 'n sentrale rol in die kookkuns van Brandenburg.
   Die gewas, wat oorspronklik uit Amerika ingevoer is, is danksy die
   invloed van die Pruisiese koning Frederik die Grote sedert die 18de eeu
   grootskaals aangeplant. Die toerismeraad van die streek Fläming bied
   selfs 'n "Kulinêre Aartappelroete" vir belangstellendes aan, en
   plaaslike gashuise en restourante spog met nuwe kulinêre
   aartappelgeregte vir fynproewers.

   In die bosgebiede soos Schorfheide en die natuurpark Hoher Fläming word
   uitstekende wildsvleis- en sampioengeregte aangebied.

   'n Spesialiteit van die streek Neder-Lausitz is Plinsen, 'n soort
   pannekoeke. Orals in Brandenburg word uitstekende tert- en
   koekspesialiteite en nageregte bedien. Veral die plaaslike
   Fürst-Pückler-roomys, wat oorspronklik deur 'n Berlynse banketbakker
   bedien is, het internasionale bekendheid verwerf.

   Brandenburg spog met 'n aantal brouerye, waaronder die kloosterbrouery
   Neuzelle met sy beroemde swartbier. Werder aan die Havel is die sentrum
   van die plaaslike vrugtebedryf. Hier word die mees noordelik geleë wyn
   van oorsprong, die Werderaner Wachtelberg, brandewyn en veral
   vrugtewyne geproduseer.
   Kategorieë: Brandenburg • Deelstate van Duitsland

