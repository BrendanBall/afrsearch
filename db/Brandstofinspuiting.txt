Brandstofinspuiting


   Brandstofinspuiting is 'n stelsel waarmee brandstof vir vermenging met
   lug in 'n binnebrandenjin gelewer word. Dit het die primêre stelsel
   geword in voertuigenjins en het die vergasser grootliks vir hierdie
   doel in die 1980's vervang.

   'n Brandstofinspuitstelsel word ontwerp en gekalibreer spesifiek vir
   die soort brandstof wat dit gaan hanteer: petrol, VPG, etanol, metanol,
   metaan (aardgas), waterstof of diesel. Die meeste
   brandstofinspuitstelsels word vir petrol of diesel aanwendings gebou.
   Met die bekendstelling van elektroniese brandstofinspuiting het die
   hardeware vir petrol en diesel dieselfde begin lyk. Elektroniese
   brandstofinspuiting het dit moontlik gemaak om dieselfde hardeware vir
   'n verskeidenheid brandstowwe te gebruik. Vir petrolenjins was
   vergassers die hoofmetode waarop brandstof tot die enjin toegevoer is.
   'n Wye verskeidenheid brandstofinspuitstelsels het egter alreeds
   bestaan sedert die vroegste gebruik van die binnebrandmotor.

   Die hoofverskil tussen vergassers en brandstofinspuiting is dat
   brandstofinspuiting die brandstof atomiseer deur dit deur 'n klein
   opening onder hoë druk pomp terwyl 'n vergasser op die vakuum staatmaak
   wat deur die luginlaat veroorsaak word soos dit by die enjin ingesuig
   word.

   Die brandstofinspuiter self is slegs 'n spuitstuk en 'n klep: die
   drywing om die brandstof in te spuit het sy oorsprong verder terug in
   die brandstoftoevoerstelsel, vanaf 'n pomp of 'n drukhouer.
   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Saadjies • Voertuigtegnologie

