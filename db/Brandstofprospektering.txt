Brandstofprospektering


   Die enigste manier om vas te stel of 'n gebied waardevolle
   brandstofneerslae besit, is om te boor of 'n gat te grawe en te kyk wat
   gebeur. Lank gelede het die prospekteerders in Amerika alles gewaag op
   boorgate wat dikwels min of geen kans op sukses gehad het nie. Vandag
   word daar altyd deeglike geologiese opnames gedoen voordat daar geboor
   word.

   Inhoud

        * 1 Ontdekkingsmetodes
        * 2 Prospekteerdery in olieboordery en ander
          fossielontginningsmetodes
        * 3 Rotsformasies
        * 4 Sien ook

[wysig] Ontdekkingsmetodes

   Geoloë gebruik 'n reeks wetenskaplike toetse om vas te stel presies wat
   onder die grond lê. Tydens 'n geologiese opname word groot gebiede
   vinnig en akkuraat op kaarte vasgelê met behulp van lugfotografie.
   Geoloë kan baie inligting omtrent ondergrondse rotsformasies van só 'n
   kaart verkry. Deur fossiele en rotsmonsters in 'n gekose area te
   versamel, kan geoloë dan die ouderdom en die soort gesteente bepaal wat
   op die kaart aangedui word.

   Tydens 'n geofisiese opname verskaf verskaf moderne wetenskaplike
   instrumente akkurate inligting omtrent die fisiese eienskappe van die
   aarde, soos die magnetiese- en gravitasieveldsterkte, elastisiteit,
   digtheid en die hoeveelheid radioaktiwiteit. Die geoloog gebruik
   hierdie inligting om sekere rotslae te identifiseer.

[wysig] Prospekteerdery in olieboordery en ander fossielontginningsmetodes

   Seismiese metodes word algemeen in die olienywerheid gebruik om die
   teenwoordigheid van brandstof wat in die rots vasgekeer is, asook die
   dikte van die poreuse bronrotse te bepaal. Ontploffings wat
   gekontroleer word, stuur skokgolwe deur die aardkorts wat weer
   teruggekaats word na 'n reeks verklikkers, wat geofone genoem word. Die
   tyd wat dit die golwe neem om terug te keer, verskaf inligting oor die
   rotsformasies waardeur dit beweeg het. Hierdie inligting word ook in
   die steenkoolbedryf gebruik om die dikte en lengte van ondergrondse
   steenkoollae te bepaal. In die soek na die radioaktiwiteit wat dui op
   uraanafsettings, word vonktellers in oorvlieënde vliegtuie tans meer
   algemeen gebruik as Geiger-tellers wat in die hand gehou word.

   Tydens 'n geochemiese opname word grond-, plant- en watermonsters
   ontleed met die hoop dat spoor-elemente wat met sekere ertssoorte
   verband hou, bespeur sal word. 'n Buitengewoon hoë persentasie radon
   ('n radioaktiewe gas wat uit radioaktiewe isotope van radium verval),
   dui dikwels op 'n uraanafsetting in die nabyheid.

   Nie ál ons steenkool-, olie- en gasafsettings word onder die
   grondoppervlak gevind nie. Die rotse onder die seebodem word in
   toenemende mate 'n belangrike bron. Steenkoolafsettings in die
   kusgebiede mag selfs tot onder die seebodem strek. Prospekteerdery is
   baie moeilik in hierdie omstandighede.

[wysig] Rotsformasies

   Olie en gas word meesal in sedimentêre gesteentes soos sandsteen en
   kalksteen gevind. As gevolg van nuwe rotslae wat besig was om bo-op te
   vorm, is olie en gas uit die rots waarin hulle onstaan het, na poreuse
   rots bokant hulle gepers. Hierin het hulle boontoe en sywaarts beweeg
   totdat syferdigte rots hul pad versper het. Só is olieversamelplekke
   gevorm.

   Oliemaatskappye gebruik geofisiese metodes om die rotsformasies op te
   spoor wat moontlik olie en gas kan versamel. Algemene versamelplekke
   soos verskuiwings, antiklinale (plooirûe) en soutkoepels veroorsaak
   veranderinge in die aarde se magnetiese- en gravitasievelde. 'n
   Magentometer in 'n vliegtuig kan dikwels die teenwoordigheid van die
   meer magnetiese gesteentes vasstel. Soutkoepels naby die oppervlak
   veroorsaak 'n geringe afname in die aarde se gravitasieveld, en dít kan
   met behulp van 'n sensitiewe gravimeter gemeet word.

[wysig] Sien ook

     * Brandstof
     * Energie

   Kategorie: Energie

