Brasilië


   CAPTION:
   República Federativa do Brasil


        Wapen van {{{algemene_naam}}}
   Vlag Wapen
   Nasionale leuse: Ordem e Progresso
   (Afrikaans: Orde en vooruitgang)
   Volkslied: Hino Nacional Brasileiro
   Ligging van
   Hoofstad        Brasília
                   15°45′S 47°57′W
   Grootste stad   São Paulo
   Amptelike tale  Portugees
   Regering
   President
                   Demokratiese Republiek
                   Luiz Inácio Lula da Silva
   Onafhanklikheid
   Onafhanklikheid
   - Verklaar
   - Erken
                   van Portugal
                   7 September 1822
                   29 Augustus 1825
   Oppervlakte
    - Totaal

    - Water (%)
                   1_E12 8 547 403 km^2  (5de)
   Bevolking
    - 2004 skatting
    - Digtheid
                   186 112 794 (5de)
                   22 / km^2 (--)
   BBP (KKP)
    - Totaal
    - Per capita   2006 skatting

                   $1 655 mijard (--)
                   $8 800(--)
   Geldeenheid     Real (BRL)
   Tydsone
    - Somertyd     -- (UTC-2 tot -5)
                   -- (UTC--)
   Internet-TLD    .br
   Skakelkode      +55

   Brasilië, amptelik die Federale Republiek van Brasilië, is die grootste
   land en ook dié land met die grootste bevolking in Suid-Amerika en die
   vyfde grootste land in die wêreld ten opsigte van bevolking en
   grondgebied. Die land strek oor die uitgestrekte gebied vanaf sentraal
   Suid-Amerika en die Atlantiese Oseaan. Die land strek die verste oos
   van al die lande in die Amerikas en grens aan Uruguay, Argentinië,
   Paraguay, Bolivië, Peru, Kolombië, Venezuela, Guyana, Suriname en die
   Franse département van Frans-Guyana. Brasilië grens inderwaarheid aan
   bykans elke Suid-Amerikaanse land buiten Ecuador en Chili.

   Daar word geglo dat die land se naam sy oorsprong het vanuit
   pau-brasil, 'n boomsoort wat hoog op prys gestel is deur die vroeë
   koloniste. Ander reken egter die naam vind sy oorsprong in 'n mitiese
   eiland wat in die Middeleeuse Europa bekend was. Brasilië bevat
   uitgebreide landbougebiede en reënwoude. Met sy baie natuurlike
   hulpbronne en groot arbeidsmark is die land Suid-Amerika se leidende
   ekonomiese moondheid.

   Omdat dit 'n kolonie van Portugal was, is Portugees die amptelike taal
   van Brasilië.^[1] Brasilië het die wêreld se tweede grootste
   Christen-bevolking na die Verenigde State (151 miljoen) en ook die
   wêreld se grootste Rooms-Katolieke bevolking, 'n sterk geskiedkundige
   band wat nagelaat is deur die Rooms-Katolieke Portugese
   koloniste.^[2]^[3]

   Inhoud

        * 1 Geskiedenis
             + 1.1 Republiekwording en die tydperk van die wêreldoorloë
             + 1.2 Die tydperk ná 1945
        * 2 Regering en Politiek
        * 3 Administratiewe verdeling
        * 4 Geografie
        * 5 Demografie
             + 5.1 Tale
             + 5.2 Religie
             + 5.3 Etniese samestelling
        * 6 Ekonomie
             + 6.1 Huidige verwikkelinge
             + 6.2 Kwelvrae
        * 7 Geldeenheid
        * 8 Sosiale vraagstukke
             + 8.1 Misdaad
        * 9 Stede
        * 10 Bekende Brasiliane
        * 11 Eksterne skakels
        * 12 Verwysings
        * 13 Bronne
        * 14 Inligting oor Brasilië

[wysig] Geskiedenis

   Antieke kaart van Brasilië in 1519 deur Portugese ontdekkersreisigers
   opgestel.
   Antieke kaart van Brasilië in 1519 deur Portugese ontdekkersreisigers
   opgestel.

   Daar word geglo dat Brasilië vir ten minste 10 000 jaar lank deur
   semi-nomadiese stamme bevolk is voordat die eerste Portugese
   ontdekkersreisigers onder leiding van Pedro Álvares Cabral in 1500 daar
   voet aan wal gesit het.^[4]

   Admiraal Cabral se vloot het in Maart 1500 die hawe van Lissabon
   verlaat en was met dertien skepe en 'n bemanning van 1 500 die grootste
   wat tot dusver na die Suid-Atlantiese gebiede gestuur is. Die Portugese
   was van plan om hulle handelsbelange in Indië met swaar gewapende skepe
   teen Arabiese mededingers en plaaslike heersers te beskerm. Die
   ontdekking van Brasilië was meer of min 'n toeval - op 2 April 1500 het
   Cabral se manne naby die huidige Porto Seguro vir die eerste keer land
   raakgesien. Op 22 April 1500 het die Portugese voet aan wal gesit en op
   vreedsame Indiane afgekom, maar daar was klaarblyklik geen rykdomme in
   hierdie land nie. Op 3 Mei het Cabral weer seile gespan om Indië betyds
   te bereik.

   Brasilië, wat sy naam aan die rooi Brasil-hout te danke het, was
   aanvanklik van min belang vir Portugal. Maar nogtans sou Brasilië tot
   sy grootste en belangrikste kolonie ontwikkel.

   Oor die loop van drie eeue is dit deur die Portugese hervestig en is
   die houtbronne eers ontgin en later ook landboubedrywighede in die vorm
   van suikerriet en koffiebone gevestig en is goud ook daar ontgin. Die
   kolonie se mannekrag het aanvanklik bestaan uit slawe vanuit die
   oorspronklike boorlinge en na 1550, hoofsaaklik vanuit Afrika.^[5]

   Tussen 1630 en 1654 is die gebied rondom Recife in die noordooste
   oorgeneem deur die Republiek van die Sewe Verenigde Nederlande en het
   die kolonie as Nieu-Holland bekend gestaan. Die verskillende
   Nederlandse goewerneurs van die kolonie het probeer om soveel moontlik
   immigrante na die gebied te lok, met gematigde sukses. Uiteindelik word
   die Nederlanders, wat nie deur die moederland bygestaan kon word nie
   vanweë die Eerste Anglo-Nederlandse oorlog, in 1654 verdryf deur die
   Portugese wat die gebied weer by hulle kolonie gevoeg het. (Kyk ook:
   Nederlands-Brasilië)^[6]

   In 1808 het koningin Maria I van Portugal en haar seun, die toekomstige
   João VI van Portugal, op die vlug geslaan voor die leërs van Napoleon
   en hulself in Rio de Janeiro in Brasilië hervestig tesame met die res
   van die koninklike familie, die adel en die regering.^[7]

   Al het die koninklike familie in 1821 na Portugal teruggekeer, is daar
   intussen handelsroetes na die Verenigde Koninkryk gevestig aangesien
   hulle van die Europese hawes afgesny is Napoleon se magte. Brasilië se
   status is ook verhoog na dié van 'n verenigde koninkryk onder die
   Portugese kroon. Na João VI van Portugal se vertrek het die oorblywende
   koninklike regering in Rio de Janeiro stappe geneem om die Koninkryk
   van Brasilië te ontbind en sy status weer na kroonkolonie te verlaag.
   Dit het gelei tot 'n reeks kleinskaalse konflikte wat bekend staan as
   die Brasiliaanse onafhanklikheidsoorlog. Op 7 September 1822 het
   kroonprins Pedro I van Brasilië (later Pedro IV van Portugal)
   onafhanklikheid verklaar en die onafhanklike Koninkryk van Brasilië tot
   stand gebring. 'n Verdrag wat die koninkryk se onafhanklikheid erken is
   op 29 Augustus 1825 met Brittanje en Portugal onderteken.

   Aangesien die kroon steeds in die hande van die Huis van Braganza was,
   het die onafhanklikheid meer 'n verdeling van die Portugese ryk in twee
   dele verteenwoordig eerder en verskil dit ietwat met van die ander
   onafhanklikheidsbewegings wat elders in die Amerikas voorgekom het.

   Die Brasiliaanse Ryk was teoreties 'n demokrasie volgens die Britse
   styl, al het die magsverdeling tussen die keiser en die parlement meer
   ooreenkomste met die destydse Oostenrykse ryk gehad. Slawerny is in
   1888 afgestel deur die "Goue Wet" wat deur Prinses Isabel uitgevaardig
   is. 'n Grootskaalse immigrasie uit Europa het daarna die basis geskep
   vir verdere nywerheidsontwikkeling. Pedro I is opgevolg deur sy seun
   Pedro II — wat op sy oudag vasgevang is in 'n politiese stryd tussen
   die weermag en die kabinet, 'n krisis wat ontstaan het as gevolg van
   die Paraguay Oorlog. Om 'n burgeroorlog tussen die weermag en die vloot
   te voorkom het Pedro II op die 15^de November 1889 van sy troon afstand
   gedoen toe 'n federale republiek tot stand gebring is deur
   Veldmaarskalk Deodora da Fonseca.

   In die laat 19^de en vroeë 20^ste eeue, het Brasilië meer as 5 miljoen
   Europese, Arabiese en Japanese immigrante gelok. Die tydperk het dan
   ook die verdere nywerheidsontwikkeling en verder kolonialisasie van die
   binneland teweeg gebring. Brasiliaanse demokrasie is drie keer
   omvergegooi en deur diktatorskappe vervang tussen 1930–1934 en
   1937–1945 onder bewind van Getúlio Vargas en tussen 1964–1985 onder
   opeenvolgende generaals wat deur die militêre bewind aangestel is met
   die hulp van die VSA.

[wysig] Republiekwording en die tydperk van die wêreldoorloë

   'n Gebou in Ouro Preto, die stad is tot wêrelderfenisgebied verklaar
   vanweë sy barok argitektuur.
   'n Gebou in Ouro Preto, die stad is tot wêrelderfenisgebied verklaar
   vanweë sy barok argitektuur.

   Die eerste Brasiliaanse republiek met 'n federatiewe grondwet (24
   Februarie 1891), die Verenigde State van Brasilië (Portugees: República
   dos Estados Unidos do Brasil) is deur maarskalk Manuel Deodoro da
   Fonseca geproklameer, met die Verenigde State van Amerika as sy model.
   Die republikeinse regerings het die vinnige ontwikkeling van die
   Brasiliaanse ekonomie bevorder, en grenskonflikte met die buurstate is
   op 'n vreedsame manier besleg.

   Die groot internasionale navraag na koffie, een van Brasilië se
   hoofsaaklike uitvoerprodukte, het aanvanklik die ekonomiese welvaart
   van die land verseker, en die landbou het hom veral op hierdie gewas
   toegespits. Weens sterk mededinging van Asiatiese produsente het die
   plaaslike rubberbedryf egter al in 1914 in 'n ernstige krisis beleef,
   wat die hele ekonomie geraak het. Tydens die Eerste Wêreldoorlog was
   Brasilië sedert 1917 amptelik 'n lid van die gealliëerde koalisie teen
   Duitsland, het egter geen aktiewe rol by die oorlogshandelinge gespeel
   nie.
   Getúlio Vargas (links) saam met die Amerikaanse president Franklin
   Delano Roosevelt
   Getúlio Vargas (links) saam met die Amerikaanse president Franklin
   Delano Roosevelt

   Die navraag na koffie het ná die einde van die oorlog skerp gedaal, en
   die politieke stabiliteit is deur revolusies in die deelstate Sāo Paulo
   en Rio Grande do Sul bedreig. Tydens die twintigerjare het groot dele
   van die bevolking daarvoor gepleit om 'n einde aan die oligargiese
   regeringstelsel te maak.

   Met die tweede krisis van die koffiebedryf in 1930 het die bevolking
   onder die leiding van Getúlio Vargas, die sogenaamde "Vader van die
   Armes", in opstand teen die regering gekom, en Vargas het die amp van
   presidentskap oorgeneem. In die eerste maande van sy regering het die
   Brasiliaanse ekonomie begin herstel. In 1937 is Vargas tot lewenslange
   president en "welwillende diktator" uitgeroep.

   Nadat die VSA druk op hom geplaas het, het Vargas in 1942 oorlog teen
   Duitsland en sy gealliëerdes verklaar. 'n Afdeling van sowat 25 000
   Brasiliaanse soldate is na Italië gestuur en het onder meer aan die
   slag van Monte Cassino deelgeneem. Ná die oorlog is Vargas deur die
   Brasiliaanse weermag as president ontslaan.

[wysig] Die tydperk ná 1945

   Die tweeder kamer van die Brasiliaanse Nasionale Kongres, die Câmaras
   dos Deputados (Kamer van Afgevaardigdes), vergader in die hoofstad
   Brasília
   Die tweeder kamer van die Brasiliaanse Nasionale Kongres, die Câmaras
   dos Deputados (Kamer van Afgevaardigdes), vergader in die hoofstad
   Brasília

   Net vyf jaar later is Vargas deur die Brasiliaanse volk vir 'n tweede
   ampstermyn gekies. Hy het 'n duidelik Sosialistiese beleid gevolg, maar
   nadat die Verenigde State en regsgesinde politieke kringe steeds meer
   druk op hom geplaas het om te bedank, het hy in 1954 selfmoord gepleeg.
   Sy opvolger Juscelino Kubitschek het saam met die Partido Trabalhista
   Brasileiro (PTB) daarin geslaag om buitelandse beleggers na die land te
   lok, en in die laat vyftigerjare het die Brasiliaanse ekonomie weer
   vinniger begin groei. President Kubitschek se ambisieuse projek om 'n
   nuwe hoofstad Brasilia in die sentrum van die land te stig, het die
   staatsfinansies erg verswak. Jânio da Silva Quadros het die
   presidentsverkiesing in 1960 gewen en 'n beleid van politieke
   onafhanklikheid (veral teenoor die VSA) en volhoubare staatsfinansies
   gevolg. Maar slegs enkele maande nadat hy die ampseed afgelê het, het
   hy in 1961 ten gunste van sy vise-president Joāo Goulart afgedank.

   Met die onbloedige rewolusie van die jaar 1964, wat deur 'n aantal
   goewerneurs in die deelstate gesteun is, is 'n einde aan die
   presidentskap van die links-liberale Goulart gemaak, en 'n militêre
   bewind het die mag oorgeneem. Brasilië het tot een van die gewildste
   bestemmings vir internasionale beleggings ontwikkel, en 'n groot aantal
   multinasionale maatskappye het hulle in die land gevestig.

   Sedert 1985 word Brasilië internasionaal as 'n demokrasie, en
   spesifieke 'n presidensiële demokrasie, erken. Die status is in 1993
   deur 'n volkstemming bevestig, toe die kiesers gevra is om te kies
   tussen 'n presidensiële demokrasie of 'n parlementêre stelsel; kiesers
   het ook toe besluit om nie die land se grondwetlike monargie te herstel
   nie.

[wysig] Regering en Politiek

   Brasilië se Nasionale Kongres is die bekendste landmerk in die
   hoofstad, Brasilia
   Brasilië se Nasionale Kongres is die bekendste landmerk in die
   hoofstad, Brasilia

   Die hoofstad van Brasilië is Brasilia. Volgens die grondwet wat in 1988
   bekragtig is, is Brasilië 'n federale presidensiële verteenwoordigende
   demokratiese republiek, waar die President beide die staatshoof en
   regeringshoof is. Een van die grondliggende beginsels van die politiek
   in die Republiek is die veelpartystelsel, wat dien as waarborg vir
   politiese vryheid.
   Die huidige president Luiz Inácio Lula da Silva
   Die huidige president Luiz Inácio Lula da Silva

   Die administratiewe strukture van die staat is 'n federasie; Brasilië
   het egter die munisipaliteite as outonome politiese eenhede ingesluit
   wat die federasie drieledig maak: wat die Unie, die State en die
   munisipaliteite insluit. Die regstelsel is gebaseer op Romeinse Reg.
   Die Unie se Uitvoerende gesag word deur die regering uitgeoefen met die
   president as hoof, wat vir 'n vier jaar termyn verkies word en mag vir
   'n enkele verdere termyn herkies word. Wetgewende gesag berus by die
   Nasionale Kongres, wat in twee kamers verdeel word. Die afgevaardigdes
   van die Kamer van Afgevaardigdes van Brasilië word elke vier jaar
   verkies in 'n stelsel van proporsionele verteenwoordiging deur state.
   Die lede van die Federale Senaat word vir 'n agt-jaar tydperk verkies.
   Die gewone wetgewende proses vereis deelname van die uitvoerende gesag,
   wat die reg het om nuwe wetgewing te veto.

[wysig] Administratiewe verdeling

   Brasilië is 'n federasie wat bestaan uit 26 state en 1 federale
   distrik, wat 'n totaal van 27 Federale Eenhede gee.
   Politiese verdelings van Brasilië
   Noordelike Streek
    1. Roraima
    2. Amapá
    3. Amazonas
    4. Pará
    5. Tocantins
    6. Acre
    7. Rondônia

                    Noordoostelike Streek
                     8. Maranhão
                     9. Piauí
                    10. Ceará
                    11. Rio Grande do Norte
                    12. Paraíba
                    13. Pernambuco
                    14. Alagoas
                    15. Sergipe
                    16. Bahia

                                           Sentraalwestelike Streek
                                           17. Mato Grosso
                                           18. Goiás
                                           19. Distrito Federal (Brasília)
                                           20. Mato Grosso do Sul

   Suidoostelike Streek
   21. Minas Gerais
   22. Espírito Santo
   23. Rio de Janeiro
   24. São Paulo

                       Suidelike Streek
                       25. Paraná
                       26. Santa Catarina
                       27. Rio Grande do Sul

   Die Brasiliaanse state geniet 'n beduidende onafhanklikheid ten opsigte
   van hul regering, wetgewing, openbare veiligheid en belasting. Die
   regering van 'n staat word bestuur deur 'n Goewerneur wat met 'n
   meerderheidstem verkies word en het ook sy eie wetgewende liggaam.

   Elke staat word verdeel in munisipaliteite wat op hul beurt hulle eie
   wetgewende rade het met 'n burgemeester, wat outonoom en hiërargies
   onafhanklik is van beide die Federale en Staatsregerings. 'n
   Munisipaliteit kan ander dorpe buiten die munisipale setels insluit wat
   nie 'n aparte regering het nie.

   Die Regsbank word bestuur vanaf die staat- en federale vlakke binne
   distrikte wat comarcas genoem word. Een comarca kan verskeie
   munisipaliteite insluit.

   Sien ook: Vlae van state van Brasilië

[wysig] Geografie

   Die Amasone se rivierloop in die tropiese reënwoud
   Die Amasone se rivierloop in die tropiese reënwoud

   Brasilië word gekenmerk deur die uitgebreide laagliggende Amasone
   reënwoud in die noorde en 'n meer oop terrein bestaande uit heuwels en
   lae berge na die suide — tuiste van die meeste mense in Brasilië en ook
   die plek waar die landbou hoofsaaklik plaasvind. Langs die Atlantiese
   kus is daar ook verskeie bergreekse, wat hoogtes van soveel as 2 900
   meter bo seespieël bereik. Die hoogste piek is die Pico da Neblina wat
   3 014 meter bo seespieël in die Guyaneese hooglande uitstyg. Die hoof
   riviere sluit die Amasone, die grootste rivier in die wêreld in terme
   van vloeiende watervolume en die tweede langste in die wêreld; die
   Paraná en sy hoofvertakking, die Iguaçu Rivier, waar die indrukwekkende
   Iguaçu-valle gevind kan word; die Rio Negro-, São Francisco-, Xingu-,
   Madeira- en die Tajapós riviere.

   Brasilië is hoofsaaklik in die trope geleë en daarom toon die klimaat
   baie min seisoenale veranderinge. In die suidelikste deel van Brasilië
   kry 'n mens 'n subtropiese gematigde klimaat, wat nou en dan selfs ryp
   en sneeu in die hoër dele kan ervaar. Neerslag is oorvloedig in die
   vogtige Amasonekom, maar daar word ook droër dele aangetref, veral in
   die noordooste van die land.

   'n Aantal eilande in die Atlantiese Oseaan is ook deel van Brasilië:
     * Sint Peter
     * Rocas Atol
     * Fernando de Noronha
     * Trinidade en Martim Vaz

   Rio de Janeiro, die tweede grootste stad in Brasilië.
   Rio de Janeiro, die tweede grootste stad in Brasilië.

   Die Brasiliaanse vasteland word oor die algemeen geografies in 5
   kenmerkende streke verdeel: die Noordelike streek, die Noordoostelike
   streek, die Sentraalwestelike streek, die Suidoostelike streek en die
   Suidelike streek.
     * Die Noorde beslaan sowat 45.27% van die oppervlakte van Brasilië en
       is ook die streek met die kleinste bevolking. Daar is min
       nywerheidsontwikkelinge en die streek is redelik onderontwikkel
       (met die uitsondering van Manaus, wat 'n belastingvrye
       nywerheidsone bevat). Die streek bevat ook die grootste reënwoude
       in die wêreld, die Amasone waar baie inheemse stamme van Brasilië
       woon.

     * Die Noordoostelike streek bevat 'n derde van Brasilië se bevolking.
       Die mense daar het diverse kulture met sommiges wat sterk wortels
       het uit die Portugese koloniale tydperk en ander met 'n sterk
       Afro-Brasiliaanse kultuur en dan is daar ook diegene wie se kultuur
       deur hul inheemse Brisiliaanse Indiaanse afkoms beïnvloed word. Dit
       is ook die armste streek van Brasilië en beleef lang droë
       klimaatstoestande. Dit is welbekend vir sy pragtige kuslyn.

     * Die Sentraalwestelike streek is die tweede grootste streek in
       Brasilië maar het 'n lae bevolkingsdigtheid. Dit is hier waar die
       Brasiliaanse hoofstad, Brasilia geleë is. Die streek bevat die
       Pantanal, die wêreld se grootste moerasgebied asook 'n klein deel
       van die Amasone reënwoud, in die noordwestelike deel daarvan. 'n
       Groot deel van die streek is begroei deur die Cerrado, die grootste
       grasvlakte in die wêreld, wat twee duidelik onderskeibare seisoene
       beleef: 'n reënseisoen (vanaf Oktober tot April) en 'n droë seisoen
       (vanaf Mei tot September). Dit is ook die belangrikste
       landbougebied in die land. Die belangrikste stede hier is:
       Brasilia, Goiânia, Campo Grande en Cuiabá.

     * Die Suidoostelike streek is die rykste en dig bevolkste streek. Dit
       het meer inwoners as enige ander Suid-Amerikaanse land en bevat een
       van die grootste[metropolitaanse gebiede in die wêreld, waarvan die
       hoofstede die land se twee grootstes is; São Paulo en Rio de
       Janeiro. Die streek bevat 'n groot diversiteit insluitende die
       groot sakegebied van São Paulo, die geskiedkundige stede van Minas
       Gerais, die wêreldbekende strande van Rio de Janeiro en die hoogs
       aangeskrewe kus van Espírito Santo.

     * Die Suidelike streek is die welvarendste (in terme van die BBP per
       kop), met die hoogste lewensstandaard in die land. Dit is ook die
       koudste streek van Brasilië. Baie Europese immigrante het hulself
       hier gevestig, hoofsaaklik Duitsers, Italianers en mense van
       Slawiese afkoms en die mense van die streek se kultuur toon sterk
       invloede vanuit die kulture.

[wysig] Demografie

   'n Egpaar van die Karajá-volk
   'n Egpaar van die Karajá-volk
   Karnaval in Rio de Janeiro
   Karnaval in Rio de Janeiro

   Brasilië word deur 'n uiters onegalige bevolkingsverspreiding
   gekenmerk, wat sy oorsake in die geografie en historiese ontwikkeling
   van die land het. Die digbevolkte kusgebiede van Noordoos- en
   Suidoos-Brasilië kontrasteer met die binneland, waar die
   bevolkingsdigtheid skerp afneem. Groot dele van die Amasonebekken is
   onbewoon. Die geweste Middel-Weste en Noorde, wat naastenby twee derdes
   van die Brasiliaanse oppervlak verteenwoordig, het minder inwoners as
   die metropolitaanse gebied van Sāo Paulo.

   Brasilië het 'n gemengde bevolking, wat sedert die vroeë 19de eeu onder
   meer danksy die immigrasie uit Europa en Asië sterk gegroei het. 'n
   Groot deel van die blanke inwoners, wat sowat die helfte van die
   Brasiliaanse bevolking verteenwoordig, is nasate van Portugese
   immigrante. Ander belangrike groepe, wat hulle in die land gevestig
   het, is Italianers, Spanjaarde, Duitsers, Oos-Europeërs en Japannese.

   Die aandeel van die Swart bevolking, oorwegend nasate van slawe, wat in
   die tydperk tussen die 16de en 19de eeu uit Afrika ingevoer is, is
   veral in die noord-ooste van Brasilië baie hoog. Meer as drie miljoen
   Swartes uit Angola, Nigerië, Benin, Togo, Ghana, Ivoorkus (Côte
   d'Ivoire) en Sāo Tomé e Príncipe is deur slawehandelaars na Brasilië
   gebring, voordat die slawehandel in 1850 verbied is. Baie Swartes het
   met die Portugese setlaars vermeng, sodat daar nou ook 'n groot
   kleurlingbevolking is.

   Die inheemse Indio's is in die loop van die geskiedenis byna uitgeroei.
   Omtrent 1500 was daar sowat agt miljoen Indiane in Brasilië. Baie van
   hulle het ook aan ingevoerde siektes beswyk of het met ander etniese
   groepe vermeng. Tans is daar na ramings sowat 300 000 Indio's.

[wysig] Tale

   Brasilië is die enigste Portugeessprekende land in Suid-Amerika. Die
   plaaslike variant van die Portugese taal, wat dikwels Brasileiro genoem
   word, het sy eie karakter ontwikkel en verskil van Europese Portugees
   ten opsigte van sy uitspraak en - in 'n mindere mate - sy woordeskat,
   spelling en grammatika. Brasileiro is die enigste ampstaal en word deur
   sowat 97 persent van die bevolking as moedertaal gepraat.

   Net 0,1 persent van die bevolking praat nog een van die sowat 180
   tradisdionele Indiaanse tale, waarvan Guaranì, Tupi en Gês die
   belangrikstes is. Die twee laasgenoemdes word veral in die
   Amazonasgebied gebesig, waar die Europese invloed beperk gebly het. In
   die kusgebiede het die Indiaanse tale byna heeltemaal verdwyn, alhoewel
   Guaraní in die koloniale tydperk hier 'n groter rol gespeel het.

   Belangrike minderheidstale sluit ook immigrantetale soos Duits,
   Italiaans, Spaans en Japannees in.
   Candomblé-tempel in Recife
   Candomblé-tempel in Recife

[wysig] Religie

   In 2000 was 73,6 persent van die bevolking Rooms-Katolieke, 15,4
   persent Protestante en 7,4 persent ongebonde. Vanweë die sendingwerk
   van veral Amerikaanse evangelikale groeperings neem die aantal
   Protestante vinnig toe.^[8] Die persentasie Rooms-Katolieke
   Brasilianers was in 1960 nog 93 persent en het tussen 1980 en 2007 van
   89 tot 64 persent afgeneem. Die regring se betrekkinge met die
   Rooms-Katolieke bly veral weens die aborsie-vraagstuk gespanne nadat
   president Lula vir 'n liberalisering van Brasilië se aborsiewette
   gepleit het.

   Daar is ook minderhede van Boeddhiste, Bahaí, Moslems en Jode. Indigene
   Indiaanse en Afro-Brasiliaanse religies soos Candomblé en Umbanda speel
   'n belangrike rol. Die omgewing van die hoofstad Brasília is die
   sentrum van 'n aantal esoteriese bewegings.

[wysig] Etniese samestelling

   53,7 persent van die bevolking is nasate van Portugese, Italiaanse,
   Duitse en ander Europese immigrante; 38,5 persent is van gemengde
   afkoms; 6,2 persent is Swartes en 1,2 persent van ander afkoms
   (waaronder 0,6 persent Asiate). Volgens die sensus van 2000 was daar
   734 131 Indiane van sowat 200 verskillende volke.

[wysig] Ekonomie

   Die Bolsa de Valores de São Paulo (BOVESPA) - die grootse effektebeurs
   in Suid-Amerika
   Die Bolsa de Valores de São Paulo (BOVESPA) - die grootse effektebeurs
   in Suid-Amerika

   Brasilië met sy groot en goed ontwikkelde landbou-, mynbou-,
   vervaardiging- en diensverskaffingsektore en sy groot arbeidsmag het
   die grootste BBP van al die Latyns-Amerikaanse lande en is die
   kernekonomie van Mercosur, die Suid-Amerikaanse Doeane-unie. Die land
   het die afgelope jare sy teenwoordigheid in wêreldmarkte verbreed. Hoof
   uitvoerprodukte sluit in vliegtuie, koffie, voertuie, sojabone,
   ystererts, lemoensap, staal, tekstiele, skoene en elektriese
   toerusting.

   Volgens die Internasionale Monetêre Fonds en die Wêreldbank, het
   Brasilië die negende grootste ekonomie in die wêreld ten opsigte van
   koopkragpariteit en die elfste grootste ten opsigte van handelsvolumes.
   Brasilië het sy middelklas ekonomie gediversifiseer met 'n wyd
   uiteenlopende ontwikkelingsvlakke. Die meeste groot industrieë is
   gevestig in die Suide en die Suidooste. Die Noordooste is die armste
   streek van Brasilië maar nuwe beleggings begin daarheen vloei.
   São Paulo, die vierde grootste stad in die wêreld en die finansiële
   hoofstad van die land
   São Paulo, die vierde grootste stad in die wêreld en die finansiële
   hoofstad van die land

   Brasilië het die mees gevorderde nywerheidsektor in Latyns-Amerika. Die
   nywerheidsektor maak ongeveer 'n derde van die BBP uit en sluit 'n wye
   verskeidenheid nywerhede in wat wissel van motorvoertuie, staal en
   petrochemikalieë tot rekenaars, vliegtuie en verbruiksgoedere. Brasilië
   was in 2001 die sesde belangrikste produsent van koelkaste (3,4 miljoen
   eenhede), die sewende belangrikste produsent van televisietoestelle
   (5,5 miljoen eenhede) en die elfde belangrikste produsent van motors
   (1,5 miljoen eenhede) ter wêreld.

   Met die verhoogde stabiliteit van die Plano Real, het Brasiliaanse en
   multinasionale ondernemings hul bellegings in nuwe toerusting en
   tegnologie drasties verhoog. 'n Groot hoeveelheid van hierdie
   beleggings is afkomstig vanaf Noord-Amerikaanse ondernemings. Brasilië
   het ook 'n diverse en gesofistikeerde diensteverskaffingssektor. Tydens
   die 1990's het die bankwese soveel as 16% tot die BBP bygedra. Ten
   spyte van die feit dat die finaniële dienstesektor 'n groot
   opknappingsproses ondergaan verskaf dit 'n wye reeks dienste en lok dit
   verskeie nuwe spelers in die mark. Die effektebeurse van São Paulo en
   Rio de Janeiro is ook in die proses van konsolidasie.

   Brasiliaanse stede verskil beduidend ten opsigte van hoe maklik dit is
   om besigheid te doen, volgens die Doing Business in Brazil verslag wat
   deur die Wêreldbankgroep vrygestel is. Brasiliaanse stede vaar beter
   met betrekking tot die koste van die registrasie van eiendom. Ten spyte
   van die feit dat die regulasies dwarsoor Brasilië identies is, verskil
   die tydperk wat dit neem om eiendom oor te dra drasties. Alhoewel
   Brasilië se ekonomie progressief is en baie belangrik vir die streek
   is, is die probleme wat met korrupsie, armoede en ongeletterdheid
   gepaard gaan, steeds groot struikelblokke vir verdere ontwikkeling.

[wysig] Huidige verwikkelinge

   Na vele dekades van hoë inflasie en verskeie pogings om dit te beheer,
   het Brasilië 'n ekonomiese stabiliseringsprogram onderneem, die Real
   Plan in Julie 1994, tydens die administrasie van Itamar Franco. Die
   inflasiekoers wat byna 5 000% bereik het aan die einde van 1993, het
   skerp gedaal en 'n laagtepunt van 2.5% in 1998 bereik. Die bekragtiging
   van die Fiskale Verantwoordelikheidswet in 2000 het die fiskale
   dissipline van die plaaslike en federale regerings verbeter al was dit
   ten koste van broodnodige belegging in infrastruktuur en verbetering
   van maatskaplike dienste. Tydens die bewind van Fernando Henrique
   Cardoso (1995-2002), het die regering pogings aangewend om die
   staatsgedomineerde ekonomie om te skakel na 'n meer markgedrewe een.
   Die Kongres het verskeie wysigings tot wetgewing goedgekeur om die
   ekonomie meer toeganklik te maak vir verhoogde deelname deur die
   privaatsektor en die betrokkenheid van buitelandse beleggers aan te
   moedig. Teen die einde van 2003, het Brasilië se privatiseringsprogram,
   wat die verkoop van staal-, elektrisiteits- en telekommunikasiefirmas
   ingesluit het, meer as $90 biljoen ingevorder.

   In Januarie 1999 het die Brasiliaanse Sentrale Bank aangekondig dat die
   Real nie meer teen 'n vaste koers teen die V.S.A dollar sou verhandel
   nie; 'n stap wat 'n grootskaalse devaluasie van die Brasiliaanse
   geldeenheid meegebring het. Die ekonomie het in 2000 met 4.4% gegroei
   en 1.3% in 2001. In 2002 het gerugte dat die presidensiële kandidaat
   wat as die gunsteling beskou was om te wen, Luis Inácio Lula da Silva,
   nie Braslië se skuld sou eerbiedig nie, gelei tot 'n vertouenskrisis
   wat veroorsaak het dat die ekonomie begin agteruitgaan het. Na hy egter
   verkies is, het Lula sy voorganger se ekonomiese beleid bly volg. In
   2003, het President Lula streng maatreëls gevolg en inflasie beheer en
   surplusse op die lopende rekening nagestreef om sodoende Brasilië se
   skuldverpligtinge na te kom.

   Na 'n toename van 0.5% in die BBP in 2003 het Brasilië 'n sterk groei
   van 4.9% in 2004 getoon wat ietwat afgeneem het tot 2.3% in 2005;
   internasionale ekonomiese groei en gevolglike verhogings van uitvoere
   het bygedra tot hierdie prestasie.

[wysig] Kwelvrae

   Die krotbuurt (favela) Vidigal lê digby welvarende woonbuurte van Rio
   de Janeiro
   Die krotbuurt (favela) Vidigal lê digby welvarende woonbuurte van Rio
   de Janeiro

   Die ekonomie staar steeds ernstige uitdagings in die gesig en
   belangrike hervormings moet nog geïmplementeer word. Ernstige probleme
   met betrekking tot swak infrastruktuur, inkomsteverdeling, lae
   kwaliteit openbare dienste, korrupsie, sosiale konflikte en
   regeringsburokrasie dreig om ekonomiese groei te kniehalter. Die
   interne openbare skuldlas het 'n hoogtepunt bereik en openbare uitgawes
   is ook verhoog. Belastings verteenwoordig reeds 'n noemenswaardige deel
   van die nasionale inkomste en is 'n swaar las vir alle sosiale klasse
   en verlaag die geleenthede vir belegging. Verder word entrepeneurskap
   in die wiele gery deur hoë lisensiekostes en komplekse
   goedkeuringsprosesse. Die huidige ekonomiese groei is laer as dié van
   vergelykbare Latyns-Amerikaanse lande asook dié Sjina en Indië.
   Brasilië het elf posisies op die Wêreld ekonomiese forum se ranglys vir
   Groei Mededingendheidsindeks gesak tussen 2003 tot 2005.

   Brasilië se landbousektor trek voordeel uit die stygende
   wêreldmarkpryse vir onder meer vleis en soja, en die land het tot een
   van die grootste uitvoerders van landbouprodukte ter wêreld ontwikkel.
   Die uitbreiding van veeteelt en sojaverbouing het egter rampsalige
   gevolge vir die Brasiliaanse reënwoud. Volgens amptelike statistieke is
   tussen Augustus 2003 en Augustus 2004 meer as 26 000 vierkante
   kilometer se tropiese woud afgekap om plek te maak vir sojavelde.

   Die probleem van grootskaalse ontbossing, wat bydra tot die hersende
   koers van globale verhitting, het gedurende die presidentskap Luis
   Inácio Lula da Silva nog vererger. Volgens natuurbewaringsorganisasies
   beloop die jaarlikse verlies aan bosgebiede as gevolg van
   kap-en-brand-praktyke, houtontginning, sojaverbouing, veeteelt en
   padbou nou jaarliks byna 30 000 vierkante kilometer.

[wysig] Geldeenheid

   Hiperinflasie was veral in die 1980's 'n probleem: 100 000
   Cruzeiros-banknoot uit die jaar 1992
   Hiperinflasie was veral in die 1980's 'n probleem: 100 000
   Cruzeiros-banknoot uit die jaar 1992

   Brasilië se huidige geldeenheid is die Brasiliaanse Real (meervoud:
   Reais, simbool: R$). Daar is banknote ter waarde van R$1 (wat
   geleidelik ten gunste van muntstukke uitgefaseer word), R$2, R$5, R$10,
   R$20, R$50 en R$100. Vanweë die hoë inflasiekoerse van die verlede word
   tans net beelde van Brasiliaanse diere op die banknote gebruik - die
   vroeëre hiperinflasie en gereelde vervanging van banknote het daartoe
   gelei dat afbeeldings van bekende persoonlikhede uit die Brasiliaanse
   geskiedenis as minder geskik geag is, aangesien die snel wisselende
   ontwerpe nie meer as 'n verering sou kon beskou word nie.

   Real-muntstukke in verskillende groottes en kleure word ter waarde van
   1, 5, 10, 25 en 50 Centavos en 1 Real geslaan.

   As gevolg van die hoë inflasiekoerse gedurende die 1980's en vroeë
   1990's was die land gedwing om sy geldeenheid verskeie kere te
   verander. Tot by die jaar 1986 was die Brasiliaanse Cruzeiro in
   gebruik; in hierdie jaar is drie nulle volgens 'n ekonomiese
   hervormingsplan geskrap en 'n nuwe geldeenheid, die Cruzado, ingevoer.
   Enkele jare later is nog eens drie nulle geskrap by die invoering van
   nog 'n nuwe geldeenheid, die Cruzado Novo ("Nuwe Cruzado"). In 1990 is
   die Cruzado Novo met die herinvoering van die Cruzeiro uitgefaseer,
   maar as gevolg van die heersende hiperinflasie is ook by hierdie
   geldeenheid in 1993 weereens drie nulle geskrap om die Cruzeiro Real in
   te voer.

   Met 'n nuwe monetêre beleid is die huidige geldeenheid Real in 1994
   ingevoer. Die jaarlikse inflasiekoerse het sedertdien duidelik afwaarts
   gebeur, en Brasilianers het nou aan 'n stabiele geldeenheid gewoond
   geraak. Die Real-Rand-wisselkoers was op 24 Julie 2007 3,70.

[wysig] Sosiale vraagstukke

   Rocinha, 'n favela in Rio de Janeiro
   Rocinha, 'n favela in Rio de Janeiro

   Ten spyte daarvan dat Brasilië 'n groot land is wat ryk is aan
   natuurlike hulpbronne en 'n baie groot ekonomie, het Brasilië meer as
   22 miljoen mense wat in uiterste armoede leef. Die syfer is baie hoër
   as diegene wat in relatiewe armoede leef ook by die syfer ingesluit
   word. Hierdie is 'n kritiese kwessie en word deels toegeskryf aan die
   land se ekonomiese wanverdeling, een van die hoogste in die wêreld
   volgens die Gini koëffisiënt indeks. Armoede in Brasilië is die
   sigbaarste in die verskeie favelas, 'n groot aantal krotbuurte in die
   land se metropolitaanse gebiede en ook in die afgeleë landelike gebiede
   waar daar bitter min ekonomiese en sosiale vooruitgang plaasvind. Die
   Noordoostelike streek het kroniese probleme vanweë die
   semi-woestynklimaat in die binneland en die periodieke droogtes
   beïnvloed miljoene mense ^[9].

   Die mees onlangste pogings om hierdie probleme aan te spreek word tans
   uitgevoer deur President Luiz Inácio Lula da Silva, wat 'n program
   genaamd Fome Zero voorgestel het om hongersnood uit te wis en het 'n
   begroting saamgestel vir handjievol programme vir die verspreiding van
   welvaart, daar is egter baie bespreking en kritiek oor die
   doeltreffendheid van die stappe.

   In die afgelope 12 jaar is Brasilië se belastingkoerse geleidelik
   opgestoot van rondom 28% van die land se BBP tot meer as 37%^[10]. Ten
   spyte hiervan was daar onvoldoende (en in sommige gevalle geen)
   verbetering in openbare dienste wat deur federale of die meeste staats-
   en munisipale regerings verskaf word nie ^[11].

   Ongeveer 16 miljoen mense in Brasilië word amptelik as ongeletterd
   beskou ^[12].

[wysig] Misdaad

   In die afgelope paar dekades het misdaad dwarsoor Brasilië handuit
   geruk. Brasiliaanse moordsyfers is vier keer hoër as dié in die V.S.A
   en die meeste misdaad bly onopgelos. Misdaad op straat verteenwoordig
   'n groot kopseer vir plaaslike inwoners, veral in die aande waar
   rooftogte op die plattelandse paaie algemeen is. In Rio de Janeiro word
   die misdaadsituasie as krities beskou. Skietgevegte in die favelas
   tussen die polisiemagte en kriminele of tussen kriminele bendes gebeur
   dikwels en neem dikwels die afmetings van guerilla oorlogte aan. Die
   munisipale regering het geen beheer in die favelas nie, wat dikwels
   deur dwelmhandelaars regeer word. Ontvoerings kom ook algemeen in
   Brasiliaanse stede voor en die land het een van die hoogste
   ontvoeringsyfers wêreldwyd.

   Op 20 Augustus 2007 het president Luiz Inácio Lula da Silva 'n nuwe
   regeringsprogram aangekondig wat op doeltreffende misdadbestryding
   gemik is. Die Brasiliaanse regering sal volgens Lula oor 'n tydperk van
   vyf jaar sowat 6,7 miljard R$ (24,8 miljard ZAR) bestee vir die
   oprigting van 160 nuwe gevangenisse, die verbetering van polisiemanne
   en -vroue se werksomstandighede en sosiale maatreëls. Die program
   behels die indiensneming van meer polisiepersoneel, 'n verbeterde
   opleiding, maar ook die bestryding van armoede in die krotbuurte van
   Brasiliaanse metropole wat die ergste onder misdaad ly. Dit is die
   eerste keer dat Brasilië probeer om misdaad ook met sosiale maatreëls
   onder beheer te kry.^[13]

[wysig] Stede

   São Paulo

             Rio de Janeiro

                           Curitiba

                                   Brasília

[wysig] Bekende Brasiliane

     * Oscar Niemeyer, argitek
     * Adriana Lima, model
     * Alessandra Ambrósio, model
     * Carmen Miranda, sangeres en akteur
     * Fernando Meirelles, filmregisseur
     * Gisele Bündchen, model
     * Joaquim Maria Machado de Assis, skrywer
     * Paulo Coelho, skrywer
     * Pelé, sokkerspeeler
     * Ayrton Senna - Formule Een renjaer
     * Rubens Barrichello - Formule Een renjaer
     * Filipe Massa - Formule Een renjaer

[wysig] Eksterne skakels

     * Portal do Governo Brasileiro (in Portugees)
     * Presidência da República (in Portugees)

[wysig] Verwysings

     * Vertaal vanaf die Engelstalige Wikipedia

    1. ^ Brasiliaanse Federale Grondwet, artikel 13 "Constituição
       Federal", Brasiliaanse Regering (amptelike teks). Besoek op 17 Mei
       2007.
    2. ^ BBC News Factfile: Roman Catholics around the world, Besoek op 20
       Junie 2007
    3. ^ CAI Factbook Brazil, Besoek op 20 Junie 2007
    4. ^ Britannica, Pedro Álvares Cabral, Besoek op 20 Junie 2007
    5. ^ UNESCO Slavery in Brazil, Besoek op 20 Junie 2007
    6. ^ Benjamin Schmidt, Innocence Abroad: The Dutch Imagination and the
       New World, 1570-1670, Geraadpleeg op 20 Junie 2007
    7. ^ Neill Macaulay Dom Pedro: the Struggle for Liberty in Brazil and
       Portugal: 1798-1834, geraadpleeg op 21 Junie 2007
    8. ^ Kirchlicher Entwicklungsdienst Bayern - Länderpapier Brasilien
    9. ^ Ministério da Educação - Fundação Joaquim Nabuco: Seca no
       Nordeste Brasileiro
   10. ^ Portal Economia - Os Impostos no Brasil
   11. ^ www.fzort.org - Por que o Brasil não cresce?
   12. ^ www.terra.com.br: Brasil tem 16 milhões de analfabetos
   13. ^ dpa, Financial Times Deutschland, 22 Augustus 2007

[wysig] Bronne

     * Fischer Weltalmanach 2006. Frankfurt am Main: Fischer Taschenbuch
       Verlag 2005

[wysig] Inligting oor Brasilië

     * CIA World Factbook

                             Lande in Suid-Amerika
   Argentinië | Bolivia | Brasilië | Chili | Colombia | Ecuador | Guyana |
               Paraguay | Peru | Suriname | Uruguay | Venezuela
                     Ander: Falklandeilande | Frans-Guiana


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Brasilië • Voormalige Portugese kolonies

