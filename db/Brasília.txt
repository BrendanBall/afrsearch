Brasília


                                            Brasília
                                             Kaart                   Wapen

                                                                      Vlag

                                              Land                Brasilië
                                        Koördinate      15°47' S, 47°53' W
                                          Stigting           21 April 1960
                                        Oppervlak:
                                          - Totaal            472,12 vk km
                                 Hoogte bo seevlak           1 050-1 200 m
                                        Bevolking:
                                   - Totaal (2005)                 199 062
                              - Bevolkingsdigtheid               422/vk km
                          - Metropolitaanse gebied               2 333 108
                                           Tydsone                  UTC -3
                                      Burgemeester Maria da Lourdes Abadia
                                 Amptelike Webwerf      brasilia.defgov.br

   Die Nasionale Kongresgebou (Congresso Nacional)
   Die Nasionale Kongresgebou (Congresso Nacional)

   Brasília (die diakritiese teken word in Afrikaans dikwels weggelaat,
   dus ook Brasilia) is die hoofstad van Brasilië. Die stad lê in die
   Federale Distrik van Brasilië (Portugees: Distrito Federal do Brasil,
   amptelike afkorting: D.F.) en strek oor 'n oppervlak van 472,12
   vierkante kilometer. Die stadsgebied het sowat 200 000 inwoners (2005),
   terwyl die metropolitaanse gebied van Brasília met 'n oppervlak van
   5 822 vierkante kilometer 'n bevolking van 2,3 miljoen mense het. Die
   sentrale stadsgebied word omring deur satellietstede en krotbuurte
   (favelas).

   Die Federale Distrik lyk met sy uitgestrekte landbougebiede en 'n lae
   bevolkingsdigtheid eerder op 'n klein deelstaat. Met die oprigting van
   die kunsmatige hoofstad Brasília, wat op die sentrale plato van
   Brasilië lê en dieselfde afstand van die mees noordelike groot stad,
   Belém, en die mees suidelike, Porto Alegre, het, het die Brasiliaanse
   staatspresident Juscelino Kubitschek in die vyftigerjare van die 20ste
   eeu 'n ou droom verwesenlik.

   Brasília, wat in April 1960 amptelik ingewy is, versinnebeeld die
   inbesitneming van die Brasiliaanse binneland en is tegelykertyd een van
   die mees ambisieuse argitektoniese projekte van die 20ste eeu. Brasília
   is deur die UNESCO later as 'n wêrelderfenisgebied gelys.

[wysig] Geografie

   Brasília maak deel uit van die Federale Distrik van Brasilië, wat deur
   President Kubitschek binne die grense van die deelstaat Goiás geskep
   is. Die distrik word in die weste deur die Descoberto- en in die ooste
   deur die Pretorivier begrens. Die stad lê in die hoogland van die
   Planalto Central, die sentrale plato van Brasilië met 'n hoogte van
   sowat 1 000 meter bo seevlak, naby die waterskeiding tussen die
   Amazonas- en die Rio de la Plata-gebiede.

   Brasília lê sowat 1 015 kilometer van São Paulo, 1 130 kilometer van
   Rio de Janeiro, 2 280 kilometer van Recife, 2 120 kilometer van Belém
   en 207 kilometer van Goiânia (die hoofstad van die omliggende deelstaat
   Goiás) af. Brasília vorm saam met die stede en dorpe in sy omgewing in
   administratiewe opsig 'n selfstandige gebied.

[wysig] Geskiedenis

   Rio de Janeiro het sedert 1763 as die administratiewe hoofstad van
   Brasilië gedien, en die suid-ooste van die land het eeue lank die
   kerngebied van die land se ekonomiese ontwikkeling gebly. Die
   Brasiliaanse vryheidsvegter Tiradentes het reeds in die jaar 1789 vir
   'n hoofstad in Sentraal-Brasilië gepleit, aangesien die destydse
   owerhede in die kusgebied min omgegee het vir die belange van die
   gewone mense. In 1821 het 'n Brasiliaanse afgevaardigde in die
   Portugese hoofstad Lissabon 'n voorstel vir die oprigting van 'n
   sentraal geleë hoofstad gemaak, en vanaf 1890 is ondersoeke ingestel om
   'n geskikte terrein in die binneland vir die beplande stad te vind. In
   die volgende jaar is die besluit om die Brasiliaanse hoofstad na die
   sentrum van die land te verskuif in die Brasiliaanse grondwet
   vasgeskryf, en in 1893 is 'n gebied van 14 400 vierkante kilometer vir
   die oprigting van die nuwe hoofstad afgebaken. Die hoeksteen is op 7
   September 1922 naby die stad Planaltina gelê.

   Maar eers in 1946 het die voorneme om die die hoofstad op te rig
   gestalte gekry. President Getúlio Vargas het die projek weens ander
   vraagstukke nie self aangepak nie, sodat die oprigting van Brasília
   eers gedurende die ampstermyn van sy opvolger, Juscelino Kubitschek,
   begin het.

   Die eerste boumateriaal en gereedskappe is met valskerms in 'n gebied
   afgewerp, wat aanvanklik net deur 'n aantal inheemse stamme bewoon is.
   Daarna is die stad vinnig ontwerp en gebou, en naas President
   Kubitschek was dit veral die bekende Brasiliaanse argitek Oscar
   Niemeyer en die stadsbeplanner Lúcio Costa, wat 'n belangrike rol by
   die totstandkoming van die nuwe hoofstad gespeel het.
   Die oorspronklike plan van Brasília, die plano piloto
   Die oorspronklike plan van Brasília, die plano piloto
   Die Palácio da Alvorada, ampswoning van die president
   Die Palácio da Alvorada, ampswoning van die president

   Oscar Niemeyer is as die amptelike projekleier benoem en het die
   openbare geboue ontwerp. Lúcio Costa het die plattegrond van die projek
   ontwerp, wat op 'n vliegtuig gelyk en derhalwe die naam Plano Piloto
   gekry het. In argitektoniese opsig is die katedraal en die
   parlementsgebou as die belangrikste bakens van die nuwe stad beplan.
   Die Palácio da Alvorada, die ampswoning van die Staatspresident van
   Brasilië, is as die eerste openbare gebou reeds in 1958 voltooi, terwyl
   sy amptelike werkplek, die Palácio do Planalto, in 1960 ingewy is.

   Brasília is uiteindelik op 21 April 1960, die 168ste verjaardag van die
   vryheidsvegter Tiradentes, ingewy. Die meerderheid van die politikusse
   en afgevaardigdes, wat na Brasília moes verhuis, was aanvanklik nie
   gaande oor die nuwe stad in die wildernis nie en het oor naweke
   teruggevlieg na Rio de Janeiro.

   Die Universiteit van Brasília is op 21 April 1962 geopen. Sowat een
   maand later, op 31 Mei, is ná tien jaar se boutyd ook die katedraal van
   Brasília ingewy. Ander belangrike geboue, wat later voltooi is, is die
   televisietoring (1967), die poskantoor (1977), die stadspark (1978) en
   die Sentraalbank (1981).

   Sedert 1987 word Brasília deur die UNESCO as 'n wêrelderfenisgebied
   gelys. Die eerste lyn van die stad se moltreinnetwerk is ná nege jaar
   se boutyd op 31 Maart 2001 amptelik ingewy.

[wysig] Eksterne skakels

     * "About Brasília" - Inligting oor Brasília
     * 'n Duitstalige video oor Brasília vir RealPlayer-sagteware (80
       kbit/s)

   Hoofstede van Brasilië Brasilië Drapeau du Brésil

   Aracaju | Belém | Belo Horizonte | Boa Vista | Brasília | Campo Grande
   | Cuiabá | Curitiba | Florianópolis | Fortaleza | Goiânia | João Pessoa
   | Macapá | Maceió | Manaus | Natal | Palmas | Porto Alegre | Porto
   Velho | Recife | Rio Branco | Rio de Janeiro | Salvador | São Paulo |
   São Luís | Teresina | Vitória
   Kategorieë: Brasília • Stede in Brasilië • Hoofstede in Suid-Amerika •
   Wêrelderfenisgebiede

