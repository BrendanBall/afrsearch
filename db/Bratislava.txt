Bratislava


                                          Bratislava
                                            Kaart                    Wapen

                                                  Beeld:Bratislava erb.jpg

                                                                      Vlag

                                             Land                 Slowakye
                                       Koördinate         48°9' N, 17°8' O
                                       Oppervlak:
                                         - Totaal             367,58 vk km
                                Hoogte bo seevlak                126-514 m
                                       Bevolking:
                      - Totaal (31 Desember 2005)                  425 459
                             - Bevolkingsdigtheid              1 158/vk km
                                          Tydsone                   UTC +1
                                                          Somertyd: UTC +2
                                Amptelike Webwerf            bratislava.sk

   Die historiese stadskern van Bratislava
   Die historiese stadskern van Bratislava

   Bratislava (ˈbracɪslava) is die hoofstad en grootste stad van Slowakye
   (Sentraal-Europa) met 'n oppervlak van 367,58 vierkante kilometer en
   425 459 inwoners. Bratislava is die politieke, kulturele en ekonomiese
   sentrum van Slowakye en - ondanks sy geskiedenis van meer as 2 000 jaar
   - een van die jongste hoofstede in Europa. Die stad is die setel van
   die Slowaakse president, parlement en regering, asook verskeie
   universiteite, museums, teaters, kunsgalerye en ander nasionale
   ekonomiese, kulturele en onderwysinstellings. Ook die meeste van
   Slowakye se groot ondernemings en finansiële instellings het hulle
   hoofkwartiere in die stad.

   Die stad se verlede word gekenmerk deur die sterk kulturele invloede
   van verskeie volke, waaronder Slowake, Duitsers, Hongare, Tsjegge,
   Oostenrykers en die Joodse gemeenskap. Bratislava het sy kosmopolitiese
   karakter steeds bewaar en spog nog steeds met 'n opwindende kulturele
   en naglewe. Bratislava is ook die gasheerstad van talle feeste en
   handelskoue.

   Bratislava lê aan die Donau, in 'n sogenaamde "drielandehoek" naby die
   Slowaakse grense met Oostenryk en Hongarye en sowat 60 kilometer van
   die Tsjeggiese grens en die Oostenrykse hoofstad Wene af.

[wysig] Naam

   Die huidige Slowaakse naam is eers in 1919 amptelik ingevoer.
   Oorspronklik is in Slowaaks die naam Prešporok gebruik, wat afgelei is
   van die Duitse naam Pressburg. Ander benamings is Pozsony (Hongaars),
   Istropolis (Middeleeuse Grieks) en Posonium (Latyn). Ook in die Duitse
   taalgebied word tans oorwegend die amptelike naam Bratislava in plaas
   van Pressburg gebruik.

   Bratislava was tot by die jaar 1945 'n meertalige stad, waar onder meer
   Duits, Hongaars en Slowaaks gepraat is. Sedert 1945 oorheers die
   Slowaakse taal.

[wysig] Geskiedenis

   'n Trap op die kasteelberg
   'n Trap op die kasteelberg

   Die eerste nedersettings in die gebied van Bratislava het reeds omtrent
   5000 v.C. ontstaan. Die Kelte het hier in die 1ste eeu v.C.
   versterkings opgerig en die eerste silwermuntstukke, die sogenaamde
   Biateks, geslaan. In die tydperk tussen die 1ste en 4de eeu n.C. het
   die gebied van Bratislava onder Romeinse heerskappy gekom. Slawiese
   stamme het hulle in die 5de en 6de eeu hier gevestig.

   In die tydperk tussen die jare 623 en 658 het die Ryk van Samo in die
   gebied bestaan, terwyl Bratislava in die 7de en 8de eeu self tot die
   middelpunt van die Awaries-Slawiese Ryk ontwikkel en sodoende 'n
   belangrike rol in die geskiedenis van die Slawiese volke gespeel het.

   Met die stigting van die Groot-Morawiese Ryk in die 9de eeu het 'n
   hoogtepunt van die Slawiese geskiedenis begin, en die plek, waarop
   later die huidige kasteel van Bratislava opgerig is, het as die ryk se
   administratiewe, godsdienstige en militêre sentrum gedien. Die eerste
   verwysing na die historiese versterking Devín, die voorloper van die
   kasteel, dateer uit die jaar 864 en het in die Duitse Annale van Fulda
   verskyn. In 907 het die Annale van Salzburg vir die eerste keer na die
   stad Bratislava (Oud-Hoogduits Brezalauspurc) en 'n slag tussen Beierse
   en Oud-Hongaarse stamme verwys, wat naby die burg plaasgevind het.
   Die hoofplein met die ou raadsaal
   Die hoofplein met die ou raadsaal

   Die burg van Bratislava het tydens die 10de en 11de eeu tot 'n
   belangrike grensversterking van die Hongaarse Ryk ontwikkel en daarnaas
   ook as die setel van die plaaslike heersers en kapittel gedien. Die
   administratiewe gewes Bratislava is in die tydperk tussen 1000 en 1038
   deur die Hongaarse koning Stephanus I gestig. Die eerste nedersetting
   teen die oostelike helling van die burgheuwel het in die 12de eeu
   ontstaan.

   In 1291 is deur die koning Andries II besondere voorregte aan
   Bratislava gegee, en sodoende het hy ook die status van vrye koninklike
   stad bevestig en die grondslag vir die vinnige groei van die plaaslike
   ambagte, handel en wynbou gelê. Koning Sigismund van Luxemburg het in
   1430 ook die muntreg en ses jaar later die reg op 'n eie stadswapen
   toegeken.

   Alle voorregte is deur die Hongaarse koning Matthias Corvinus Hunyadi
   (1440-1490) in 1464 nog 'n keer in die sogenaamde Goue Bul bevestig.
   Een jaar later het koning Matthys met die Universitas Istropolitana ook
   die eerste universiteit op die gebied van die huidige Slowakye gestig.
   Michielstraat en Michielpoort
   Michielstraat en Michielpoort

   In die jaar 1536 het Bratislava die hoofstad van Hongarye, die setel
   van die parlement en die sentrale owerhede geword. Ook die Hongaarse
   konings is hier gekroon. In die tydperk tussen 1563 en 1830 is elf
   Hongaarse konings en ag eggenotes in die plaaslike
   Sint-Maartens-katedraal gekroon. Die aarsbiskop het sy setel in 1543 na
   Bratislava verskuif.

   Die 17de eeu was minder vreedsaam en veral gekenmerk deur 'n aantal
   opstande teen die Habsburgse heersers. Die groot pesepidemie van die
   jaar 1711 het in Bratislava 3 860 menselewens geëis. Maar andersins was
   die eerste tagtig dekades van die 18de eeu 'n tydperk van vooruitgang.
   In 1741 is Maria Theresia hier gekroon, en die jaar 1775 was die
   beginpunt van groot boubedrywighede. Die stadsmuur is op bevel van
   Maria Theresia afgebreek.

   Bratislava het ook met 'n ryk kunslewe gespog. Die stedelike teater is
   in 1776 gestig. Ook die nywerhede het ná die oprigting van die eerste
   fabriek in 1780 begin groei.

   Eers die jaar 1783 het teenspoed vir die stad ingehou. Die setel van
   die sentrale owerhede is op bevel van koning Josef II na Budin
   verskuif, en die kroonjuwele is na Wene gebring.

   Ná die sogenaamde Slag van die drie Keisers naby Austerlitz is in 1805
   die Vrede van Bratislava tussen Frankryk en Oostenryk in die stad
   gesluit. Vier jaar later is Bratislava deur Napoléon Bonaparte se
   troepe beleër.
   'n Uitsig oor Bratislava vanaf die kasteel
   'n Uitsig oor Bratislava vanaf die kasteel

   Die Slowaakse Nasionale Raad, wat ná die Eerste Wêreldoorlog op 10
   Oktober 1918 gestig is, het net oor bevoegdhede vir die stad en sy
   omgewing beskik, en op 1 Januarie 1919 is Bratislava deur
   Tsjeggoslowaakse troepe beset en by die Republiek van Tsjeggo-Slowakye
   ingelyf.

   Op 14 Maart 1939 het Bratislava die hoofstad van die fascistiese
   Slowaakse Republiek geword, wat net 'n satellietstaat van
   Nazi-Duitsland was. Russiese troepe het die stad op 4 April 1945 bevry.

   In 1946 is 'n aantal dorpe soos Devín, Dúbravka, Lamač, Petržalka,
   Prievoz, Rača en Vajnory by Bratislava ingelyf en die sogenaamde Groter
   Bratislava is gestig. Ná die staatsgreep van die Kommunistiese Party op
   25 Februarie 1948 het die kommuniste die uitvoerende gesag oor die
   republiek en ook Bratislava uitgeoefen.

   Met 'n algemene staking het die burgers van Bratislava op 27 November
   1989 by die oproep teen geweld aangesluit en ook hulle steun aan
   opposisiegroepe verleen.

   Op 1 Januarie 1993 het Bratislava die hoofstad van die onafhanklike
   Slowaakse Republiek geword.
   Kategorieë: Slowakye • Hoofstede in Europa

