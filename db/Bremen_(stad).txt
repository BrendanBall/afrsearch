Bremen (stad)


                                           Bremen
                                                  Kaart              Wapen

                                                                      Vlag

                                                   Land          Duitsland
                                              Deelstaat             Bremen
                                             Koördinate 53°04′ N, 08°48' O
                                               Stigting       Voor 8de eeu
                                             Stadstatus 1186 Vrye Ryksstad
                                             Oppervlak:
                                               - Totaal       325,42 vk km
                                      Hoogte bo seevlak             11,5 m
                                             Bevolking:
                                - Totaal (1 Maart 2007)            547 765
                                   - Bevolkingsdigtheid        1 683/vk km
                               - Metropolitaanse gebied          1 511 198
                                                Tydsone       UTC +1 (MET)
                                                Klimaat
                                                 - Tipe  Gematigde klimaat
                     - Gemiddelde jaarlikse temperatuur             8,8 °C
                            - Gem. temp. Januarie/Julie      0,8 / 16,8 °C
                        - Gemiddelde jaarlikse neerslae             696 mm
                                           Burgemeester Jens Böhmsen (SPD)
                                      Amptelike Webwerf      www.bremen.de

   Bremen [ˈbʀeːmən] is die hoofstad en grootste stad van die Duitse
   deelstaat Vrye Hansestad Bremen, wat dikwels ook net "Bremen" genoem
   word. As die kleinste deelstaat van Duitsland behels die stadstaat naas
   Bremen slegs een ander stad, Bremerhaven, wat sowat 60 kilometer verder
   noord geleë is.

   Bremen is met 'n bevolking van meer as 547 000 mense die tweede
   grootste in Noord-Duitsland na Hamburg en die tiende grootste in
   Duitsland. Die stad is die setel van die Bremiese parlement (Duits:
   Bremer Bürgerschaft), die regering van die deelstaat (Senaat van
   Bremen, Duits: Bremer Senat) en van die meeste instellings en
   geregshowe van die deelstaat.
   Historiese fasades op die markplein
   Historiese fasades op die markplein

   In die vroeë Middeleeue het Bremen 'n belangrike rol by die Christelike
   sendingwerk in Noord- en Noordoos-Europa gespeel en was ook die
   biskopsetel vir Noord-Europa. As een van die magtige seehandelstede van
   die Hansebond het Bremen in die 13de eeu tot een van die eerste
   republikeinse stadstate in Europa ontwikkel wat deur welvarende
   koopmansgesinne oorheers is. Ná die einde van die Tweede Wêreldoorlog
   is Bremen deur Amerikaanse troepe beset en het later een van drie
   stadstate in die Federale Republiek van Duitsland geword.

   Alhoewel die oop see sowat een uur per motor van Bremen af lê, is die
   getye op die Weserrivier twee keer per dag duidelik waarneembaar. Die
   promenade langs die Weser was vroeër die middelpunt van Bremen se
   besige seehawe, en plaaslike koopmanne het handel met alle bekende
   gebiede gedryf. Vandag word seevrag veral in die Neustädter Hafen en
   Bremen se moderne susterstad Bremerhaven met hul uitgebreide
   houerterminale gehanteer. Die seehawe is die tweede belangrikste
   invoerhawe vir motors in Europa en hanteer jaarliks sowat 1,4 miljoen
   voertuie. Tans is Daimler AG (vroeër DaimlerChrysler AG) die grootste
   privaat werkgewer, terwyl Airbus in Bremen met 3 100 werknemers oor die
   tweede grootste werksterrein in Duitsland na Hamburg beskik.

   Bremen het na die agteruitgang van sy tradisionele skeepsbou en die
   verskuiwing van hawegeriewe tot 'n moderne kulturele, wetenskaplike en
   hoëtegnologiesentrum ontwikkel. Bremen het daarnaas ondanks die
   grootskaalse oorlogskade van die jare 1940 tot 1945 'n ryke
   argitektoniese erfenis van verskillende tydperke bewaar, waaronder 'n
   historiese stadskern met winkellane en 'n groot aantal museums en ander
   kulturele instellings wat van die stad 'n gewilde toeristebestemming
   maak. Die stad bestaan vandag uit 'n historiese stadskern en
   uitgebreide voorstede wat meestal hul eie spesifieke, soms selfs
   landelike karakter bewaar het.

   Inhoud

        * 1 Geografie
        * 2 Geskiedenis
             + 2.1 Vroeë geskiedenis
             + 2.2 Vroeë Middeleeue
             + 2.3 Die 12de eeu
             + 2.4 Die 13de eeu
             + 2.5 Die 14de eeu
             + 2.6 Die 15de eeu
        * 3 Argitektuur
             + 3.1 Die Markplein
             + 3.2 Die Raadsaal
             + 3.3 Die Raadskelder
             + 3.4 Die Schütting
             + 3.5 Die St. Petri-katedraal
             + 3.6 Die konsertgebou Die Glocke
             + 3.7 Böttcherstraße
             + 3.8 Schnoor
             + 3.9 Schlachte
        * 4 Ekonomie
             + 4.1 Bremen as 'n hawestad
             + 4.2 Skeepsbou
             + 4.3 Motorbedryf
             + 4.4 Lug- en ruimtevaart
             + 4.5 Brouerybedryf en voedselverwerking
        * 5 Vervoer en infrastruktuur
             + 5.1 Spoorweë
             + 5.2 Lughawe Bremen
        * 6 Verwysings
        * 7 Bronne
             + 7.1 Argitektuur
             + 7.2 Lug- en ruimtevaart

[wysig] Geografie

   Bremen lê aan die oewers van die Weserrivier en sowat 126 kilometer van
   sy monding in die Noordsee af. Die rivier verbreed in die stadsgebied
   tot 'n rivierdelta, die sogenaamde Unterweser (letterlik die benedeloop
   van die Weser) wat ook vir seeskepe bevaarbaar is en van Bremen een van
   die belangrikste hawens in Duitsland gemaak het. Die vroeëre seehawe is
   vandag 'n promenade langs die Weser, die sogenaamde Schlachte.
   Die Weserrivier met die stadsentrum in die agtergrond
   Die Weserrivier met die stadsentrum in die agtergrond

   Ten opsigte van sy oppervlakte behoort Bremen tot die grootste stede in
   Duitsland. Die stadsgebied is sowat 38 kilometer lank en 16 kilometer
   wyd en sluit 'n verskeidenheid stadsbuurte in wat elkeen meer of min sy
   eie karakter bewaar het. Naas die stadsentrum en die aangrensende
   woongebiede is daar selfs landelike buitewyke met plase soos Blockland
   in die noorde van Bremen wat oorspronlik deur Nederlandse setlaars as
   landbougebied ontwikkel is.

   Die susterstad Bremerhaven lê naby die samevloeiing van die kleiner
   Geesterivier met die Weser en ook naby die Wesermonding. Die
   internasionale seehawe van Bremerhaven maak in politieke opsig deel uit
   van Bremen, maar word deur Bremerhaven se stadsregering geadministreer.

   As gevolg van die Noordsee se getye styg die Weser se waterpeil tydens
   vloed tot sowat 2,40 meter bo seevlak sodat die stadsgebied oor 'n
   afstand van 155 kilometer deur dyke beskerm word. Naas die Noordsee se
   vloedwater hou ook die Oberweser of boloop van die rivier soms 'n
   bedreiging vir Bremen in.

   Aangesien die riviere Weser, Werra, Fulda en Aller 'n gebied met 'n
   oppervlakte van sowat 40 000 vierkante kilometer dreineer, loop die
   rivierwater tydens swaar reënvalle of die dooiweer van die lente nie
   vinnig genoeg af nie sodat dyke ook as beskerming teen oorstromings
   gebou is.^[1]

[wysig] Geskiedenis

[wysig] Vroeë geskiedenis

   Germaanse stamme omtrent 50 n.C.
   Germaanse stamme omtrent 50 n.C.

   Terwyl die eerste menslike spore in die omgewing van Bremen uit die
   Steentydperk omtrent 150 000 v.C. dateer (soos byvoorbeeld 'n lans wat
   by die geraamte van 'n oer-olifant gevind is), was argeologiese
   opgrawings in die stadsgebied van Bremen in hierdie opsig nog nie
   suksesvol nie.^[2]

   Skriftelike oorlewerings uit die Romeinse tydperk verwys na die Chauci
   of Haukes (Duits: Chauken), 'n Germaanse stam wat die gebied langs die
   benedeloop van die Weser bewoon het en hulle huise op klein
   meensgemaakte heuwels, sogenaamde Wurten, opgerig het. Die Chauci het
   hulle enkele jare lank aan die Romeinse gesag onder keiser Augustus
   onderwerp, maar daar is min oor hul latere geskiedenis bekend, en hulle
   het moontlik met die Saksers vermeng wat vanaf die 3de eeu n.C. vanuit
   Holstein na ander Noord-Duitse gebiede uitgebrei het.^[3]

   Die sandduin met 'n lengte van 26 kilometer aan die Weser se
   regteroewer was beskerm teen die rivier se vloedwater en sodoende
   geskik vir die stigting van nedersettings en die bou van paaie, en
   kleiner Saksiese dorpe wat uit die tydperk tussen die 1ste en 8ste eeu
   dateer is in voorstede soos Hemelingen, Mahndorf, Grambke en Rekum
   opgegrawe. Urne en vuurplekke wat in die stadsentrum ontdek is, is tans
   nog nie presies gedateer nie.

   Daar is verskeie teorieë oor die oorsprong van die naam Bremen. Die
   oudste bekende vorm was Bremun (Latyns: Brema), en 'n afleiding
   hiervan, 'n lokatiewe datief van die meervoudsvorm Brem, beteken
   letterlik "by die rande" en het moontlik na 'n vroeë nedersetting by
   die duinrand verwys.^[4]

[wysig] Vroeë Middeleeue

   'n Glasvenster in die Bremiese St. Ansgarii-kerk beeld Ansgar van
   Bremen (801-865) uit. Ansgar was oorspronklik 'n Benediktynse monnik en
   later aartsbiskop van Bremen, Hamburg en Skandinawië
   'n Glasvenster in die Bremiese St. Ansgarii-kerk beeld Ansgar van
   Bremen (801-865) uit. Ansgar was oorspronklik 'n Benediktynse monnik en
   later aartsbiskop van Bremen, Hamburg en Skandinawië

   In 787 het Karel die Grote 'n bisdom in Bremen gestig; die stad was van
   die begin af 'n strategiese nedersetting aan die noordgrens van die
   Frankiese Ryk. Karel het veral grawe en biskoppe ingespan om die nuut
   verowerde Saksiese gebiede in die noorde te oorheers. Die Bremiese
   biskop Ansgar het in die 9de eeu 'n belangrike rol by die Christelike
   sendingwerk in Skandinawië en die Slawiese Oosseegebiede gespeel, en
   Bremen is in 845 tot aartsbisdom verhef.^[5] Eeue lank het
   teenstellings tussen die Frankiese veroweraars en geestelikheid en die
   Saksies-Friese stadsbewoners die geskiedenis van Bremen oorheers. Die
   eerste katedraal in Bremen is in 858 deur Deense Wikings verniel en
   later deur 'n steengebou vervang.

   In 967 het keiser Otto I die Bremiese aartsbiskop tot graaf van die
   plaaslike graafskap verklaar en sodoende 'n geestelike vorstedom in die
   hartland van die hertogdom Sakse geskep. Die pous het tegelykertyd
   Denemarke, Swede, Noorweë, Ysland en later ook Groenland onder die
   kerklike gesag van die Bremiese aartsbiskop gestel. Bremen het in
   hierdie periode tot 'n beduidende handelsentrum en hawe begin ontwikkel
   wat op 10 Augustus 965 ook voorregte as 'n markstad gekry het.^[6]

   Die meeste bewoners moes destyds nogtans 'n lewe maak uit
   bestaansboedery, wat veeteelt en akkerbou asook vissery ingesluit het.
   Ambagte en handel met landbouprodukte het net 'n ondergeskikte rol
   gespeel.

   Die kerklike owerhede in Bremen het hul organisasie geleidelik uitgebou
   en in die periode tussen 1013 en 1043 nuwe versterkings en 'n steenmuur
   rings om die katedraalkwartier gebou aangesien die stad og steeds deur
   Noormanne-aanvalle bedreig was. Die sendingwerk in Noord-Europa het
   voortgegaan, en die oprigting van nuwe kerke het net soos die luukse
   leefstyl van die wêreldlike aartsbiskoppe 'n sterk finansiële basis
   noodsaaklik gemaak. Die geestelikes het dus begin om nuwe grondbesit te
   koop.

   In 1041 is die katedraal en nabygeleë kerklike geboue deur 'n brand
   verwoes. Aartsbiskop Benzelin, 'n boorling van Keulen, het onmiddellik
   met die heropbou begin en die katedraal van Keulen as argitektoniese
   voorbeeld geneem. Sy opvolger Adalbert het met die boubedrywighede
   voortgegaan, maar eers die bestaande geboue afgebreek en die katedraal
   in die Italiaanse stad Benevento tot nuwe argitektonise voorbeeld
   verklaar. Die Bremiese katedraal se voorkant was al in 1049 voltooi,
   terwyl die wes-kripte eers in 1066 ingewy kon word.

   Die Oewermark (Duits: Ufermarkt) was die bakermat van Bremen se vroeë
   welvaart. Onder die heerskappy van keiser Konrad II het die Bremenaars
   op 16 Oktober 1035 die reg gekry om jaarliks 'n vrymark (Duits:
   Freimarkt) te hou. Aartsbiskop Adalbert het vir sy verspilsug bekend
   gestaan waaruit veral buitelandse handelaars met hul luukse goedere uit
   oorsese gebiede voordeel getrek het. Adalbert se pogings om van Bremen
   die nuwe "Rome van die Noorde" gemaak het egter rampspoedige gevolge
   vir die stad ingehou.

   Die Saksiese adel van die omgewing het steeds 'n sterk opposisie teen
   die Bremiese aartsbiskop gevorm. Tydens sy afwesigheid in 1064 het
   hertog Hermann die stad geplunder. Die biskop se posisie het verder
   verswak, en hy was genoodsaak om hoër markdoeanes te hef - 'n stap wat
   tot die ekonomiese agteruitgang van Bremen gelei het nadat koopmans en
   handelaars weggebly het.

[wysig] Die 12de eeu

   Lesumdyk naby Knoops Park in Bremen-Nord
   Lesumdyk naby Knoops Park in Bremen-Nord

   Behalwe vir die Rynland met sy stedelike tradisie en selfbewuste
   burgerdom was Duitsland omtrent 1100 nog 'n oorwegend agrariese
   samelewing. Die kerk het aanspraak gemaak op beduidende markdorpe as
   deel van sy wêreldlike magsgebiede. Handel en ambagte het geleidelik
   begin om ook buite die Rynland die ontstaan van stedelike nedersettings
   te bevorder.

   In 1106 het aartsbiskop Frederik 'n ooreenkoms met Nederlandse setlaars
   gesluit waarvolgens hulle die opdrag gekry het om in die omgewing van
   Bremen met die bou van dyke en die dreinering van moerasgebiede te
   begin. Die kolonisasie van die Stedinger Land aan die linkeroewer van
   die Weser het in die periode tussen 1142 en 1149 plaasgevind. In 1171
   is die gebiede tussen Brinkum en Huchting volgens die Hollandse Reg
   gekoloniseer, in 1181 die oostelike Hollerland en Blockland en omtrent
   1200 Neuenland. Binne 'n eeu was die omgewing van Bremen stelselmatig
   deur boere gekoloniseer, en nuwe dorpe is gestig terwyl ouer
   nedersettings vergroot is.
   Oggendmis in Hollerland
   Oggendmis in Hollerland

   Die vinnige bevolkingsgroei het Bremen van 'n welvarende landelike
   omgewing voorsien, en die stad het op ekonomiese gebied voordeel getrek
   uit die landbou se oorskotte. Landbouprodukte is in Bremen gestoor,
   veredel en as handelsgoedere aangebied en ook buite die aartsbiskoplike
   hof beduidende koopkrag geskep wat steeds meer handelaars met luukse
   goedere na die stad gelok het. Bremen het sodoende tot 'n beduidende
   ekonomiese sentrum ontwikkel en is in 1157 van 'n nuwe stadsmuur
   voorsien.

   Saam met die vestiging van boere en handelaars het ook gspesialiseerde
   ambagsmanne begin om hulle op die duinplato noord van die koopmansstad
   en wes van die St. Veits- en Vroue-kerk te vestig. Historiese
   straatname wat na spesifieke beroepe verwys soos Hutfilter-, Kramer- of
   Hakenstraße getuig van hierdie ontwikkeling. Volgens oorlewerings was
   Bremen omtrent 1150 reeds 'n belangrike hawestad; pelgrims uit Wesfale
   en Nedersakse het hier hul pelgrimstogte na die Heilige Land begin. In
   1186 het keiser Frederik Barbarossa Bremen as 'n selfregerende stad
   erken wat onder sy onmiddellike gesag gestaan het; die burgers en hul
   regte is dus deur die keiser beskerm.

   In die laat 12de eeu het die Bremiese koopmansgesinne groter invloed op
   die stad begin uitoefen; in 1181 het aartsbiskop Siegfried skepe wat in
   Bremen aangedoen het belastingvry gestel.

[wysig] Die 13de eeu

   Sögestraße vandag. Die varkenskulptuur verwys na die Nederduitse
   betekenis van Sögestraße: "Varkenstraat"
   Sögestraße vandag. Die varkenskulptuur verwys na die Nederduitse
   betekenis van Sögestraße: "Varkenstraat"

   Bremen se geskiedenis was in die 13de eeu net soos dié van baie ander
   handelsentrums deur ekonomiese vooruitgang gekenmerk. Die
   bevolkingsgroei, 'n hoër bevolkingsdigtheid en lewensgehalte het saam
   met nuwe handelsroetes na en -betrekkinge met Vlaandere, Engeland,
   Skandinawië, die Ooseegebied, die boloop van die Weser en Wesfale
   bygedra tot Bremen se ekonomiese welvaart. Ná hul vredesluiting in 1217
   was die Bremiese burgers en aartsbiskop Gerhard I partye met gelyke
   regte. Met sy nuwe stadsmuur, wat die kwartiere van geestelikheid,
   koopmans en ambagsmanne omring het, het Bremen aan alle kriteria van 'n
   Middeleeuse stad voldoen: Sentrale ligging, selfregering, versterkings,
   mark en stadstatus.^[7]

   Omstreeks 1230 het Bremen se bevolking tussen sowat 10 000 en 15 000
   mense beloop wat rofweg in drie groepe verdeel kan word:
     * Burgers, waaronder koopmans, grondbesitters, renteniers en
       selfstandige ambagsmanne;
     * geestelikes, waaronder kapittelhere, vikarisse, priesters, monnike
       en hul afhanklike administrateurs, opsieners en bediendes;
     * inwoners sonder burgerregte soos voermans, draers, dagloners,
       afhanklike ambagsmanne en behoeftiges wat op aalmoese aangewese
       was.

   Die stadsgebied is aansienlik vergroot; die gebied ringsom Söge-,
   Obern- en Langenstraße was net soos die Martinikwartier op die
   Balge-eiland dig bevolk, en die markplein van Bremen het geleidelik
   gestalte gekry, alhoewel die Raadsaal nog nie opgerig was nie.
   Historiese dokumente verwys in 1229 vir die eerste keer na 'n raadsaal
   by die ingang tot die Obern- en Sögestraße.

   By die Weseroewer langs die Schlachte - 'n gebied wat destyds buite die
   stadsmuur geleë was - is kaaiagtige versterkings gebou, vermoedelik
   omdat groot seeskepe dieper ankerplekke benodig het.^[8] Aan die
   noordelike kant van die Langenstraße is 'n stedelike weeghuis opgerig.

   In 1229 is met die boubedrywighede van die Ansgarii- en Martinikerk
   begin, terwyl die oostelike deel van die Tiefereiland as 'n
   vermaaklikheidskwartier met kroeë en Staven (openbare badkamers) gedien
   het. Alhoewel reeds omtrent 1200 met die plaaslike vervaardiging van
   bakstene begin is, was die meeste huise in Bremen nog van hout en
   vlegwerk gebou en met leem bepleister. Net in die koopmansbuurt van
   Langenstraße was daar reeds woontorings van welvarende burgers wat van
   steen gebou en sodoende bestand teen brande was. Teen die einde van die
   13de eeu het die oprigting van 'n groter aantal rooi baksteengeboue die
   ekonomiese welvaart van Bremen weerspieël, en volgens die Wesfaliese
   voorbeeld is kerke vergroot en van pragtige stylelemente voorsien.

[wysig] Die 14de eeu

   Die St. Martinikerk, wat veral vir seemans en hul familielede opgerig
   is, is in 1329 tot 'n Laat-Gotiese saalkerk uitgebou
   Die St. Martinikerk, wat veral vir seemans en hul familielede opgerig
   is, is in 1329 tot 'n Laat-Gotiese saalkerk uitgebou
   Die Bremiese stadseël (1366)
   Die Bremiese stadseël (1366)

   Die bevolkingsgroei het in die vroeë 14de eeu 'n nuwe
   organisasiestruktuur noodsaaklik gemaak. 'n Komitee van raadslede het
   in 1304 begin om voorstelle vir 'n nuwe stedelike reg uit te werk, maar
   hulle het tot skerp kritiek en uiteindelik geweldpleging gelei. Ná die
   herstel van wet en orde is Bremen in vier parogieë verdeel wat deur 'n
   klein aantal welvarende gesinne en gildemeesters oorheers is. Die
   lewenslange lede van die Stadsraad, wat uit 36 mans bestaan het en
   waarvan iedereen elke drie jaar as aktiewe raadslid gefungeer het, het
   uit hierdie heersende klas gekom. Die drie derdes van die Stadsraad het
   die sogenaamde Wittheit gevorm, en hulle het gemeenskaplik nuwe lede
   benoem sodra 'n ander oorlede is of die Raad verlaat het.^[9]

   Nogtans het geskille oor die kandidate vir die biskopsetel in 1348 tot
   onluste gelei waartydens die Ostertor-voorstad net soos 'n aantal plase
   in die omgewing afgebrand het. Eers 'n pesepidemie wat kort na die
   begin van die onluste in Bremen gewoed het en waaran 'n derde van die
   stadsbevolking beswyk het, het 'n einde aan die politieke stryd gemaak.
   Die groot bevolkingsverlies het die bevordering van immigrasie
   noodsaaklik gemaak en talle lyfeienes uit die omgewing na Bremen gelok.
   Toe die horiges van die graaf van Hoya nie aan hom oorgelewer is nie,
   het hy oorlog teen Bremen gevoer en 'n oorwinning behaal. Talle
   Bremiese burgers en raadslede is as gyselaars gevange geneem. Vir die
   bedrag, wat as losgeld betaal moes word, het die Stadsraad voorgestel
   om 'n nuwe belasting te hef. Vanweë die ekonomiese agteruitgang ná die
   oorlog en 'n aantal eise wat deur die Hansebond teen Bremen ingestel
   is, het die plaaslike koopmans daarop aangedring dat die stad by die
   Hansebond om lidmaatskap aansoek moet doen.

   In die jare 1365 en 1366 het politieke geskille tot nuwe onluste gelei;
   veral gewone burgers het onder die leiding van gildemeesters in opstand
   teen die Raad gekom en 'n alliansie met die aartsbiskop beding.
   Huursoldate van aartsbiskop Albert II het op 29 Mei 1366 met hul skepe
   in Bremen ingeval en die stadspoorte van binne geopen. Tydens 'n geveg
   op die Markplein is die houtstandbeeld van die ridder Roland aan die
   brand gesteek, en huise is geplunder. Sommige raadslede is deur die
   biskoplike troepe in hegtenis geneem, ander het gevlug. Biskop Albert
   II was nou in beheer van die stad en het 'n nuwe stadsraad met meer as
   honderd lede laat verkies wat gedwing is om 'n lening ter waarde van
   200 000 Mark aan hom uit te betaal.

   Die vlugtelinge het by die Hanse aansoek om bystand gedoen, en die
   aanvoerders van die rebellie is op die Hansedag van 24 Junie 1366 in
   Lübeck voëlvry verklaar. Soldate van die graaf van Oldenburg het die
   aartsbiskoplike besetters op 27 Junie verslaan. In dieselfde jaar is
   die sleutel van Sint Petrus vir die eerste keer op die stadswapen van
   Bremen gebruik. In 1384 is ooreenkomste met 'n aantal Friese hoofde
   gesluit, en Bremiese skepe is in die Wesermonding nie meer deur Friese
   seerowers bedreig nie.

   In die nuwe ekonomiese en politieke bloeitydperk het die heersende klas
   van Raadslede sy magsbasis versterk, terwyl die vooruitgang in die
   skeepvaartsbedryf die bou van nuwe ruim vragskepe moontlik gemaak het.
   Bremen se rol as hawe het nou 'n nuwe dimensie gekry; die stad het tot
   'n internasionale handelsentrum vir goedere uit Noord- en Oos-Europa
   (voedsel en gronstowwe) en die gevorderde noordweste met die Britse
   Eilande ontwikkel. Rekeningkunde en handelskorrespondensie in vreemde
   tale is in die Bremiese kantore ingevoer waar opgeleide medewerkers in
   diens geneem is.

   Bremen was nou by die kruispunt van belangrike handelsroetes geleë wat
   onder meer Vlaandere met Hamburg en Lübeck verbind het. Bremiese
   koopmans het begin om internasionale handelsbetrekkinge aan te knoop en
   hulle dikwels deur huwelike bevorder. Alhoewel die Bremiese
   handelsbelange eerder op die Noordseegebied as die Oossee gekonsentreer
   was, het die stad in 1358 amptelik by die Hansebond aangesluit. Daar
   was lankal belangekonflikte wat uit die Noordseegerigte Bremiese handel
   voortgespruit het - Bremiese koopmans het in die 14de eeu nie net die
   Hanseblokkades teen Vlaandere en Noorweë gebreek nie, maar selfs as
   seerowers opgetree. Om Hansesanksies teen Bremen te vermy het die Raad
   besluit om aansoek om lidmaatskap in die Hanse te doen. Die Hansebond
   was met die opening van kantore in Londen en Brugge immers ook besig om
   self as mededinger van Bremen in die Noordseehandel op te tree.

   In 1361 het 'n Bremiese skip reeds aan die Hanse-oorlog teen Denemarke
   deelgeneem, en die stad het - as 'n strawwe mededinger van Hamburg -
   geleidelik tot die derde belangrikste lid na Lübeck en Keulen
   ontwikkel. Bremen het veral voordeel uit sy nou handelsbande met
   Noorweë getrek; uit hierdie Skandinawiese land is haring, stokvis,
   traan en huide ingevoer. Ander belangrike handelsgoedere het graan,
   hout, stene en sout ingesluit. Bremen het daarnaas 'n belangrike rol as
   uitvoerder van bier gespeel.

[wysig] Die 15de eeu

   Teen die einde van die 14de eeu was Bremen die derde belangrikste stad
   in die Hansebond naas Lübeck en Hamburg, en sy bydraes tot die bond het
   in hierdie periode 'n hoogtepunt bereik. Bremen is nogtans gekritiseer
   vir sy optrede in die oorlog teen die Viktualiëbroeders, 'n bond van
   seerowers in die Noord- en Oossee. Solank as wat die seerowers hulle
   rooftogte tot die Oossee beperk het, was Bremen min betrokke by die
   Hanse se stryd teen die pirate. Eers toe die seerowers ook die
   seehandel in die Noordsee bedreig het, was die Stadsraad bereid om 'n
   oorlogskoggeskip beskikbaar te stel. Die Bremiese skip het egter nie
   betyds op die toneel verskyn nie aangesien dit eers teen plaaslike
   seerowers in die Eemsriviermonding geveg het.

   Die Bremiese burgers se selfbewussyn is in hierdie periode steeds meer
   bevorder en het sy uiterlike uitdrukking in die nuwe Roland-standbeeld
   (1404) en die pragtige raadsaal (1405-1414) gevind. Sommige Raadshere
   het selfs begin om historiese dokumente te vervals om sodoende
   aanspraak op die status van 'n vrye Ryksstad te kan maak.

   Die Bremiese koopmans het in 1451 hul eie regsorde, die sogenaamde
   Ordinanz, saamgestel wat later verskeie kere uitgebrei is. 'n Kollegium
   van vier Elderleute of senior raadslede het as sprekers van die
   koopmans opgetree, en hierdie kring van leidende burgers het geleidelik
   die Bremiese hoërklas gevorm.
   Bremen omstreeks 1600. Plattegrond van Frans Hogenberg
   Bremen omstreeks 1600. Plattegrond van Frans Hogenberg

   Die eerste helfte van die 15de eeu was daarnaas gekenmerk deur die
   gewapende stryd teen Friese stamhoofde langs die benedeloop van die
   Weser en 'n geskil met die Hansebond. Die bond was betrokke by 'n
   interne stryd, maar sy bemiddelaars is deur Bremiese burgers daarvan
   beskuldig dat hulle partydig sou wees. Alhoewel hulle verskeie kere na
   die amptelike vergadering van die Hansestede, die Hansetag, genooi is,
   het geen Bremiese afgevaardigdes daar opgedaag, en op 27 April 1427 is
   Bremen se Hanse-lidmaatskap opgeskort. Vanweë politieke geskille met
   die Duitse keiser is Bremen selfs in die ryksban geslaan wat eers in
   1436 opgehef is.

   In die periode tussen 1438 en 1441 het die Wendiese lede van die
   Hanseverbond begin om teen hulle Hollandse mededingers in die Oossee op
   te tree. Bremen het aanvanklik neutraal gebly, maar nadat ook Bremiese
   skepe deur die Hollanders gekaap is, het die stad by die
   verdedigingsalliansie aangesluit. Ná die vredesluiting tussen die Hanse
   en die hertog van Boergondië in Augustus 1441 het die Bremiese Raad
   danksy die invloed van plaaslike koopmans die seeoorlog teen Holland,
   Seeland en Wes-Friesland alleen voortgesit.

   Aan die kapteins is twee derdes van die buit toegesê wat hulle sou
   maak, en hulle het gevolglik ook begin om skepe van ander vorstedomme
   te kaap. Veral Engeland en Skotland het protes aangeteken teen die
   Bremiese aanvalle, terwyl Frankryk as vergelding op Bremiese
   handelskepe beslag gelê het. Twee leeus, wat op 'n Genuese skip gebuit
   is, is in Bremen vertoon. Alhoewel Bremen in Mei 1446 uiteindelik
   amptelik vrede gesluit het met die Hollanders, was Bremiese koopmans
   vir 'n lang tydperk "ongewenste gaste" in Nederlandse hawens, veral in
   Brugge en Antwerpen. Tussen 1469 en 1473 is selfs 60 Bremiese seemans
   in Brabant en Antwerpen as seerowers tereggestel.

   Toe die Hanseverbond in 1446 'n verbod op die uitvoer van graan uit die
   Ooseegebied na Noorweë geplaas het, het die handel met hierdie
   Skandinawiese land sy belangrike rol verloor. Vis is nou hoofsaaklik
   vanuit Ysland, die Faroër- en die Shetland-eilande ingevoer. Sommige
   Bremiese koopmans is daarvan beskuldig dat hulle meel van swak gehalte
   na Bergen verkoop en tegelykertyd minderwaardige vis uit Ysland as
   beweerde waardevolle Noorse handelsgoed in omloop gebring het.

   Vanaf 1450 het die Huis Oldenburg 'n bedreiging vir Bremen ingehou -
   die oudste van drie broeders uit die dinastie, graaf Christiaan, is in
   1448 tot koning van Denemarke verkies. Enkele jare later het hy ook die
   koningstitels van Noorweë en Swede en die grawetitels van Sleeswyk en
   Holstein ontvang. Die tweede oudste broer, graaf Gerd, het in Oldenburg
   gebly. Hy was 'n onstuimige heerser wat dikwels versuim het om sy
   beloftes of ooreenkomste te eerbiedig, by land- en seerowery betrokke
   was en ook nie geskroom het om nabygeleë gebiede of reisigers te beroof
   nie. Sy broer Christiaan het sy optrede net soos 'n aantal ander vorste
   gesteun.

   Bremen het dertig jaar lank in verskillende alliansies teen hom oorlog
   gevoer, maar was ondanks sy hoë oorlogskoste nie altyd suksesvol met sy
   militêre veldtogte nie. Veral Delmenhorst, die omgewing van die Weser
   se benedeloop en sy monding was omstrede gebiede. Eers danksy die
   ondersteuning van die aartsbiskop het Gerd in 1482 'n militêre neerlaag
   gely, afstand van sy titel gedoen en tot die klooster Rastede
   toegetree. In 1500 is hy op die terugreis van 'n pelgrimsvaart in die
   Rhônevallei oorlede.

[wysig] Argitektuur

   Die Schnoor in die historiese middestad was vroeër die tradisionele
   woonkwartier van die armer deel van die bevolking, maar het sedert sy
   restourasie in die laat 1950's ook talle kunstenaars gelok wat hier hul
   ateljees geopen het
   Die Schnoor in die historiese middestad was vroeër die tradisionele
   woonkwartier van die armer deel van die bevolking, maar het sedert sy
   restourasie in die laat 1950's ook talle kunstenaars gelok wat hier hul
   ateljees geopen het

   Bremen is vandag een van die langste rivierstede in Duitsland wat oor
   'n lengte van meer as 42 kilometer langs die Weserrivier strek en oor
   twee stadsentrums beskik, die historiese stadskern van Bremen met sy
   kenmerkende, byna ronde vorm wat nog steeds die vroeëre versterkings
   weerspieël, en Bremen-Vegesack.

   Die oorspronklike plattegrond het steeds bewaar gebly, en slegs twee
   groot snelpaaie is in die stadsgebied gebou. Daar is geen spesifieke
   sakekern met voorstede nie, maar eerder 'n mengsel van sake- en
   woongeboue sodat die meeste openbare en sakegeboue binne loopafstand
   bereikbaar is. By die stadskern sluit - in teenstelling met die meeste
   ander groot stede in Duitsland - 'n uitgestrekte voorstadgordel met
   sowat 40 000 een- of tweegesinshuise met tuine aan.

   Vanweë sy historiese ontwikkeling as 'n burgerlike koopmansstad beskik
   Bremen nie oor residensiële vorstelike geboue soos herehuise of kastele
   nie. Sy boukuns word oorheers deur kenmerkende geboue wat die
   demokratiese tradisie van die stad en die selfbewussyn van sy burgers
   weerspieël soos die Raadsaal, die Schütting (die tradisionele
   hoofkwartier van Bremen se koopmansvereniging en huidige setel van die
   handelskamer), en die Parlement of Bremer Bürgerschaft. Die Raadsaal
   van Bremen en die Roland-standbeeld op die Markplein is deur die UNESCO
   as wêreldkultuurerfenis gelys.

   Die kenmerkende plaaslike Renaissance-boustyl, wat later
   Weserrenaissance genoem is en veral elemente van die Italiaanse en
   Wes-Europese Renaissance verenig het, het die bou- en meubelkuns van
   Bremen vanaf die begin van die 16de tot by die middel van die 17de eeu
   oorheers. Sy belangrikste argitektoniese kenmerke is pragtig versierde
   gewels; sogenaamde staande gewels (Nederduits Utlucht, wat van die
   grond af verrys het); tweedelige vensters en die sogenaamde
   Bossenquader - blokke van natuursteen waarvan slegs die voorkant
   gemessel is.

   Terwyl groot dele van Bremen tydens die bomanvalle van die Tweede
   Wêreldoorlog verniel is, het die historiese woonkwartier Schnoor in die
   stadsentrum bewaar gebly. Danksy die inisiatief van Karl Dillschneider,
   'n amptenaar wat met monumentesorg belas was, is die kwartier in die
   laat 1950's nie afgebreek nie, maar in sy geheel gerestoureer.

   Die historiese argitektuur uit twaalf eeue word verryk deur 'n aantal
   uitstekende voorbeelde van moderne boukuns soos die Glocke, 'n
   konserthuis wat in 1928 in die Art Déco-boustyl opgerig is, die
   Böttcherstraße met sy baksteenboukuns, die Universum Science Center,
   die postmoderne woonkwartier by die Marterburg en die AWD-Dome met die
   Congress Centrum en die handelskouterrein.

[wysig] Die Markplein

   Die Markplein was vroeër die vergaderplek van die sogenaamde maatgereg
   wat oortreders van die ykwet gestraf het, maar ook van talle Kohlhökers
   of groenteboere wat hul produkte tussen die katedraal, die raadsaal en
   die Roland-standbeeld aangebied het. Die plein vorm nog steeds die
   sentrum van Bremen se openbare lewe - hier lê die Raadsaal (wat as die
   regeringsgebou van die deelstaat Vrye Hansestad Bremen dien) en die
   parlementsgebou wat van die plein 'n gewilde plek vir politieke
   betogings maak. Die plein is net soos gewild vir onthale asook vir die
   jaarlikse Kersmark en die "klein vrymark" (kleiner Freimarkt).
   Die Roland-standbeeld
   Die Roland-standbeeld
   Die Stadsmusikante van Bremen
   Die Stadsmusikante van Bremen

   Die magtige standbeeld van die ridder Roland, 'n paladyn van Karel die
   Grote, met 'n hoogte van 5,50 meter is in 1404 opgerig en staan nou
   bekend as die simbool van Bremen. Middeleeuse Hansestede het Roland
   dikwels as 'n simbool vir hulle politieke onafhanklikheid gekies, maar
   dit was Bremen waar vir die eerste keer 'n Roland-standbeeld uit steen
   opgerig is wat ook steeds die grootste van alle soortgelyke monumente
   gebly het. Roland se spitse knieë markeer die presiese afstand van een
   Bremiese el en is deur die maatgereg gebruik om oortredings van die
   ykwette te bewys.

   Die Bremiese Roland met sy kenmerkende glimlag kyk in die rigting van
   die katedraal wat tot by die 16de eeu as die setel van die grootste
   teenstander van burgerlike vryhede in Bremen beskou is - die plaaslike
   vorsbiskop. Roland se goue wapenskild dra 'n Nederduitse inskrif met
   die Bremiese "Onafhanklikheidsverklaring":


     Bremen (stad)

                       Vryheit do ik ju openbar
                    De karl und menich vorst vorwar
                      Desser stede ghegheven hat
                     Des danket gode is min radt.
                  (Dis vryheid wat ek julle openbaar
                         wat Karel (die Grote)
                       en menige vors, voorwaar,
                      aan hierdie stad gegee het.
                  Dank God daarvoor, dit is my raad.)


                                                      Bremen (stad)

   Die Bremiese koopmans het daarop aanspraak gemaak dat hulle net onder
   die regstreekse gesag van die keiser sou staan, maar hul bewering dat
   Bremen reeds deur Karel die Grote deur 'n Vrye Ryksstad verklaar sou
   wees is nooit deur historiese dokumente gestaaf nie. Eers in 1646 het
   keiser Ferdinand III Bremen deur omkopery hierdie status met die
   sogenaamde Diploma van Linz toegeken.

   Die bronsstandbeeld aan die weskant van die Raadsaal, wat die
   Stadsmusikante van Bremen uitbeeld, is 'n meesterwerk van die moderne
   kuns wat in 1953 deur die beeldhouer Gerhard Marcks geskep is. Die
   sprokie van vier diere - 'n donkie, 'n hond, 'n kat en 'n haan - wat
   vanweë hul ouderdom deur hul eienaar as nutteloos beskou en dus gedood
   sal word, speel hom in die omgewing van Bremen af en is in die 19de eeu
   deur die Gebroeders Grimm opgeteken. Die vier diere is oorspronklik van
   plan om as stadsmusikante in Bremen te gaan werk om hul brood te
   verdien, maar op pad na die stad verdryf hulle 'n rowerbende uit 'n
   verlate huis en besluit om daar te bly.
   Die Haus der Bürgerschaft
   Die Haus der Bürgerschaft

   Agter die Roland-standbeeld het 'n reeks statige burgerhuise ontstaan.
   Die Sparkasse met sy historiese fasade uit die jaar 1755, die
   Rathausapotheke (Apteek by die Raadsaal), die Akzise uit die jaar 1595
   (die huidige gebou is in 1830 opgerig) en die Deutsche Haus (Duitse
   Huis) wat later bygevoeg is.

   Die teenoorliggende deel van die Markplein word deur die Haus der
   Bürgerschaft, die parlementsgebou van die deelstaat Vrye Hansestad
   Bremen, begrens. Die parlement is in 1966 volgens 'n ontwerp van die
   argitek Wassili Luckhardt, 'n voorstander van die modernistiese
   boukuns, in die vorm van 'n glaskubus gebou. Aanvanklik is Luckhardt se
   ontwerp deur baie Bremenaars vanuit 'n histories-estetiese perspektief
   skerp gekritiseer, en 'n burgervereniging het selfs vir die heropbou
   van die ou Markplein van voor 1945 gepleit. Die destydse
   parlementspresident Hagedorn het dit egter duidelik gestel dat die
   wonde wat die ou stadskern deur die geallieerde bomaanvalle toegedien
   was nie deur middel van historiserende fasades genees sou kon word nie.
   Vir hom was die moderne ontwerp 'n simbool vir die nuwe demokratiese
   begin van die na-oorlogse tydperk.^[10] Vandag word die moderne gebou
   as 'n integrale bestanddeel van die nuwe Markplein en argitektoniese
   besienswaardigheid in eie reg aanvaar.^[11] Die parlementsgebou bekoor
   met sy estetiese funksionaliteit en deursigtigheid - die
   besoekersbalkon in die vergadersaal is betreklik laag aangebring sodat
   burgers hul sitplekke byna te midde van die parlementêre gebeure kan
   inneem.^[12]

[wysig] Die Raadsaal

   Die Bremiese Raadsaal pronk met een van die indrukwekkendste
   Renaissance-fasades in Noord-Europa en in Julie 2004 saam met die
   Roland-standbeeld deur die UNESCO tot wêreldkultuurerfenis verklaar.
   Dit is oorspronklik tussen 1405 en 1410 as 'n saalgebou in die Gotiese
   boustyl opgerig en tydens Bremen se bloeitydperk tussen 1605 en 1616
   deur die boumeester Lüder von Bentheim met elemente van die Nederlandse
   Renaissance-argitektuur uitgebou. Destyds het die raadsaal sy
   simmetriese struktuur met die magtige voorgewel gekry, terwyl die
   oorspronklike spitsboogarkades met rondboogarkades vervang is. Die
   vroeëre eenvoudige boustyl is met afwisselende rooi bakstene en grys
   sandsteen asook die groen dak verfraai en het met sy nuwe voorkoms die
   selfbewussyn van die Bremiese koopmans versinnebeeld.
   Die Raadsaal van Bremen met die Roland-standbeeld
   Die Raadsaal van Bremen met die Roland-standbeeld

   Die beeldegalery oor die arkades verwys dan ook na die Calvinistiese
   gesindheid van die Bremiese burgers: Hier is onder meer 'n pous
   uitgebeeld wat op sy hande en voete kruip, terwyl 'n bekoorlike vrou,
   wat op sy rug sit, die wêreldlike gesag simboliseer. Een van die ander
   figure, 'n vrou wat besig is om wyn met water te verdun, is 'n
   allegoriese oproep tot matiging en selfdissipline.

   Die agt groot steenfigure oor die balkon versinnebeeld Karel die Grote
   met sy sewe keurvorste ('n verwysing na Bremen se beweerde status as
   Vrye Ryksstad), terwyl Bybelse figure uit die Ou en Nuwe Testament aan
   die linker- en regterkant staan.
   Die feessaal
   Die feessaal

   Die saal op die grondverdieping, wat vroeër deur geregshowe of op
   markdae deur handelaars gebruik is, het sy oorspronklike eenvoudige
   Gotiese styl sonder dekorasies tot vandag toe bewaar. Eers in die
   feessaal op die eerste verdieping versinnebeeld die pragtige
   versierings die mag en invloed van die Middeleeuse Bremen. Die saal met
   'n lengte van 40 en 'n wydte van 13 meter word nog steeds vir amptelike
   onthale of Senaatsdebatte gebruik.

   Die feessaal se houtplafon is met medaljons versier wat alle Duitse
   keisers van Karel die Grote tot by Sigismund uitbeeld. Pragtige
   ligkrone, wat van geelkoper gemaak en aan staalkettings opgehang is,
   verlig die saal. Tussen die ligkrone is houtmodelle van gewapende
   oorlogskogges aangebring. Hul kannone is vroeër dikwels van klein
   ladings kruit voorsien en afgevuur om staatsgaste te vermaak.

   Die Güldenkammer of Goue Kamer is 'n meesterwerk van die
   barokhoutsnykuns wat tussen 1612 en 1616 ontstaan het. Hierdie
   voorgewel aan die vensterfront is deur die raadslede vir beraadslagings
   gebruik.

[wysig] Die Raadskelder

   Die Raadskelder omtrent 1900
   Die Raadskelder omtrent 1900

   Die Bremer Ratskeller is 'n tradisionele kroeg in die kelder van die
   raadsaal. Die stadsraad het hier reeds sedert sy oprigting in die jaar
   1405 wyn gestoor en verkoop - dit maak van die Bremiese Raadskelder die
   oudste wynkelder in Duitsland. Een van sy besienswaardighede is die
   oudste wynvat van die land wat Rüdesheimer-wyn uit die jaar 1653 bevat.
   Ondanks sy onskatbare waarde is hierdie wyn egter vermoedelik nie meer
   drinkbaar nie - in teenstelling met die Rüdesheimer Apostelwyn uit die
   jaar 1727, wat as die oudste nog drinkbare wyn in Duitsland beskou
   word.

   Die kelder bestaan in argitektoniese opsig uit 'n Gotiese saal met drie
   skepe, en sy eikehoutsitbanke word deur indrukwekkende wynvate omring
   wat vandag leeg is. Die tradisionele Priölken, wat teenoor die sitbanke
   lê, is klein kamertjies waar Bremiese koopmans vroeër die glasies laat
   klink het nadat hulle 'n kontrak aangegaan het. As bewys van hulle
   eerbaarheid het hulle die houtdeure gewoonlik oop gelaat.

   Deesdae word in die Raadskelder spitswyne uit dertien Duitse wyngebiede
   bedien. Die wynkelders vlakby die kroeg strek tot by onder die
   Liewevrouekerk en die katedraal van Bremen en bied stoorplek vir sowat
   500 000 bottels wyn. Internasionale klante soos talle Duitse ambassades
   bestel hier hul wyne.^[13]

[wysig] Die Schütting

   Die pragtige portaal van die Schütting
   Die pragtige portaal van die Schütting

   Die Schütting was vroeër die tradisionele gilde- en koshuis van die
   Bremiese koopmans en dien sedert 1849 as die setel van die Bremiese
   Handelskamer. Die huidige gebou is tussen 1537 en 1538 deur die Vlaamse
   argitek Johan de Buscheneer in die pragtige Renaissance-boustyl van sy
   tuisland opgerig en het 'n ouer gildehuis vervang wat in 1444 deur die
   Bremiese koopmansgilde aangekoop is. Van die oorspronklike Schütting
   het net die trapgewel van die westelike fasade en die oostelike gewel,
   wat in 1565 deur 'n Bremiese steenmesselaar geskep is, bewaar gebly.
   Die kenmerkende uitstekende rand aan die hooffasade is in 1594 met 'n
   pragtige skeepsgewel verfraai.

   Die fasade is later van Barokstylelemente voorsien, terwyl die portaal
   en bordes in die 19de eeu bygevoeg is. Die Nederduitse inskrif Buten un
   binnen - wagen un winnen ("Binne en buite - waag en wen"), wat oor die
   portaal aangebring is, is die leuse van die Bremiese koopmans.

   Die fasade pronk met die wapens van Bremiese koopmans. Die opvallendste
   wapenskild vertoon 'n regop staande bekroonde vis en verwys na die
   sogenaamde Bergenvaarders, Bremiese koopmans wat danksy die handel met
   stokvis (gedroogde kabeljou) en haring uit Skandinawië die grondslag
   vir Bremen se welvaart gelê het.

   Nadat dit deur geallieerde bomme getref is, het die Schütting op 6
   Oktober 1944 afgebrand en is ná sy heropbou met 'n gerekonstrueerde
   fasade en nuwe binneruimtes in 1956 heropen.

[wysig] Die St. Petri-katedraal

   Die St. Petri-katedraal
   Die St. Petri-katedraal
   Die koor met die groot orrel wat deur die bekende orrelbouer Wilhelm
   Sauer geskep is
   Die koor met die groot orrel wat deur die bekende orrelbouer Wilhelm
   Sauer geskep is

   Die St. Petri-katedraal (Duits: Dom St. Petri) is 'n sandsteengebou wat
   tussen die 11de en 13de eeu opgerig en vanuit sy oorspronklike Romaanse
   boustyl later tot 'n Gotiese kerkgebou verander is. Die kapelle aan
   weerskante is in die 14de eeu bygevoeg, en in die 16de eeu is die
   noordelike gedeelte tot 'n Laat-Gotiese halkerk omgebou.

   Die katedraal is op 'n klein helling en oorspronklike sandduin opgerig
   wat vroeër as beskerming teen die Weserrivier se vloedwater gedien het.
   Toe die priester Willehad van Karel die Grote in 780 die opdrag gekry
   het om van Bremen 'n biskopsetel te maak, het die keiser veral in die
   beveiliging van die noordelike ryksgrens belang gestel. En ná die
   Wiking-aanval op Hamburg in 845 het die plaaslike biskop Ansgar sy
   setel selfs na Bremen verskuif en van die stad 'n aartsbisdom en
   sentrum vir die Christelike sendingwerk in Noord-Europa gemaak.

   Willehad se aanvanklike kerkgebou, wat in 789 ingewy is, was van hout
   gemaak en het nie bewaar gebly nie. Eers die basiliek, wat in die 11de
   eeu ontstaan het, vorm ondanks talle brande en oorlogskade nog steeds
   die kerngebou van die huidige katedraal. Omtrent 1250 is die katedraal
   van Gotiese bouelemente voorsien, en in 1482 is die noordtoring en
   noordelike skip deur 'n brand ernstig beskadig.

   Met die begin van die Bremiese Reformasie in 1522 het swaar tye vir die
   katedraal aangebreek. Die Rooms-Katolieke vorsbiskop is uit Bremen
   verdryf, die katedraal geplunder en voorlopig gesluit. In die jaar 1638
   het die suidtoring ineengestort, en terwyl die gereformeerde Bremen met
   pragtige boukuns gepronk het, het die katedraal eerder soos 'n bouval
   gelyk.

   Eers in die 19de eeu is die katedraal weer as 'n kulturele erfenis
   beskou, en welvarende Bremiese koopmans het die restourasie van die
   gebou gefinansieer wat vanaf 1888 onder die leiding van Max Salzmann
   deurgevoer is. Die torings is verhoog tot 98 meter, en die fasade is
   met Neoromaanse stylelemente verfraai. Van die vyf steenfigure tussen
   die portaalboë het een - dié in die middel wat Karel die Grote uitbeeld
   - selfs die gelaatstrekke van die destydse Duitse keiser Wilhelm II en
   weerspieël sodoende die monargiese patriotisme van sy tyd.^[14]

   Die binneruimte bestaan uit drie lang skepe met pastelkleurige
   sandsteenmure volgens die oorspronklike ontwerp en opvallende verskille
   ten opsigte van hul boustyle wat egter geen afbreuk aan hulle
   argitektoniese harmonie doen: Die suidskip het sy Romaanse karakter
   bewaar, terwyl die hoë noordskip met sy kruispilare eers ná die groot
   brand van 1482 ontstaan het en sodoende die Gotiese boustyl van sy tyd
   weerspieël. Die magtige middelskip verenig Romaanse en Gotiese elemente
   en bied 'n uitsig oor die koor en die galery.

   Die godsdienstige geskille van die Reformasie-tydperk het neerslag
   gevind in die ontwerp van die preekstoel in die middelskip wat in 1641
   deur die beeldhouer Jürgen Kriebel geskep is. Die destydse
   Calvinistiese burgers was negatief ingesteld teenoor religieuse
   skilderye en beeldhouwerk, maar Kriebel het die preekstoel nogtans met
   pragtige figure versier.

   Die balustrade aan die galery is deur 'n Brabantse kunstenaarsgesin wat
   omtrent 1500 na Bremen geëmigreer het van motiewe uit die vroeë
   geskiedenis van die stad voorsien soos Karel die Grote en Willehad wat
   'n model van die katedraal in hul hande hou en bekende persoonlikhede
   van die destydse aartsbisdom.

   Die wange van die oorspronklike koorgestoelte is in 1823, toe die koor
   afgebreek is, bewaar en na die suidskip verplaas. Hulle beeld motiewe
   uit die Ou Testament uit, net soos die geskille tussen die aartsbiskop
   en die vroeë burgery wat tot die vernieling van die eerste
   houtstandbeeld van die ridder Roland gelei het.

   Die katedraal se oostelike kripte pronk met sy Romaanse boustyl en vier
   kapitele uit die tydperk van voor 1100 wat mitiese figure uit die
   Voor-Christelike tydperk met Christelike simbole verbind, terwyl die
   westelike kripte 'n bronsdoopvont uit die 13de eeu huisves wat op
   leeueruiters rus. Die standbeeld, wat Christus as rigter van die wêreld
   uitbeeld, is die oudste kunswerk in die katedraal wat deur beeldhouers
   geskep is.

   In die dwarsskip lê die ingang tot die katedraalmuseum wat die
   geskiedenis van die gebou behandel en argeologiese vondse uit die
   1970's vertoon soos kledingstukke en goue juweliersware uit
   verskillende biskopsgrafte. Die loodkelder naby die katedraal vertoon
   makabere vondse - agt gemummifiseerde lyke uit die 17de en 18de eeu.
   Oorspronklik is die mummie van 'n 15de euse ambagsman in die kelder
   gevind wat hier blykbaar neergelê en later vergeet is, en later is nog
   meer oorledenes waarvan die identiteit nie bekend was nie hier geplaas.
   Eers in die 19de eeu het die owerhede hierdie soort begrafnis verbied.
   Dit is nie presies bekend hoekom mummifisering in die kelder
   plaasgevind het; dit is moontlik die gevolg van ekstreme droogheid en
   ander klimatiese besonderhede.^[15]

[wysig] Die konsertgebou Die Glocke

   Die Glocke
   Die Glocke

   Die tradisionele konsertgebou Die Glocke is langsaan die katedraal aan
   die buitekant van die markplein opgerig. Die oorspronklike toringagtige
   gebou met sy keëldak en vakwerkmure wat in die 15de eeu opgerig is het
   vanweë sy aghoekige vorm as Glocke ("klok") bekend gestaan. In 1737 is
   die gebou deur 'n nuwe, eweneens aghoekige vervang wat as skoolgebou en
   stoorhuis vir lêers van 'n geregshof gebruik en in 1857 deur die
   Bremiese kunstenaarsvereniging gekoop en tot sy hoofkwartier omgebou.

   Die gebou is op 26 Januarie 1915 deur 'n brand verwoes en in 1925
   volledig afgebreek; ook die Middeleeuse kruisgang het destyds verlore
   gegaan. Die huidige gebou het in 1928 volgens 'n ontwerp van Walter
   Görig in die Art Déco-styl ontstaan en is in die laat 20ste eeu
   grotendeels gerestoureer. Die Glocke dien tans as Bremen se
   hoofkonsertgebou en is danksy sy uitstekende akoestiese eienskappe deur
   die bekende Oostenrykse dirigent Herbert von Karajan by die drie beste
   konsertsale in Europa gereken, terwyl die sangeres Dame Margaret Price
   dit as die wêreld se beste konsertsaal vir sangers beskryf
   het.^[16]^[17]

   Die Glocke staan vandag onder meer bekend vir sy ambisieuse
   konsertreekse wat naas klassieke musiek ook chansons en jazz-musiek
   insluit. Daarnaas word hier ook lesings, kongresse en vergaderings
   gehou en kabaret- en teateropvoerings aangebied.

[wysig] Böttcherstraße

   Die ingang tot die Böttcherstraße met die reliëf Der Lichtbringer
   Die ingang tot die Böttcherstraße met die reliëf Der Lichtbringer

   Böttcherstraße (letterlik "Kuiperstraat") is 'n pragtige nou straatjie
   wat van die historiese stadskern na die Weseroewer loop. Oorspronklik
   was dit die tradisionele kwartier van Bremen se kuipers, tog met die
   verskuiwing van die hawegeriewe na die benedeloop van die Weser het die
   ambagsmanne die straat verlaat sodat dit in onguns verval het.

   In die jaar 1902 het die welvarende Bremiese koopman, nyweraar en
   latere uitvinder van kafeïenvrye koffie, Ludwig Roselius (1874-1943),
   'n ou pakhuis in Böttcherstraße 6 gekoop wat as die enigste
   oorspronklike gebou in die straat bewaar gebly het. Roselius het
   geleidelik ook die ander geboue gekoop en hulle laat afbreek om die
   hele straat as 'n argitektoniese kunswerk te laat herleef.

   Die westelike kant is deur die argitekte Alfred Runge en Eduard
   Scotland in die sogenaamde Heimatschutz-boustyl met elemente van die
   Middeleeuse stadsargitektuur en tradisionele Nedersaksiese boumateriale
   ontwerp. Die oostelike kant is deur Bernhard Hoetger in 'n unieke styl
   gebou wat die destyds modernste beskikbare materiale soos
   brandgeskilderde glas en staal vir die skepping van 'n buitengewone
   fasadelandskap ingespan het.

   Die argitektoniese kunswerk met 'n totale lengte van 110 meter wat deur
   die drie argitekte in die tydperk tussen 1923 en 1931 gebou is, behels
   onder meer die pragtige Paula-Becker-Modersohn-Haus met sy organiese
   vorme. Paula Modersohn-Becker (1876-1907) was een van die leidende
   skilders in die kunstenaarskolonie van Worpswede naby Bremen wat met
   haar portrette van boere en kinders een van die pioniers van die
   ekspressionisme en moderne kuns in Duitsland was. Die huis vertoon haar
   skilderkuns.
   Robinson-Crusoe-Haus en Haus Atlantis
   Robinson-Crusoe-Haus en Haus Atlantis

   Die Ludwig-Roselius-Haus was die eerste huis wat deur Roselius gekoop
   is en is in 1928 deur Carld Eduard Eeg tot 'n representatiewe stadhuis
   omgebou. Vandag huisves dit 'n museum vir kultuurgeskiedenis. Die klein
   plein voor die huis bied 'n uitsig oor die Haus des Glockenspiels
   ("Huis van die Klokkespel") met 30 porseleinklokke uit Meißen wat deur
   die musikant Lutz Dietze geskep is.

   Die Haus St. Petrus huisves huisves sedert 1980 die kasino van Bremen,
   terwyl die Haus Atlantis met 'n sakrale koepelgewelf pronk wat van blou
   glasstene gemaak is. Die Robinson-Crusoe-Haus is in 1931 deur Karl von
   Weihe ontwerp en herinner aan die bekende romanfiguur, 'n boorling van
   Bremen.

   Die goue reliëfplaat Der Lichtbringer van Bernhard Hoetger aan die
   ingang tot die Böttcherstraße herinner aan Roselius se geskil met die
   Nasionaalsosialiste. Alhoewel hy self skenkings aan die Hitler-party
   gemaak het en vreemde rasteorieë aangaande die Nordies-Nederduitse volk
   ontwikkel het, was die Nazi's allesbehalwe gelukkig met die
   ekspressionistiese boustyl en het dit as "ontaarde kuns" gebrandmerk:
   Hitler het die "Böttcherstraßenkunst" op die Neurenbergse Partykongres
   van die NSdAP skerp aangeval.^[18] Roselius was ontsteld oor die
   negatiewe kommentaar en het Hoetger die opdrag gegee om die
   Lichtbringer te skep - 'n bevallige figuur wat die Führer met 'n swaard
   in sy hand uitbeeld: 'n Simboliese verwysing na Hitler as die leier wat
   die Bose met geweld uitroei.

   Die Nazi-party was steeds ontevrede met die kunswerk - en slegs omdat
   dit as 'n uitstekende voorbeeld van "ontaarde kuns" aan leerders
   vertoon is het die Nazi's die Böttcherstraße nie laat afbreek nie. Die
   kunswerk is ook nie deur die geallieerde bomaanvalle van die Tweede
   Wêreldoorlog geraak nie; die enigste bom, wat in die kwartier geval
   het, het 'n reusagtige Odin-standbeeld, wat deur Hoetger geskep is,
   verniel.

[wysig] Schnoor

   Tipiese huise in die Schnoorkwartier
   Tipiese huise in die Schnoorkwartier

   Die Schnoorkwartier (Nederduits: Snoor) is die oudste stadsbuurt van
   Bremen met nou straatjies en huise wat uit die 15de en 16de eeu dateer.
   Sy Nederduitse naam is afgelei van snoor of "snoer" en verwys na die
   ambagsmanne wat hier vroeër toue vir die Bremiese skeepvaarbedryf
   vervaardig het.

   Die Schnoor was in die Middeleeue die bakermat van die vinnig groeiende
   Hansestad, en die eerste bewoners was vissers, ambagsmanne en skippers
   wat in klein huise met rietdakke gewoon het. 'n Aantal straatname
   getuig van die instellings wat vroeër hier bestaan het - soos die
   eerste openbare badkamer (Nederduits stave) in die Stavendamm. Die
   eerste historiese verwysings na die kwartier dateer uit die 13de eeu
   toe 'n Fransiskaneklooster vlakby die Schnoor ontstaan het. Die huidige
   Rooms-Katolieke St. Johanniskerk is 'n tipiese halkerk sonder toring
   wat tussen 1230 en 1240 in die boustyl van die Noord-Duitse
   baksteengotiek opgerig is.
   15de en 16de eeuse boustyle in die Schnoor
   15de en 16de eeuse boustyle in die Schnoor

   Die Jacobi-herberg was tydens die Middeleeue 'n belangrike
   tussenstasies vir tienduisende gelowiges wat gedurende hul
   pelgrimstogte na Santiago de Compostela in Spanje in Bremen aangekom
   het. Die Jacobi-Majoris-broederskap, wat in 1656 in Bremen gestig is,
   het na weduwees omgesien en vir hierdie doelwit 'n huis in die Schnoor
   gekoop.

   In die 19de eeu was die Schnoor die woonkwartier van arm burgers en
   ander randgroepe soos Rooms-Katolieke en Jode wat tot by die jaar 1918
   nie volle burgerregte geniet het nie. Ook Bremen se sinagoge is hier in
   1876 opgerig. Tydens die pogrom van die sogenaamde Reichskristallnacht,
   'n georganiseerde optrede van Nazi's teen Joodse burgers in die nag
   tussen 9 en 10 November 1938, is die sinagoge deur SA-manne, bewoners
   en lede van die Bremiese brandweer aan die brand gesteek.

   Die Schnoor is tydens die Tweede Wêreldoorlog nie deur bomaanvalle
   geraak nie, maar die meeste bewoners kon nie die nodige herstelwerk
   bekostig nie sodat die buurt in die 1950's in 'n baie slegte toestand
   was. Aanvanklik was daar planne om die buurt af te breek en deur 'n
   nuwe sakebuurt te vervang, maar uiteindelik het huiseienaars
   staatsubsidies ontvang om hul huise te restoureer. Orals in Bremen is
   argitektoniese elemente en versierings uit die bouvalle van die Tweede
   Wêreldoorlog, wat ongeskonde gebly het, ingesamel en by die herstelwerk
   vir fasades in die Schnoor gebruik. Danksy die besondere atmosfeer het
   die Schnoor vinnig tot 'n gunstelingkwartier van kunstenaars en
   ambagsmanne ontwikkel. By die oostelike uitgang van die Schnoor het die
   argitekte Goldapp en Klump in die 1980's 'n postmoderne woonkwartier
   ontwerp wat elemente van die Schnoor-boustyl met die moderne
   argitektuur van die omgewing verbind.

   Die Schnoor huisves vandag belangrike kulturele en geestelike
   instellings soos die Instituut vir die Nederduitse Taal, die
   Packhausteater en die eerste Rooms-Katolieke klooster wat sedert die
   Reformasie in Bremen geopen is.

[wysig] Schlachte

   Hierdie repliek van die Britse fregat Admiral Nelson dien as 'n
   restourantskip
   Hierdie repliek van die Britse fregat Admiral Nelson dien as 'n
   restourantskip

   Die Schlachte is die historiese oewerpromenade van Bremen langs die
   Weserrivier en loop vanaf die St. Martinikerk sowat 660 meter in
   noordwestelike rigting. Die naam Schlachte is afgelei van die
   Nederduitse term slait en verwant aan Afrikaans "slaan" en verwys na
   die swaar houtstamme wat Bremiese koopmans in die Middeleeue in die
   grond geslaan het om 'n vaste ankerplek vir hul handelskepe te skep.
   Geleidelik het 'n hoë muur en 'n kaai ontstaan waar in- en
   uitvoergoedere soos steengoed, tabak, vis, speserye, hout en ander
   gestapel, deur sogenaamde Küpers gekontroleer en in Bremiese pakhuise
   gestoor is.
   Die Hansekogge Roland von Bremen
   Die Hansekogge Roland von Bremen

   Sedert die 11de eeu het die Schlachte as Bremen se hawe gedien, en
   omtrent 1244 is hier 'n brug opgerig wat die stad met die Weser se
   linkeroewer verbind het. Die Schlachte-hawe is deur die eeue heen
   steeds verder uitgebou en het tot by die 16de eeu die belangrikste hawe
   van Bremen gebly. Die hawebuurt wat hier ontstaan het en deur die muur
   van die res van die stad geskei was, het tipiese hawegeriewe soos
   seemanskroeë, herberge, kantore, washuise en bordele ingesluit. In 1646
   is die promenade met natuurstene geplavei.

   Nadat die Bremiese handelskepe as gevolg van die Weser se versanding
   nie meer by die Schlachte kon aandoen nie, het die promenade sy funksie
   as hawe verloor. Vandag doen slegs nog privaat- en toeristebote hier
   aan, en die Schlachte pronk met 'n aantal historiese skepe soos die
   repliek van 'n 14de eeuse koggeskip. Hierdie Hanseatiese skeepstipe is
   deur Bremiese koopmans in die Middeleeue gebruik om seehandel met onder
   meer die Skandinawiese en Baltiese lande te dryf. Destys het honderde
   kogges by die Schlachte voor anker gelê.

[wysig] Ekonomie

   Die industriële herstrukturering van die Bremiese ekonomie hou nog
   steeds aan. Tans is die motorbedryf, lug- en ruimtevaart,
   voedselverwerking, mobiele tegnologieë, lewenswetenskappe,
   biotegnologie en logistiek die steunpilare van die plaaslike ekonomie,
   terwyl ook die tradisionele hawebedryf in Bremerhaven sterk groei
   toon.^[19]

   Die bruto geografiese produk van die Vrye Hansestad Bremen het in 2006
   25,3 miljard € beloop, en die reële groei op 'n jaargrondslag was met
   2,2 persent die hoogste sedert die jaar 2000.^[20]

[wysig] Bremen as 'n hawestad

   'n Duitse posseël vereer die plaaslik geboude vierskroewestoomskip TS
   Bremen van die Bremiese redery Norddeutscher Lloyd wat in 1929 die Blou
   Band as die vinnigste skip op die Transatlantiese roete gewen het
   'n Duitse posseël vereer die plaaslik geboude vierskroewestoomskip TS
   Bremen van die Bremiese redery Norddeutscher Lloyd wat in 1929 die Blou
   Band as die vinnigste skip op die Transatlantiese roete gewen het

   Die Weserversanding het daartoe gelei dat oseaanskepe reeds vanaf die
   vroeë 17de eeu geleidelik na Vegesack, Brake en uiteindelik (in 1827)
   Bremerhaven verskuif. Met die bou van die Europahawe, wat stroomaf van
   die historiese stadskern geleë was, het Bremen vanaf 1887 weer
   regstreeks voordeel uit die winsgewende seehandel getrek.

   In 1888 het die Vrye Hansestad Bremen by die Duitse Tolverbond
   aangesluit, en die Europahawe het sodoende vryhawestatus gekry. Die
   hawe is steeds verder uitgebrei, en in 1906 is die oorsese hawe ingewy.

   Danksy die vinnige ekonomiese opswaai in die na-oorlogse Duitsland het
   in- en uitvoere skerp gestyg, en die hawegeriewe aan die regteroewer is
   in 1960 met 'n nuwe hawe met 'n oppervlakte van 1,6 vierkante kilometer
   aan die Weser se linkeroewer aangevul. Hier is in 1964 die vryhawe
   Neustädter Hafen in bedryf gestel en in 1968 tot 'n houerterminaal
   uitgebou.

   Die Bremiese hawens het tot by die middel van die 20ste eeu as
   klassieke hawens gedien, maar moderne houerskepe het uiteindelik te
   groot geraak. Van die sowat 52,3 miljoen ton goedere, wat in 2004 in
   Bremiese hawens gehanteer is (waaronder meer as 35 miljoen ton in
   houers), is net 26 persent in Bremen gehanteer, terwyl die res in
   Bremerhaven gelaai of uitgelaai is.^[21]

   In 1998 is die sogenaamde Stadbremiese hawens gesluit en met 3,4
   miljoen kubieke meter Wesersand opgevul om plek te skep vir die nuwe
   bouprojek Hafen-City. Die nuwe buurt Überseestadt, wat hier ontstaan,
   behels postmoderne woonkwartiere en 'n nuwe sakebuurt. Die historiese
   Speicher IX, 'n tradsionele baksteenpakhuis uit die jaar 1912 met 500
   vensters, is in 2003 as die nuwe hoofkwartier van die Bremiese
   kunsskool Hochschule für Künste heropen.

[wysig] Skeepsbou

   Die vroeëre Vulkan A.G.-werf naby die Lesumrivier se monding in die
   Weser in Bremen-Vegesack
   Die vroeëre Vulkan A.G.-werf naby die Lesumrivier se monding in die
   Weser in Bremen-Vegesack

   Die Bremer Vulkan AG [ˈvʊlkan] en die A.G. Weser was vroeër belangrike
   skeepswerwe in Bremen en die belangrikste plaaslike werkgewers.

   Die Bremer Vulkan A.G., wat na die Romeinse god van die smeekuns
   Vulcanus vernoem was, het skepe van alle kategorieë gebou soos vrag-,
   passasiers-, tenk-, vissery- en houerskepe asook duikbote en fregatte.
   Dit was tot by die 1980's een van die grootste werwe in Duitsland en
   het meer as 1 000 skepe gebou. Teen die middel van die 1990's het die
   maatskappy in finansiële moeilikhede beland en het in 1996 bankrot
   gegaan. Die skeepsboubedrywighede in die Bremiese stadsbuurt Vegesack
   is in Mei 1997 gestaak.

   Die Aktiengesellschaft Weser (A.G. Weser) is in 1872 gestig en het
   tydens die twee wêreldoorloë onder meer duikbote vervaardig, maar was
   tot by sy sluiting in 1983 ook 'n belangrike vervaardiger van vrag- en
   passasierskepe. In sy bloeitydperk het die werf in die Bremiese
   stadsbuurt Gröpelingen meer as 20 000 werknemers in diens gehad.^[22]
   Die werf het hom veral op baie groot tenkskepe toegespits, wat ná die
   oliekrisis van die jare 1973 en 1974 egter nie meer in aanvraag was
   nie. Die nuwe vermaaklikheidspark Space Park Bremen is in 2003 op die
   voormalige terrein van die A.G. Weser geopen. Die terrein word tans
   deur 'n Ierse beleggingsmaatskappy herontwikkel en staan nou bekend as
   Waterfront Bremen.

[wysig] Motorbedryf

   Borgward Isabella (1954)
   Borgward Isabella (1954)

   Die eerste motorfabriek het reeds in 1906 ontstaan, en die bekendste
   klant wat 'n plaaslik vervaardigde luuksemotor gekoop het, was die
   Duitse keiser Wilhelm II.^[23]

   Die ingenieur en nyweraar Carl Friedrich Wilhelm Borgward (1890-1963),
   'n boorling van Hamburg, het ná die Eerste Wêreldoorlog met sy
   suksesvolle driewiel-motorvoertuie Blitzkarren en Goliath die hoeksteen
   vir een van die grootste ondernemings van die Duitse motorbedryf gelê,
   die Borgward-Werke, wat in sy bloeitydperk met 20 000 werknemers 'n
   nasionale markaandeel van 12 persent gehad en 65 persent van sy motors
   uitgevoer het.^[24]

   Borgward het saam met sy vennoot, die Bremiese koopman Wilhelm
   Tecklenborg, in 1929/1931 die Bremiese motorvervaardiger Hansa-Lloyd
   oorgeneem. Die nuwe motorfabriek in die Bremiese stadsbuurt
   Hemelingen-Sebaldsbrück, wat in 1938 ingewy is, het tydens die Tweede
   Wêreldoorlog militêre voertuie vervaardig. Ná die oorlog het Borgward
   met klein motors soos die Hansa 1500 en Lloyd LP 300 die laagste
   marksegment oorheers.

   Met die Borgward Isabella het Borgward in 1954 die elegante Amerikaanse
   styl met sagte linies en chroomversierings op 'n kompakte Europese
   motor toegepas en sodoende 'n reusesukses behaal. Maar vanweë die sterk
   mededinging van ander vervaardigers en sy onvermoë om die
   Borgward-Werke as 'n finansieel gesonde onderneming te bewaar, het
   Borgward in moeilikhede beland. Sy laaste model Arabella het as gevolg
   van tegniese probleme 'n slegte reputasie ontwikkel. Borgward was
   uiteindelik afhanklik van staatslenings, maar in 1960 het die deelstaat
   Vrye Hansestad Bremen sy lenings opgeskort. Met Borgward se bankrotskap
   - die eerste van 'n groot matskappy in die na-oorlogse Duitsland - het
   20 000 Bremiese werkgeleenthede verlore gegaan.

   Die opvolgers op die werksterrein was Rheinstahl Hanomag, wat hier
   vragmotors vervaardig het, en later DaimlerChrysler (tans Daimler AG)
   met 13 500 werknemers.^[25] Daimler AG het sedert 1978 meer as vier
   miljoen motors in Sebaldsbrück vervaardig, waaronder een miljoen
   Mercedes Benz C-klasmodelle in die tydperk tussen 1993 en 2001.^[26]
   Die jaarlikse produksie van Daimler AG beloop tans sowat 200 000
   motors, en die aanleg in Bremen is die tweede grootste van die
   maatskappy in Europa. Meer as 600 maatskappye in Bremen vrevaardig
   onderdele en komponente vir motorvervaardigers soos Daimler.^[27]

[wysig] Lug- en ruimtevaart

   'n Model van die passasiersvliegtuig Fw B 200 Condor, wat deur die
   Duitse lugredery Lufthansa gebruik is
   'n Model van die passasiersvliegtuig Fw B 200 Condor, wat deur die
   Duitse lugredery Lufthansa gebruik is

   Die Bremiese lugvaartpionier Henrich Focke het reeds in 1909 sy eerste
   eksperimentele sweefvliegtuig aan die publiek bekend gestel en in die
   volgende jaar met die kleinskaalse vervaardiging van vliegtuie begin.
   Die motorvliegtuig Kolthoff-Focke A IV was die eerste prototipe wat in
   1912 suksesvol getoets is.

   Op 23 Oktober 1923 het Henrich Focke saam met Georg Wulf die maatskappy
   Bremer Flugzeugbau AG gestig. Die naam is nog in dieselfde jaar gewysig
   tot Focke-Wulf Flugzeugbau AG. In 1926 is die eerste reeks
   passasiersvliegtuie vervaardig, die A 16. Georg Wulf het tydens 'n
   toetsvlug van 'n nuwe vliegtuig op 29 September 1927 sy lewe verloor.

   In 1931 het die Duitse regering druk op die maatskappy uitgeoefen om
   die Berlynse vervaardiger van militêre vliegtuie, die Albatros
   Flugzeugwerke, te oorneem, en ná die magsoorname van die
   Nasionaalsosialistiese Duitse Werkersparty in 1933 het 'n ambisieuse
   militêre projek begin. Die Duitse Lugmag het opleidingsvliegtuie soos
   die Fw 44 Stieglitz, Fw 56 Stösser en Fw 58 Weihe gekoop.
   Die Internasionale Ruimtestasie ISS in 2007
   Die Internasionale Ruimtestasie ISS in 2007

   Karl Tank, sedert 1933 tegniese direkteur van Focke-Wulf, het in 1937
   die langafstand-passasiersvliegtuig Fw 200 Condor ontwikkel wat
   transatlantiese vlugte sonder tussenlandings moontlik gemaak het.
   Terwyl Henrich Focke in 1937 deur die aandeelhouers gedwing is om sy
   afskeid te neem en 'n nuwe onderneming gestig het, het Focke-Wulf die
   opdrag gekry om 'n nuwe jagvliegtuig vir duie Duitse Lugmag te
   ontwikkel. Die Fw 190 Würger, wat vanaf 1941 in Bremen vervaardig is,
   was met 25 000 eksemplare die suksesvolste Duitse vliegtuig tydens die
   Tweede Wêreldoorlog. Ook ander modelle, soos 'n militêre variant van
   die Fw 200, is gebou.

   Vanweë hul ligging wat vir Britse bomwerpers maklik bereikbaar was en
   van Bremen 'n belangrike teiken vir lugaanvalle gemaak het, is groot
   dele van die produksie na ander gebiede in Noord-Duitsland verskuif.
   Van Focke-Wulf se werknemers was in 1943 nog slegs 21 persent in Bremen
   werksaam; die totale antal werknemers het in 1944 37 000 mense beloop.

   Ná die oorlog het die geallieerde magte beperkings op die Duitse
   lugvaartbedryf geplaas. Eers in 1951 is met die produksie van
   sweefvliegtuie begin, en vanaf 1955 is die eerste militêre
   opleidingsvliegtuie vir die Duitse Bundeswehr vervaardig. In 1961 het
   die maatskappye Focker-Wulf, Weserflug en Hamburger Flugzeugbau die
   Entwicklungsring Nord (ERNO) gestig, 'n onderneming wat by die
   ontwikkeling van Europese vuurpyle, die ruimtelaboratorium Spacelab en
   verskeie satelliete betrokke was. ERNO is tans 'n dogtermaatskappy van
   die internasionale lug- en ruimtevaartmaatskappy EADS en vervaardig
   komponente vir die Europese vuurpyl Ariane en die ruimtestasie ISS.

[wysig] Brouerybedryf en voedselverwerking

   Die seilskip Alexander von Humboldt het bekendheid deur
   televisie-advertensies van Beck's Bier verwerf
   Die seilskip Alexander von Humboldt het bekendheid deur
   televisie-advertensies van Beck's Bier verwerf

   Aangesien die gebied ringsom Bremen nie oor natuurlike hulpbronne of
   beduidende nywerhede beskik het nie, het Bremiese koopmans begin om
   invoergoedere soos koffie, tee en katoen, wat in die Bremiese hawe
   gehanteer is, plaaslik te verwerk en te veredel. Die eerste Duitse
   koffiehuis, wat uit Nederland ingevoerde koffie bedien het, is in 1763
   in Bremen geopen.^[28]

   Bremen hanteer tans sowat die helfte van alle Duitse
   koffie-invoere.^[29]

   In Januarie 1895 het Johann Jacobs sy Specialgeschäft in Caffee, Thee,
   Cacao, Chocoladen und Bisquits geopen waar hy naamlose ware - waaronder
   veral koffie - regstreeks uit sakke verkoop het. Binnekort het Jacobs
   begin om koffie onder sy eie handelsmerk - die bekende Jacobs Kaffee -
   aan te bied, terwyl Ludwig Roselius (1873-1946) 'n proses ontwikkel het
   om kafeïenvrye koffie te vervaardig. Sy handelsmerk Kaffee HAG was van
   die begin af 'n internasionale sukses. Kaffee HAG en Jacobs is tans
   handelsmerke van die Amerikaanse maatskappy Kraft Foods Inc. wat oor 'n
   dogtermaatskappy in Bremen beskik en ook Europese variante van gewilde
   Amerikaanse geprosesseerde en vooraf verpakte kitskos soos Mirácoli
   Spaghetti op die Duitse mark aanbied.

   Die HACHEZ Chocolade GmbH & Co. KG, een van die vernaamste
   vervaardigers van sjokolade en pralinees op die wêreldmark, is op 1
   Julie 1890 deur die Belgies-gebore chocolatier Joseph Emile Hachez in
   die stadsbuurt Bremer Neustadt gestig en het vandag 400 werknemers in
   diens.^[30]

   Die brouery Beck's Bier het aanvanklik veral uitvoergerigte biersoorte
   gebrou, maar bedien sedert 1949 ook die plaaslike nasionale (Beck's) en
   Noord-Duitse mark (Haake-Beck en Hemelinger Spezial). Die jaarlikse
   bierproduksie het in 2006 sowat 7,9 miljoen hektoliter beloop, waarvan
   3,066 miljoen in Duitsland. Beck's voer sy biere na sowat 120 lande uit
   en het 1 500 werknemers in diens.

[wysig] Vervoer en infrastruktuur

[wysig] Spoorweë

   Bremen Hauptbahnhof (hoofstasie)
   Bremen Hauptbahnhof (hoofstasie)

   Bremen se hoofstasie was in die 19de eeu 'n belangrike bestemming vir
   emigrante uit Suid-Duitsland en Oos-Europese gebiede soos Galisië
   (Pole), Boheme of Rusland. Baie van hulle moes vanweë die armoede,
   honger of pogrome in hul tuislande 'n nuwe heenkome in oorsese lande
   vind, en Bremen was vir hulle die laaste stasie waar hulle voorrade en
   bagasie gekoop het voordat hulle met treine na die emigrasiehawe in
   Bremerhaven gery het.^[31]

   Die Bremiese stasiegebou met sy kenmerkende rondboogfasade en twee
   allegoriese reliëfs wat skepvaart en spoorvervoer versinnebeeld, is in
   1889 opgerig. Die stasiegebou is in die vroeë 21ste eeu gerenoveer en
   beskik tans oor 'n winkelsentrum, restourante en ander belangrike
   diensverskaffers.

   Bremen is vandag 'n belangrike Noord-Duitse spoorwegsentrum, en sy
   hoofstasie lê aan die hoofspoorweglyne wat vanuit Hamburg na die
   Ruhrgebied, na Bremerhaven, Vegesack en Oldenburg loop.
   ICE-hoësnelheidstreine verbind Bremen met München, InterCity-treine ry
   op die hoofspoorweglyne na Hamburg, Keulen, Oldenburg en Leipzig.

   Stadstreine verbind Bremen met sy voorstede Vegesack en Farge, asook
   verder af geleë stede soos Bremerhaven, Rotenburg (Wümme), Twistringen,
   Oldenburg, Nordenham en Verden in Nedersakse. Sneltreine ry op die lyne
   na Bremerhaven, Hannover, Hamburg, Osnabrück en Oldenburg-Norddeich
   Mole. Die sogenaamde Amerikalinie loop deur die heidelandskap van die
   Lüneburger Heide na Uelzen.

[wysig] Lughawe Bremen

   Die Lughawe Bremen
   Die Lughawe Bremen

   Die Lughawe Bremen lê sowat 3,5 kilometer suid van die binnestad en
   dien as 'n belangrike lugvervoersentrum vir die Vrye Hansestad Bremen
   en Noordwes-Duitsland. Lugrederye soos Lufthansa, Air France, KLM en
   baie ander verbind Bremen regstreeks met 30 bestemmings of groot
   internasionale lughawens soos Frankfurt am Main, München, Brussel,
   Parys, Londen en Kopenhagen.^[32]

   Die aantal passasiers by die Lughawe Bremen het in 2006 1,7 miljoen
   beloop, waarvan sowat 1,1 miljoen van geskeduleerde en 0,6 miljoen van
   huurvlugte gebruik gemaak het.^[33]

   Die lughawe hanteer egter ook lugvrag. Die vlerke van die
   Airbus-stralers A330 en A340, wat in Bremen se Airbus-aanleg toegerus
   word, word met Beluga-vragvliegtuie na Toulouse in Frankryk vervoer. In
   April 2007 het die Ierse lugredery Ryanair sy tweede Duitse basis in
   Bremen geopen om vlugte na vyftien nuwe bestemmings te bedryf.

   In die omgewing van die lughawe het fabrieke van hoëtegnologie- en lug-
   en ruimtevaartmaatskappye soos EADS Space Transportation en Airbus
   ontstaan, asook die sogenaamde Airport-Stadt wat 'n hotel en
   ondernemings van die dienstesektor huisves.

[wysig] Verwysings

    1. ^ Liffers, Lutz: Bremen. Bremen: Edition Temmen 2007, bl. 9
    2. ^ Die vroeë geskiedenis van Bremen
    3. ^ Die vroeë geskiedenis van Bremen
    4. ^ Die vroeë geskiedenis van Bremen
    5. ^ Grabois, Aryeh: Enzyklopädie des Mittelalters. Zürich: edition
       Atlantis 1988, bl. 104
    6. ^ Grabois (1988), bl. 104
    7. ^ Die geskiedenis van Bremen: 13de eeu
    8. ^ Die geskiedenis van Bremen: 13de eeu
    9. ^ Die geskiedenis van Bremen - 14de eeu
   10. ^ Liffers (2007), bl. 30-31
   11. ^ DreiStromLand. Ems - Weser - Elbe. Boekdeel 2. Hamburg: edition
       nordwest im Europa Verlag 2005, bl. 224
   12. ^ Liffers (2007), bl. 31
   13. ^ Liffers (2007), bl. 28
   14. ^ Liffers (2007), bl. 35
   15. ^ Liffers (2007), bl. 36-37
   16. ^ DreiStromLand. Ems - Weser - Elbe. Boekdeel 2. Hamburg: edition
       Nordwest im Europa Verlag 2005, bl. 226
   17. ^ Die amptelike webwerf van die konsertgebou Die Glocke. Besoek op
       30 Desember 2007
   18. ^ Liffers (2007), bl. 43
   19. ^ Bremen Aanlyn: Ekonomie
   20. ^ Bremen Aanlyn: Ekonomie - bruto geografiese produk
   21. ^ DreiStromLand (2005), bl. 228
   22. ^ DreiStromLand (2005), bl. 211
   23. ^ bremen.de: Die mototbedryf
   24. ^ DreiStromLand (2005), bl. 10
   25. ^ bremen.de: Die motorbedryf
   26. ^ DreiStromLand (2005), bl. 215
   27. ^ bremen.de: Die motorbedryf
   28. ^ DreiStromLand (2005), bl. 9
   29. ^ Financial Times Deutschland, 12 September 2007: Bremen -
       Investieren, Profitieren, Leben, bl. 2
   30. ^ DreiStromLand (2005), bl. 229
   31. ^ Liffers (2007), bl. 79
   32. ^ www.bremen.de - Ekonomie: Lughawe Bremen
   33. ^ www.bremen.de - Ekonomie: Lughawe Bremen

[wysig] Bronne

[wysig] Argitektuur

     * Liffers, Lutz: Bremen kompakt. Bremen: Edition Temmen 2007, bl.
       19-83
     * Nuwe argitektuur in Bremen en Bremerhaven

[wysig] Lug- en ruimtevaart

     * relikte.com: Die geskiedebnis van die Focke-Wulf Flugzeugwerke in
       Bremen

   Kategorieë: Bremen • Stede in Duitsland

