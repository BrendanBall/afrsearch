Bremerhaven


                                        Bremerhaven
                                                Kaart                Wapen

                                                                      Vlag

                                                 Land            Duitsland
                                            Deelstaat               Bremen
                                           Koördinate   53°33′ N, 08°35' O
                                             Stigting                 1827
                                           Stadstatus                 1851
                                           Oppervlak:
                                             - Totaal         78,867 vk km
                                    Hoogte bo seevlak                  2 m
                                           Bevolking:
                             - Totaal (30 Junie 2007)              116 241
                                 - Bevolkingsdigtheid          1 474/vk km
                                              Tydsone         UTC +1 (MET)
                                              Klimaat
                                               - Tipe Gematigde seeklimaat
                   - Gemiddelde jaarlikse temperatuur               9,4 °C
                          - Gem. temp. Januarie/Julie        1,8 / 17,4 °C
                      - Gemiddelde jaarlikse neerslae               718 mm
                                         Burgemeester    Jörg Schulz (SPD)
                                    Amptelike Webwerf   www.bremerhaven.de

   Bremerhaven is met 'n oppervlakte van 79 vierkante kilometer en 'n
   bevolking van 116 000 mense die grootste stad aan die Duitse
   Noordseekus. Bremerhaven is in 1827 deur Bremiese koopmans as 'n
   seehawe vir die stad Bremen, wat sowat 60 kilometer suid van die kus
   lê, gestig en het in 1851 stadstatus verkry. Vandag vorm Bremerhaven
   saam met Bremen die stadstaat Vrye Hansestad Bremen, die kleinste
   deelstaat van die Federale Republiek van Duitsland.

   Naas die hawe, wat tussen 1830 en 1974 die belangrikste seehawe vir
   Europese emigrante was van waar sowat sewe miljoen emigrante die
   seereis na hul nuwe oorsese tuislande begin het^[1] en wat vandag as
   die tweede grootste invoerhawe vir oorsese voertuie in Europa dien,
   vorm skeepsbou, voedselverwerking en toerisme die ekonomiese basis van
   die stad. Bremerhaven fungeer daarnaas as die kulturele en
   opvoedkundige sentrum vir sowat 300 000 bewoners van die gebied tussen
   die riviere Weser en Elbe.

[wysig] Geografie

   In Bremerhaven mond die Geesterivier in die Weser uit, en ook die
   monding van die Weser lê naby die stad. Bremerhaven se stadsgebied met
   die hawegeriewe en sluise langs die Buiteweser (Duits: Außenweser)
   strek oor 'n lengte van sowat 17 kilometer en 'n wydte van tot by vier
   kilometer. Die stad lê sowat twee meter bo seevlak, en die hoogste punt
   is 'n heuwel wat as uitloper van die Hohe Lieth sowat 11,1 meter bo
   seevlak verrys.
   Die Geestemonding
   Die Geestemonding

   Die Hohe Lieth is 'n geestlandskap wat saam met die Bevenstedter
   Moorgeest suid van die Geesterivier die sogenaamde Wesermünder Geest
   vorm. Danksy die ligging op die Geest is die meeste ou stadswyke van
   die huidige Bremerhaven soos Lehe, Geestendorf en Wulsdorf teen
   stormvloede beskerm.

   Die tweede landskap in die gebied, waar Bremerhaven oorspronklik gestig
   is, word Marsch genoem - die Wurster Marsch lê noord en die Würdener
   Marsch suid van die Geesterivier. Kleiner waddengebiede lê in die
   Weserrrivier.

   Voor die kus lê die eiland Mellum, 'n belangrike voëlreservaat, en die
   vuurtoring Roter Sand, een van die bekendstes ter wêreld. Die eiland
   Helgoland kan vanaf Bremerhaven binne twee ure per skip bereik word.

[wysig] Verwysings

    1. ^ Toerisme in Bremerhaven - Deutsches Auswandererhaus

   Kategorieë: Bremen • Stede in Duitsland

