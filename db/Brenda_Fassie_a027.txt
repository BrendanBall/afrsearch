Brenda Fassie


   Brenda Fassie (* 3 November 1964 – † 9 Mei 2004) was 'n Suid-Afrikaanse
   popsangeres wat deur menigte gereken word as die stem van die
   uitgeslote swartmense gedurende die Apartheidera. Brenda is gebore in
   Langa, Kaapstad as die jongste van 9 kinders. Sy is vernoem na Brenda
   Lee, 'n Amerikaanse countrysangeres. Haar vader is oorlede toe sy 2
   jaar oud was en met die hulp van haar moeder, 'n pianis, het sy geld
   begin verdien deur vir toeriste te sing.

   In 1981, op die ouderdom van 16, het sy Kaapstad verlaat en na Soweto,
   Johannesburg gegaan om roem te vind as 'n sangeres. Brenda het eers by
   die groep Joy aangesluit, en het later die hoofsangeres geword vir die
   lokasie-popgroep Brenda and the Big Dudes. Sy het 'n seun, Bongani, in
   1985 by 'n mede-musikant van die Big Dudes gehad. Brenda het later in
   1989 met 'n voormalige gevangene Nhlanhla Mbambo getrou, maar is in
   1991 weer van hom geskei. Dit is rondom hierdie tyd dat sy verslaaf
   geraak het aan kokaïene en haar loopbaan het daaronder gely.

   Met baie uitgesproke sieninge en gereelde besoeke aan die armer
   lokasies van Johannesburg, sowel as liedjies oor lewe in die lokasie,
   het sy geweldige gewildheid geniet. Sy is die beste bekend vir haar
   liedjies "Weekend Special" en "Too late for Mama", en is deur Time
   Magazine in 2001 die "Madonna van die Townships" genoem.

   In 'n dwelmverwante voorval in 1995 is sy bewusteloos ontdek saam met
   die liggaam van haar minnaar, Poppie Sihlahla, wat gesterf het aan 'n
   skynbare oordosis. Fassie het oorleef en na rehabilitasie het sy haar
   loopbaan weer op dreef gekry. Sy het egter steeds dwelmprobleme gehad
   het en ongeveer 30 keer in haar lewe teruggekeer het na
   rehabilitasieklinieke.

   Sedert 1996 het sy verskeie solo-albums vrygestel, soos "Now Is The
   Time", "Memeza" (1997, die topverkoperalbum in Suid-Afrika) en
   "Nomakanjani?". Die meeste van haar albums het multi-platinum verkopers
   geword in Suid-Afrika.

   Op die oggend van 26 April 2004 het Brenda ineengestort in haar huis in
   Buccleuch en is opgeneem in die Sunninghill-hospitaal in Johannesburg.
   Volgens 'n persverklaring het sy 'n hartaanval gehad, maar daar is
   later berig dat sy in 'n koma ingegaan het as gevolg van 'n
   asma-aanval. Die nadoodse ondersoek het onthul dat sy 'n oordosis
   kokaïene geneem het op die aand van haar ineenstorting en dat dit 'n
   koma as gevolg gehad het. Sy het ophou asemhaal en het breinskade
   opgedoen as gevolg van 'n tekort aan suurstof. Brenda is oorlede op 9
   Mei 2004 op die ouderdom van 39 in die hospitaal sonder dat sy weer
   teruggekeer het na haar bewussyn nadat die asemhalingsapparaat
   afgeskakel is. Volgens die Suid-Afrikaanse koerant, die Sunday Times,
   en die bestuurders van haar musiekmaatskappy het die nadoodse ondersoek
   ook getoon dat sy MIV-positief was. Haar bestuurder, Peter Snyman, het
   hierdie aspek van die verslag ontken.

[wysig] Sien ook

     * Lys van bekende Suid-Afrikaners
     * Lys van Suid-Afrikaanse musikale kunstenaars

[wysig] Eksterne skakels

     * Brenda Fassie: A very human hero (BBC News)

   Kategorie: Suid-Afrikaanse musici

