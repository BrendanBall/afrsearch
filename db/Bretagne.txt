Bretagne


                                              Bretagne (Breizh)

                               Beeld:Bretagne map.png
                            Départements Côtes-d'Armor (22)
                                                           Finistère (29)
                                                      Ille-et-Vilaine (35)
                                                   Morbihan (56)
                              Prefektuur    Rennes (Roazhon)
                               Bevolking     3 081 000 inw.
                                                          (2006)
                      Bevolkingsdigtheid     113 inw./vk km
                             Oppervlakte      27 208 vk km
                         Arrondissemente           17
                                 Kantons           204
                         Munisipaliteite          1 268
                           President van
                        Gewestelike Raad Jean-Yves Le Drian (PS)

   Bretagne (Bretons: Breizh) is 'n administratiewe streek (Frans: région)
   in die noordweste van Frankryk, wat uit die départements Côtes-d'Armor
   (Bretons: Aodoù-an-Arvor), Finistère (Bretons: Penn-ar-Bed),
   Ille-et-Vilaine (Bretons: Il-ha-Gwilen) en Morbihan (Bretons:
   Mor-bihan) bestaan. Die administratiewe hoofstad is Rennes (Bretons:
   Roazhon).
   Die wilde kus van Belle-Île
   Die wilde kus van Belle-Île

   Die naam Bretagne verwys naas die administratiewe gebied ook na die
   historiese provinsie Bretagne, waarvan tans net vier vyfdes deel
   uitmaak van die gelyknamige Franse région. Die oorblywende gebied, die
   département Loire-Atlantique met sy prefektuur Nantes (een van die
   voormalige hoofstede van die hertogdom Bretagne) is nou deel van die
   région Pays-de-la-Loire.

   Die oorspronklike Gallies-Keltiese bevolking het die land Armorika of
   Aremorica (Bretons: Arvorig) of "Land voor die See" genoem.

   Die geskiedenis van die huidige Bretonse volk het 'n aanvang geneem met
   die invalle van die Angel-Sakse en ander Germaanse volke in Brittanje.
   Onder die leiding van hulle stamhoofde en monnike het 'n deel van die
   Keltiese bevolking vanuit Cornwall na die noordweste van Frankryk
   gevlug, waar hulle hul taal en tradisies bewaar het. Die name van hul
   oorspronklike tuislande, Brittanje en Cornwall, leef voort as Bretagne
   (die Franse benaming vir "Brittanje") en Cornouaille.

   Onder die regering van die State van Bretagne, 'n jaarlikse
   parlementêre vergadering, het Bretagne tot 'n welvarende land met 'n
   bloeiende kunslewe en 'n buitengewone sosiale stabiliteit ontwikkel. Sy
   handelsvloot het tot die magtigstes in Europa behoort.

   Teen die einde van die 15de eeu het die Bretonse heersers voor die
   oormagtige buurstaat Frankryk begin swig, en in 1532 is die hertogdom
   uiteindelik by die Koninkryk Frankryk ingelyf.

   Alhoewel Bretagne dekades lank as een van die armste gebiede van
   Frankryk bekend gestaan en meer as een miljoen jongmense die gebied in
   die tydperk tussen 1860 en 1960 verlaat het om elders in die land werk
   te vind, beleef dit nou 'n ekonomiese opbloei. Baie emigrante begin na
   hul geboorteland terugkeer, en die jaarlikse bevolkingsaanwas is bo die
   gemiddelde vir Frankryk. In 2004 het Bretagne se bevolking weer die
   getal van drie miljoen mense oorskry.
   Die historiese stadskern van Rennes
   Die historiese stadskern van Rennes

   Inhoud

        * 1 Geografie
        * 2 Klimaat
        * 3 Geskiedenis
             + 3.1 Die Steentydperk
             + 3.2 Die Keltiese tydperk
             + 3.3 Die Romeinse tydperk
             + 3.4 Britanniese immigrasie
             + 3.5 Koninkryk, Karolingers, Hertogdom Bretagne
             + 3.6 Middeleeue en Franse feodalisme
             + 3.7 Die tydperk tussen 1532 en 1914
             + 3.8 Die Eerste Wêreldoorlog
             + 3.9 Die tydperk tussen die oorloë
             + 3.10 Die Tweede Wêreldoorlog
             + 3.11 Die tydperk ná 1945
        * 4 Kultuur
        * 5 Taal
        * 6 Simbole
        * 7 Keltiese legendes
        * 8 Nywerhede
        * 9 Vissery, landbou en kookkuns
        * 10 Verwysings
        * 11 Eksterne skakel

[wysig] Geografie

   Bretagne is die grootste skiereiland van Frankryk en vorm die mees
   westelike uitloper van die Franse vasteland. Die noordkus word deur die
   Engelse Kanaal (Bretons: Mor Breizh) begrens, die suid- en weskus deur
   die Atlantiese Oseaan. Die Bretonne verdeel hulle tuisland tradisioneel
   in Armor, wat deur die kuslyn en eilande langs die kus gevorm word, en
   Argoat, die bebosde binneland.
   Sononder naby Pleumeur-Bodou
   Sononder naby Pleumeur-Bodou
   Granietrotse van die Roc'h Trézével (Finistère)
   Granietrotse van die Roc'h Trézével (Finistère)

   Die landmassa van Bretagne bestaan in geologiese opsig grotendeels uit
   baie ou en harde gesteentes, met 'n onstuimige, rotsagtige kuslyn. Die
   granietrotswande van Cap Frehel verrys sewentig meter hoog uit die
   Atlantiese Oseaan. Die binnelandse landskap word deur heuwels oorheers,
   met die Roc'h Trézével in die Monts d'Arrée (Bretons: Menez Are) as die
   hoogste bergspits van 384 meter.

   Bretagne was oorspronklik 'n uitgestrekte bosgebied, wat van die
   voormalige Forêt de Scissy naby die huidige Mont-Saint-Michel tot by
   die huidige woud Brocéliande (Bretons: Brekilien) strek. Brocéliande,
   die towerwoud van Paimpont en die bosgebied naby Huelgoat in die
   département Finistère is net oorblyfsels hiervan.

   Sedert die middeleeue is die grootste deel van die gebied vir landbou
   gebruik, en groot beukeboom- en eikebosse is beperk tot die binneland.
   Groen weivelde en akkers oorheers die landskap met hulle kenmerkende
   omheinings en steenmure.

[wysig] Klimaat

   Stormagtige weer in Pors-Loubous (Plogoff, Finistère)
   Stormagtige weer in Pors-Loubous (Plogoff, Finistère)

   Bretagne het danksy die maritieme invloed van die Atlantiese Oseaan 'n
   gematigde, vogtige klimaat met aangename temperature dwarsdeur die jaar
   en oorwegend westelike winde. Danksy die warm Golfstroom vorm Bretagne
   'n mikroklimaatsone, wat tydens die winter dikwels min of meer
   dieselfde milde temperature het as die Côte d'Azur in die suide van
   Frankryk, en die kwik daal nouliks benede vriespunt.

   Winterstorms met windsnelhede van soms meer as 200 kilometer per uur
   kom egter gereeld voor, en die weer bly wisselvallig met afwisselende
   sonnige en reënerige weerstoestande. Die gemiddelde temperature in
   Januarie is langs die Bretonse kus sowat 6 °C, die jaarlikse gemiddelde
   van stede soos Roscoff 11,4 °C.^[1]

   Die Bretonse somer begin gewoonlik al in Mei, en dikwels word tot by
   Oktober warm temperature aangeteken. Die kusgebiede, veral dié van
   Suidoos-Bretagne, word deur relatief droë weerstoestande gekenmerk
   (Brest kry byvoorbeeld sowat 800 millimeter reën per jaar), terwyl die
   jaarlikse reënvalle in bergagtige gebiede soos die Montagne d'Arrée
   (207 meter) dikwels meer as 1 000 millimeter kan beloop.

   Uitheemse plante soos yuccas, mimosas en kamelias is volop in die parke
   en privaat tuine van Bretagne.

[wysig] Geskiedenis

[wysig] Die Steentydperk

   Die talle grotte van Bretagne was uitstekende skuilplekke vir die
   steentydmense. Met die ystydperk en sy ingrypende klimaatverandering
   het die vroeë mense begin om permanente nedersettings te stig.
   Die prehistoriese steenlane van Carnac
   Die prehistoriese steenlane van Carnac

   Omtrent 4000 v.C. het stamme, wat vermoedelik oorspronklik uit Asië
   gekom het, hulle in die gebied van die huidige Bretagne gevestig. Hulle
   was die stigters van die raaiselagtige megalietkultuur.

[wysig] Die Keltiese tydperk

   Die Keltiese veroweraars het danksy hulle ysterwapens 'n maklike
   oorwinning oor die oorspronklike bewoners behaal. Die eerste Keltiese
   nedersettings in Bretagne dateer uit die tydperk omtrent 500 v.C.; die
   Galliërs het die huidige Bretagne Armorika (Latyn: Aremorica) genoem.
   Son en reën naby Loscolo-punt, Pélestin (département Morbihan)
   Son en reën naby Loscolo-punt, Pélestin (département Morbihan)

   Die Kelte het oor 'n hoogs ontwikkelde kultuur en maatskaplike orde
   beskik, alhoewel hulle gewoonlik geen state gestig het nie. Die
   Druïdes, die Keltiese priesters, het danksy hulle godsdienstige rol en
   hulle kennis van die astrologie en geneeskunde saam met die Keltiese
   adel aan die spits van die maatskappy gestaan. Net die druïdes het die
   reg gehad om misteltakke, wat as artsenymiddel gewild was, tydens 'n
   besondere ritueel af te sny. Die natuurlike magte van byvoorbeeld die
   lig en die water is as godhede vereer; om hulle gunstig te stem, is in
   noodtye selfs mense geoffer.

   Die druïdes het 'n verbod op die neerskryf van baie tradisies geplaas,
   en net die Keltiese sangers, die barde, het die legendes van die gode
   en helde in hulle liedere bewaar.

   In die 2de eeu v.C. was daar vyf Keltiese stamme in die gebied: Die
   magtige Veneters, wat veral op die seehandel gesteun het, in die suide,
   in die omgewing van die huidige Vannes; die Osimiërs in die noordweste;
   die Redone in die ooste, in die gebied van die huidige Rennes; die
   Coriosoliete in die noorde en die Namnete in die suidooste, in die
   omgewing van die huidige Nantes. Die Veneters het vanaf die 1ste eeu
   v.C. die ander stamme begin oorheers en het ook 'n leidende rol in die
   bond van Keltiese stamme gespeel, wat die Romeinse veroweraars vanaf 58
   v.C. die hoof probeer bied het. Volgens Gaius Iulius Caesar was die
   Veneters uiters bekwame seevaarders.^[2]

[wysig] Die Romeinse tydperk

   Vuurtoring op die eiland Île d'Ouessant
   Vuurtoring op die eiland Île d'Ouessant

   In 56 v.C. het Gaius Iulius Caesar die vloot van die Veneters en
   grootste deel van die Keltiese leër van Armorika in 'n seegeveg
   vernietig. Talle Keltiese stamme het na Brittanje uitgewyk, terwyl
   Armorika vanweë sy geografiese isolasie in teenstelling met die ander
   Romeinse provinsies in Gallië net geleidelik geromaniseer is. Die
   weerstand van die plaaslike bevolking is onder meer deur die
   stelselmatige uitwissing van die druïdes gebreek.

   Die vyf oorspronklike stamgebiede is in sogenaamde civitates of
   administratiewe distrikte verdeel, en hulle hoofstede het Romeinse
   municipia geword: Vorigum (tans Carhaix) vir die Osimiërs, Fanum martis
   (Corseulles) vir die Coriosoliete, Condate (Rennes) vir die Redone,
   Namnetes (Nantes) vir die Namnete en Darioritum vir die Veneters.^[3]
   Die Romeine het by die administrasie van die civitates ook op die
   plaaslike Gallo-Romeinse hoofde gesteun.

   Teen die einde van die antieke tydperk het die Keltiese taal - met die
   uitsondering van 'n aantal plattelandse gebiede - byna volledig verdwyn
   en is die proses van romanisering feitlik afgesluit.

[wysig] Britanniese immigrasie

   Onder die heerskappy van die Romeinse keiser Honorius het die hoofde en
   stede van Armorika aan die begin van die 5de eeu 'n bond gesluit, wat
   tot by die Frankiese verowering van die land onder Clovis I bestaan
   het.

   Met die neergang van die Romeinse Ryk, die onttrekking van Romeinse
   troepe aan Brittanje in 410 en die begin van Saksiese aanvalle op die
   eiland het in 450 met die landing van die eerste Bretonse setlaars in
   die gebied van die huidige Finistère die tweehonderdjarige tydperk van
   die Britanniese immigrasie begin. Christelike Kelte uit die suidweste
   van Brittanje het hulle in groot getalle op die Bretonse skiereiland
   gevestig, nadat hulle eie tuisland deur heidense Angel-Sakse en Jute
   verower is. As gevolg het Armorika 'n Christelike gebied geword, en die
   Bretone het die Galloromeinse taal en kultuur verdring. Orals in
   Bretagne is kloosters en parogieë gestig. Teen die jaar 580 het die
   Kelties-Bretonse bevolking Bretagne oorheers.

   Die digte woude van Maine het 'n natuurlike skeiding tussen die Franke
   en die Bretone geword, sodat laasgenoemde ongestoord hulle eie taal en
   kultuur kon handhaaf. Tog het die kerk tot in die 8ste eeu die enigste
   band tussen die verskillende Bretonse stamme gebly.

[wysig] Koninkryk, Karolingers, Hertogdom Bretagne

   'n Tipiese plaashuis op die skiereiland Crozon (Finistère)
   'n Tipiese plaashuis op die skiereiland Crozon (Finistère)

   Omtrent die jaar 600 het die Bretone hul eie koninkryk gestig, wat
   tweehonderd jaar lank bestaan het en eers deur Karel die Grote in 799
   vernietig is.

   Nominoë (Bretons: Nevenoe), die graaf van Vannes, is in 826 as die
   Bretonse hertog verkies. Hy word veral as 'n geskikte leier in die
   stryd teen die Noormanne beskou, wat in hierdie tydperk dikwels
   Bretonse stede aangeval het.
   Kaart van die historiese Bretagne
   Kaart van die historiese Bretagne

   In 845 het hertog Nominoë die Franse koning Karel die Kale in die slag
   van Ballon verslaan, 'n groot deel van die Frankiese Neustrië verower
   en van Bretagne 'n onafhanklike koninkryk gemaak, wat deur die pous
   erken is. Vanaf 851 het Bretagne naas sy huidige vier départements ook
   die gebied van Loire-Atlantique ingesluit - die Karolingers moes in die
   Verdrag van Angers Rennes en Nantes aan die Hertogdom Bretagne afstaan
   en Nominoë se seun, Erispoë, as Bretonse koning erken. Die Bretonse
   koninkryk het vir 'n tydperk van eenhonderd jaar bestaan, wat deur 'n
   aantal Normandiese invalle oorskadu is. Eers die laaste koning van die
   Bretone, Alain Barbetorte, het in 937 daarin geslaag om die Noormanne
   uiteindelik te verdryf.

   Voortgesette broedertwis het omtrent die jaar 1000 tot die einde van
   die koninkryk gelei; 'n aantal nuutgestigte kleiner hertogdomme het om
   die voormag begin meeding. Die voortdurende Noormanne-invalle tydens
   die 11de eeu het tot die val van die Nominoë-dinastie gelei.
   Fougères: Huisfasade met 'n klein standbeeld van die Moeder Gods
   Fougères: Huisfasade met 'n klein standbeeld van die Moeder Gods

   Desondanks het die Hertogdom Bretagne sy onafhanklikheid in die
   magstryd teen Noormanne en Franse tot in die 15de eeu gehandhaaf. Tog
   het die gebied danksy die strategies belangrike ligging herhaaldelik
   onder Franse en Engelse invloed gekom en een van die hoofskouplekke van
   die Honderdjarige Oorlog (1337-1453) gebly. Bretagne was tydens die
   Bretonse opvolgingsoorlog, wat teen die middel van die 14de eeu sowat
   twintig jaar lank gewoed het, selfs die sentrum van die Frans-Engelse
   magstryd.

[wysig] Middeleeue en Franse feodalisme

   Johan V, 'n gunsteling van Engeland, het uiteindelik daarin geslaag om
   die Bretonse magstryd te wen en hertog van Bretagne te word. Sy
   heerskappy het 'n voorlopige einde aan die Bretonse broedertwis gemaak
   en staan bekend as 'n politieke en ekonomiese bloeitydperk.

   'n Nuwe veldtog, wat hertog Frans II aan die einde van die 15de eeu
   teen Frankryk begin het, het egter rampspoedige gevolge ingehou.
   Benewens die neerlaag op die slagveld het Bretagne nou onder die
   invloed van Frankryk gekom. Anne de Bretagne (1477-1514), Frans II se
   dogter, was die laaste onafhanklike Bretonse heerseres. Sy het met twee
   Franse konings getrou - Karel VIII (in 1490) en sy opvolger Lodewyk XII
   (in 1499). Om die suksessie te verseker, het Anne die eerste van haar
   elf kinders reeds op 'n vroeë leeftyd gebore. Net drie van hulle het
   hulle derde verjaardag oorleef.

   Haar dogter Claude van Frankryk het met François d'Angoulême, die
   latere Franse koning Frans I, getrou, wat in 1532 tydens 'n vergadering
   van die Bretonse State in die Suid-Bretonse stad Vannes die amptelike
   "inlywing" van Bretagne geproklameer het. Hierdie proklamasie was op 'n
   ooreenkoms met die state gegrond wat voorsiening gemaak het vir 'n
   beperkte Bretonse outonomie ten opsigte van regtelike, fiskale en
   militêre aangeleenthede gemaak het. Die regmatigheid van hierdie
   inlywing word deur sommige Bretone nog steeds bevraagteken; Bretonse
   separatiste het byvoorbeld in 1932 die verenigingsmonument in Rennes
   opgeblaas.

[wysig] Die tydperk tussen 1532 en 1914

   As 'n Franse provinsie is aan Bretagne die reg op sy eie
   statevergadering toegestaan, wat sy setel in die stad Rennes gehad en
   tot by die Franse Rewolusie bestaan het.
   Die hawestad Saint-Malo
   Die hawestad Saint-Malo

   Die inlywing by Frankryk het tot die vinnige groei van die kusgebied en
   sy stede gelei, terwyl die plattelandse gebiede 'n minder bevoorregte
   streek gebly het.
   Die strand van Le Val-André
   Die strand van Le Val-André

   Vanaf 1700 het die ontwikkeling van die Nieu-Bretonse taal begin, veral
   as die resultaat van toegewyde wetenskaplike navorsing. Tog het die
   bewaring van die Bretonse taal en kultuur ná die Franse Rewolusie 'n
   groot probleem geword. Die rewolusionêre magte het sowel teen die
   gebruik van die Bretonse taal asook teen die Rooms-Katolieke Kerk
   opgetree, en Bretagne het selfs sy voorregte uit die Verdrag van Vannes
   verloor. Net danksy die feit dat die oorgrote meerderheid van die
   bevolking die taal steeds gebesig het en danksy die bestaan van 'n
   sterk onafhanklikheidsbeweging kon pogings om die inheemse Keltiese
   taal uit te wis, gekeer word. Die destydse weerstandsbeweging, die
   Chouannerie, het nie daarin geslaag om die sentralistiese regering in
   Parys tot onderhandelings te dwing nie, en duisendes het in die gevegte
   met regeringsmagte gesneuwel. Bretagne is in vyf départements verdeel
   en het in die volgende dekades een van die armste gebiede in Frankryk
   gebly.

   Vrese dat die Franse taal 'n nadelige uitwerking op die Bretonse taal
   sou hê, het tot die stigting van die Union Régionaliste Bretonne gelei,
   wat hom vir 'n onafhanklike Bretagne beywer het. Die Fédération
   Régionaliste de Bretagne, wat in 1911 gestig is, het die idee van die
   Bretonse outonomie bevorder en die Bretonse koerant Breiz Dishual (Vrye
   Bretagne) uitgegee. Albei verenigings is gedwing om hulle aktiwiteite
   tydens die Eerste Wêreldoorlog te staak.

[wysig] Die Eerste Wêreldoorlog

   Die Eerste Wêreldoorlog het 'n ongewoon groot aantal Bretonse
   slagoffers geëis. Elke vierde Bretonse soldaat het op die slagvelde
   gesneuwel, en die verlies van 240 000 menselewens het tien persent van
   die destydse bevolking verteenwoordig. In teenstelling met die hoë
   Bretonse verliese was die gemiddelde Franse verliese net 'n agtste van
   alle soldate. 'n Rede vir die groot aantal Bretonse sterfgevalle was
   die feit dat Bretonse soldate tydens 'n aanval dikwels in die voorste
   linies moes veg. Ander mans is deur Franse troepe geskiet, aangesien
   hulle die Franse taal nie magtig was nie en verdag is om spioene te
   wees.

[wysig] Die tydperk tussen die oorloë

   Die hawe van Lomener teen sononder
   Die hawe van Lomener teen sononder

   Die swaar Bretonse verliese het aan die onafhanklikheidsbeweging 'n
   verdere hupstoot gegee. Regse intellektueles het met hulle koerant
   Breiz Atao (Bretagne vir altyd) 'n vrye Bretagne in 'n Europa sonder
   grense bevorder, terwyl die linkse outonomiste van die Nasionalistiese
   Bretonse Party 'n ondergrondse beweging gestig het. Sy naam Gwenn ha du
   (Wit en swart) is afgelei van die kleure van die Bretonse vlag. Gwenn
   ha du het hom vir 'n gewapende bevrydingstryd beywer.

[wysig] Die Tweede Wêreldoorlog

   Die Tweede Wêreldoorlog het 'n einde aan die ekonomiese groei van die
   dertigerjare gemaak. Duitse troepe het Bretagne verower en langs die
   kus 'n groot aantal versterkings opgerig, wat later 'n teiken vir
   gealliëerde bomwerpers geword het. Tydens hierdie bomaanvalle is ook
   die meeste kusstede verwoes.

   Ondanks die verwoestings het sommige Bretone die samewerking met die
   Duitse besetters as 'n moontlikheid beskou om uiteindelik onafhanklike
   status te kry. Die radikale nasionaliste van die Gwenn ha du-beweging
   en die Nasionalistiese Bretonse Party was by hierdie samewerking
   betrokke.

   Die régime van Vichy, die Franse marionetregering tydens die Duitse
   besetting, het in 1941 besluit om die département Loire-Atlantique van
   Bretagne af te splits.

[wysig] Die tydperk ná 1945

   Die kollaborateurs het ná die oorlog die verantwoordelikheid ontvlug,
   terwyl die liberale politieke groepe die Bretonse taal en kultuur laat
   herleef het. President Charles de Gaulle het in 1951 'n komitee in die
   lewe geroep wat die belange van Bretagne en sy taal en kultuur bevorder
   het. Hierdie amptelike bystand het tot 'n vinnige ekonomiese groei
   gelei en die voortgesette binnelandse emigrasie van opgeleide jong
   Bretonne gekeer.

   Bretagne is vandag een van die belangrikste Franse boerderygebiede en
   die gewildste toeristebestemming na die Côte d'Azur.

[wysig] Kultuur

   Die tradisionele Bretonse kultuur herleef sedert die jare sewentig van
   die 20ste eeu. Veral die Bretonse musiek is nou selfs internasionaal
   gewild. Die Bretonse musikant Alan Stivell laat die Keltiese harpmusiek
   herlewe, terwyl folkrockgroupe soos Tri Yann, Sonerien Du ("die swart
   musikante") en ander die weg baan vir talle jong groepe, wat
   tradisionele Bretonse klanke met rock, rap en dansmusiek vermeng.
   Die coiffe is die tradisionele Bretonse hooftooisel
   Die coiffe is die tradisionele Bretonse hooftooisel

   Die fest-noz (Bretons: "fees van die nag") is vandag een die
   belangrikste instellings in die kulturele lewe van Bretagne. Dit het
   uit die oorspronklike byeenkomste tydens 'n huwelik of na die werk op
   die velde ontstaan, maar raak veral sedert die vyftigerjare van die
   20ste eeu baie gewild en word nou veral op naweke orals in Bretagne
   gevier. Tradisionele Bretonse musiek en die kan ha diskan, die
   kenmerkende Bretonse wisselsang, begelei die gewilde ketting- en
   rondedanse, waaraan jonk en oud - en dikwels honderde of selfs duisende
   mense - deelneem. Die festoù-noz behoort nie net tot die gewildste
   Bretonse feeste nie, maar hulle word ook steeds deur nuwe musikale
   stromings verryk. Elektroniese musiek en die Cyber fest-noz, wat op die
   internet uitgesaai word, het deel van die tradisie geword. Die grootste
   van die Bretonse feeste is die Festival Inter-Celtique van Lorient,
   terwyl die stad Quimper met die Festival de Cornouaille die oudste
   kulturele fees van Bretagne huisves.

   Feeste met rock- en popmusiek sluit die Festival des Vieilles Charrues
   in Carhaix (Finistère), die Route du Rock in Saint-Malo en die
   Transmusicales in Rennes in.

   Geïnspireer deur die tradisionele Skotse doedelsakmusiek, word Bretonse
   doedelsakgroepe - die bagadoù - in die tweede helfte van die 20ste eeu
   baie gewild. Die inheemse binious (doedelsakke), bombardes en slagwerk
   weerklink nou tydens alle Bretonse feeste en plegtighede. Een van die
   gewildste Bretonse bagadoù, die Bagad de Lann-Bihoué, maak deel uit van
   die Franse Vloot.

   Die tradisionele Bretonse hooftooisels, die coiffes, is volop by die
   vroulike deelnemers van feeste. Die Bretonse kleredrag is oorwegend
   swart en wit en gee ook die aanleiding vir die samestelling van die
   Bretonse vlag. Die bigouden, die bekendste Bretonse hooftooisel, is
   soms meer as een meter hoog.

[wysig] Taal

   Frans, die amptelike taal van die Franse Republiek, word vandag
   dwarsoor Bretagne gepraat. Die inheemse Bretons ('n Keltiese taal, wat
   nou verwant is aan Wallies) is nou 'n streektaal in die westelike
   Bretagne (Breizh-Isel of Neder-Bretagne), alhoewel dit orals in
   Bretagne gebruik word, terwyl Gallo, wat tot die Oïl-taalgroep behoort,
   as omgangstaal in die oostelike gebiede (die pays Gallo of Bo-Bretagne)
   gepraat word. Frans het egter al lank die huistaal van die stedelike
   bevolking geword.

   Bretons en Gallo geniet nie die erkenning van die Franse staat nie, tog
   word albei in ooreenstemming met die grondwet deur die plaaslike
   owerhede gebruik op tweetalige straatborde en vir ander kennisgewings.

[wysig] Simbole

   Die historiese vlag van die hertogdom Bretagne
   Die historiese vlag van die hertogdom Bretagne
   Gwenn ha Du, die Bretonse vlag
   Gwenn ha Du, die Bretonse vlag

   Gwenn ha Du is sedert die jaar 1923 die swart-en-wit vlag van Bretagne.
   Daar is nege strepies - die vyf swart strepies versinnebeeld die vyf
   voormalige "lande" of bisdomme van die Opper-Bretagne of die Pays Gallo
   (Dolois, Nantais, Rennais, Penthièvre en Malouin).

   Die vier wit strepies is die simbole van die vier voormalige "lande" of
   bisdomme van die Neder-Bretagne, les Pays Bretonnants (Cornouaille,
   Léon, Trégor en Vannetais). Die reghoek links bo bevat elf gestileerde
   swart hermeliene op 'n wit agtergrond.

   Die hermelien was vroeër 'n gewilde Europese wapendier. In Bretagne
   gebruik aanvanklik net die hertoë van Montfort die hermelien, maar
   later word dit Bretagne se nasionale wapendier. Die vlag van Bretagne
   maak gebruik van 'n gestiliseerde uitbeelding met 'n kruis en drie
   spitse wat na benede wys.

[wysig] Keltiese legendes

   Die kasteel Fort la Latte (13de eeu)
   Die kasteel Fort la Latte (13de eeu)

   Die mistieke landskap van Bretagne gee die aanleiding vir 'n groot
   aantal legendes. Dit is die magtige getye, wat die landskap langs die
   kuslyn twee keer per dag dramaties verander; die donkergrys hemel en
   wisselvallige lig; die misbanke en verlate heidevelde en heuwels, wat
   van Bretagne skynbaar 'n poort na 'n ander wêreld maak. Die Bretonse
   legendes berig van drake, wat bogrondse skatte bewaak; "wit dames" en
   ander spoke; die afgryslike "wasvroue van die nag" en ander mitiese
   wesens.
   Sononder in Port-Navalo (Morbihan)
   Sononder in Port-Navalo (Morbihan)

   Die mere en woude, fonteine en valleie van Bretagne is die tuiste van
   die Kerrigans, klein kabouters, wat graag probeer om die eensame
   reisiger of wandelaar na hul rondedans te lok.

   Die heuwels van die Monts d'Arrée is volgens die Keltiese tradisies die
   poort na die hiernamaals. In die Christelike tydperk is beweer dat
   Youdig, die poort na die hel, op die berg lê.

   Ankoù, die Dood se helper, neem die siele van die oorledenes op sy ou
   wa na hierdie mistieke landskap. Siele, wat deur die veerman nie na die
   "Eilande van die Gelukkiges", 'n paradysagtige wêreld anderkant die
   horison, geneem is nie, dwaal deur die "koue hel" van verlate valleie
   en woude.

   Met die verhaal van koning Artus en die Heilige Graal maak die
   middeleeuse Franse digter Chrétien de Troyes in sy epiek 'n deel van
   die Matière de Bretagne, die "Bretonse literêre stof", tot onsterflike
   literêre motiewe.

[wysig] Nywerhede

   Die plaaslike nywerhede verskaf sowat 'n vyfde van die werkgeleenthede
   in Bretagne. Die industrialisering het taamlik laat begin, en die
   verskillende nywerheidsektore is in bepaalde stede gekonsentreer.
   Rennes is die sentrum van die motornywerheid met Citroën as die
   belangrikste werkgewer; Brest is die hoofkwartier van die elektroniese
   nywerheid; Lannion het hom op telekommunikasie toegespits;
   Saint-Nazaire beskik oor belangrike skeepswerwe; en La Gacilly staan
   vir sy kosmetiese produkte bekend.

   Danksy die goed ontwikkelde landbou en visserybedryf bly
   voedselverwerking die grootste nywerheidsektor. Daarnaas speel ook
   dienste en navorsing 'n groot rol in die Bretonse ekonomie.

[wysig] Vissery, landbou en kookkuns

   Bretagne met sy tradisionele vissershawens Lorient, Saint-Malo, Le
   Guilvinec, Cocarneau en Douarnenez is Frankryk se belangrikste
   verskaffer van gewilde seekosse soos kreef, garnale, oesters en die
   beroemde coquilles Saint-Jacques (Sint-Jakobsmossels). Laasgenoemdes
   kom veral uit die Noord-Bretonse hawestad Erquy. Met 'n jaarlikse vangs
   van sowat 130 000 ton lewer Bretagne byna die helfte van Frankryk se
   seekos-verbruik. Die plaaslike restourante bied met die tradisionele
   plateau de fruits de mer 'n gereg met verskeie soorte seekos aan.
   'n Oopgerolde crêpe wys sy vulsel
   'n Oopgerolde crêpe wys sy vulsel

   Forel en salm is die gewildste soorte vis, wat vroeër nog volop in die
   Bretonse riviere voorgekom het. Deesdae het hulle - net soos seekos -
   weens oorontginning van die visbronne skaars geraak.

   Die landbou in Bretagne, veral in die noordelike Finistère, vaar beter
   as die vissery. Belangrike produkte, wat orals in Frankryk en elders in
   Europa bemark word, is onder meer artisjokke (Bretagne lewer 87 persent
   van die totale jaarlikse oes in Frankryk), blomkool (76 persent),
   salotte (75 persent), aartappels (30 persent), groenbone (28 persent)
   en aarbeie. Die plaaslike appels word hoofsaaklik vir
   sidervervaardiging verbou.
   'n Bretonse artisjokkeveld naby Morlaix
   'n Bretonse artisjokkeveld naby Morlaix

   Gesoute botter is een van die belangrikste bestanddele van die Bretonse
   kookkuns. Die groen weivelde van Bretagne en seesout sorg vir die
   kenmerkende smaak en romerige tekstuur van die plaaslike produk. Sowat
   dertig persent van die jaarlikse botterproduksie in Frankryk kom uit
   Bretagne. Bretonse botter word saam met die meeste geregte bedien en
   verfyn die gewilde plaaslike gebakspesialiteite, wat wêreldwyd bemark
   word.

   Een van die Bretonse spesialiteite, die crêpe ('n soort dun pannekoek),
   word tradisioneel van bokwietmeel gemaak en op 'n besondere stoofplaat,
   die sogenaamde galletière, gebak. Oorspronklik is dit die stapelvoedsel
   van die arm landelike bevolking, wat in plaas van witmeel slegs die
   donker boekweitmeel kon bekostig. Dit is met suiker, botter, kaas of
   ham belê.

   Far Breton, die Bretonse melktert, is 'n gewilde nagereg, wat koud of
   warm geniet word.

   Die Bretonse crêperies (pannekoekbakkerye) bied crêpes met 'n
   verskeidenheid snoeperye soos roomys, heuning, sjokolade of konfyt aan.
   Die galette is die pikante weergawe van die crêpe, wat volgens seisoen
   met vulsels van ham, sampioene, artisjokke of seekos bedien word. Een
   van die gewildste variasies, die galette saucisse, word saam met
   braaiwors geniet.

   Die belangrikste drank in Bretagne is sider (Bretons: chistr), wat saam
   met die crêpes geniet word. Maar ook bier, wat sedert die 17de eeu in
   Bretagne gebrou word, raak nou weer gewild nadat 'n aantal jong
   Bretonse brouers hierdie tradisie laat herleef het. Die bekendste
   Bretonse biersoorte is Cervoise Lancelot, Coreff uit Morlaix en Telenn
   Du, 'n bier wat van boekweit gemaak word. Chouchen, die tradisionele
   Keltiese heuningwyn, wat van water en gefermenteerde heuning gemaak
   word en as "godedrank" bekend staan, is nog steeds 'n gewilde aperitief
   en digestief. Volgens ou legendes maak dit die gode dronk en verleen
   aan mense onsterflikheid.

[wysig] Verwysings

    1. ^ www.bretagne.de: Klimaat
    2. ^ Konstam, Angus: Die Kelten. Wene: tosa/Carl Ueberreuther 2007,
       bl. 30
    3. ^ Konstam, Angus: Die Kelten. Wene: tosa/Carl Ueberreuter 2007, bl.
       30

[wysig] Eksterne skakel

     * An Tour Tan - Die webwerf van An Tour Tan bied nuusberigte uit
       Bretagne en 'n argief van internettelevisie-programme met
       tradisionele Bretonse musiek (émissions skinwel-web)
     * Kry 'n indruk van Bretonse musiek, volkspele en die festoù-noz: Die
       Bagad d'Auray (RealPlayer sagteware, 225kb/s, 9m 40s)

    Die administratiewe geweste van Frankryk        Flag of France
          Akwitanië | Auvergne | Boergondië | Bretagne | Centre |
    Champagne-Ardenne | Elsas | Franche-Comté | Île-de-France | Korsika |
    Languedoc-Roussillon | Limousin | Lotaringe | Midi-Pyrénées |
    Nord-Pas-de-Calais | Basse-Normandie | Haute-Normandie |
    Pays-de-la-Loire | Pikardië | Poitou-Charentes | Provence-Alpes-Côte
    d'Azur | Rhône-Alpes
                               Oorsese gebiede:
               Frans-Guyana | Guadeloupe | Martinique | Réunion

                         Keltiese gebiede in Europa

           Bretagne | Ierland | Wallis | Cornwall | Man | Skotland


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Bretagne

