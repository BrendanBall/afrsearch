Bretton Woods (New Hampshire)


   Die Mount Washington Hotel
   Die Mount Washington Hotel
   Die Mount Washington-tandradtrein
   Die Mount Washington-tandradtrein

   Bretton Woods is 'n gebied in die suidooste van die dorp (Engels: town)
   Carroll (deelstaat New Hampshire, Verenigde State) wat danksy die
   Verenigde Nasies se Monetêre en Finansiële Konferensie wat hier tussen
   1 en 23 Julie 1944 gehou is internasionale bekendheid verwerf het. Die
   konferensie het die aanleiding tot die stigting van die Wêreldbank en
   die Internasionale Monetêre Fonds in 1946 gegee, en Bretton Woods het
   sy naam aan die gelyknamige monetêre stelsel verleen wat uiteindelik in
   1971 in duie gestort het.

   Die dorp Carroll het 'n oppervlakte van 130 vierkante kilometer en 663
   inwoners (2000) en staan veral vir sy natuurskoon en die
   ontspanningsgebiede in sy omgewing bekend. Carroll lê aan die voet van
   die Mount Washington, die hoogste bergspits in die gebied met 'n hoogte
   van 1 917 meter, en word omring deur die bosgebiede van die White
   Mountain National Forest. Die dorp bied 'n pragtige uitsig op die Mount
   Washington en 'n groot deel van die Presidential Range-bergreeks.

[wysig] Besienswaardighede

   Die belangrikste besienswaardighede in die feitlik onbewoonde
   natuurgebiede ringsom Carroll is die Mount Washington Cog Railway, 'n
   tandradtrein wat tussen 1866 en 1869 in bedryf gestel is, en die
   indrukwekkende Mount Washington Hotel langs die Route 302.

   Die hotel is in 1902 geopen en oorheers met sy argitektuur die
   omgewing, maar het veral bekendheid verwerf as die hotel waar die
   Bretoon Woods-Konferensie gehou is. Die hotel beskik oor twee gholfbane
   en is een van die laaste tipiese grand hotels van New Hampshire wat
   bewaar gebly het. Vandag is dit veral gewild by skitoeriste.
   Kategorie: New Hampshire

