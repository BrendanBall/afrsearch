Breyten Breytenbach


   Breyten Breytenbach (16 September 1939, Bonnievale) is 'n
   Suid-Afrikaanse skrywer en kunstenaar met Franse burgerskap.

   Inhoud

        * 1 Lewe
        * 2 Poësie
        * 3 Prosa
        * 4 Kompakskywe
        * 5 Sien ook
        * 6 Eksterne skakels

[wysig] Lewe

   Breytenbach is gebore op 16 September 1939 in Bonnievale, 'n dorp in
   die Wes-Kaap, ongeveer 180km van Kaapstad en 100km van die suidelikste
   punt van Afrika by Kaap Agulhas. Hy het kuns studeer aan die
   Universiteit van Kaapstad en het 'n toegewyde teenstander van die
   apartheidsbeleid geword. Hy verlaat Suid-Afrika en gaan na Parys,
   Frankryk in die 1960's.

   In Parys ontmoet hy Yolande Ngo Thi Hoang Lien, 'n Franse vrou van
   Viëtnamese oorsprong, met wie hy later trou. Kragtens die Wet op Verbod
   van Gemengde Huwelike 55 van 1949 was Breytenbach se huwelik in sy
   tuisteland ongeldig. Vanweë die onmoontlikheid om 'n gesamentlike visum
   vir hom en sy onwettige eggenote te bekom kan hy nie terugkeer nie. In
   1972 word so 'n visum vir die eerste keer toegeken aan hom en Yolande
   en keer hulle, te midde van groot mediadekking, na Suid-Afrika terug
   vir 'n skrywerskongres aan die Universiteit van Kaapstad.

   Wat sy letterkunde betref is Breytenbach met eerste oogopslag
   klassifiseerbaar as surrealis. Sy debuutbundel, Die ysterkoei moet
   sweet, kan as 't ware as een van die grootste vernuwende werke van die
   tyd gesien word. Die surrealistiese invloed en die verkenning van die
   Zen-Boeddhisme word met gemengde gevoelens in Suid-Afrika ontvang. Dit
   is egter hierdie bundel wat hom groepeer met ander sogenaamde
   Sestigers, vernaam Jan Rabie en André P. Brink wat ook rondom daardie
   tyd in Parys gewoon en geskryf het.

   Breytenbach se politieke aktiwiteite is ook berug. In Frankryk was hy
   'n stigtingslid van Okhela, 'n weerstandsgroep wat apartheid uit
   ballingskap beveg het. Tydens 'n onwettige besoek aan Suid-Afrika in
   1975 is hy verraai, gearresteer en gevonnis tot nege jaar tronkstraf
   vir hoogverraad. Na baie internasionale bemiddeling is hy vrygelaat in
   1982 en keer hy terug na Parys en verkry Franse burgerskap.

   Tans verdeel hy sy tyd tussen Europa, Afrika en die VSA. Hy is 'n
   gasdosent by die Universiteit van Kaapstad in die Geesteswetenskappe
   (sedert Januarie 2000) en is ook betrokke by die Gorée-instituut in
   Dakar, Senegal en by die Columbia Universiteit van New York.

   Breytenbach se werk sluit volumes gedigte, romans en essays in, waarvan
   baie in Afrikaans is, met sommige vertaal in Engels, en 'n aantal wat
   oorspronklik in Engels gepubliseer is. Hy is ook bekend vir sy
   skilderwerk. Toonsetting van sy poësie is ook deur hom vrygestel.
   Uitstallings van sy skilderye en afdrukke is gehou in verskeie stede
   insluitend Johannesburg, Kaapstad, Hong Kong, Amsterdam, Stockholm,
   Parys, Brussel, Edinburgh, en New York.

   Hy is die broer van Jan Breytenbach, stigter van 32-Bataljon en
   1-Verkenningsregiment.

[wysig] Poësie

     * Die ysterkoei moet sweet, Johannesburg, 1964
     * Die huis van die dowe , Kaapstad, 1967
     * Kouevuur, Kaapstad, 1969
     * Lotus, Kaapstad, 1970
     * Skryt. Om 'n sinkende skip blou te verf, Amsterdam, 1972
     * Met ander woorde, Kaapstad, 1973
     * Voetskrif, Johannesburg, 1967
     * Sinking Ship Blues, Toronto, 1977
     * And Death White as Words. An Anthology, Londen, 1978
     * In Africa even the flies are happy, Londen 1978
     * Blomskryf (Bloemlesing?) Emmarentia, 1979
     * Eklips, Emmarentia, 1983
     * ('Yk'), Taurus, 1983
     * Buffalo Bill, Emmarentia, 1984
     * Lewendoon, Emmarentia, 1985
     * Judas Eye, Londen - New York, 1989
     * Soos die so, Emmarentia, 1990
     * Nege landskappe van ons tye bemaak aan 'n beminde), Groenkloof,
       1993
     * Die hand vol vere, Kaapstad, 1995 (bloemlesing?)
     * Oorblyfsels, 'n Roudig, Kaapstad, 1997
     * Papierblom, Kaapstad, 1998
     * Lady One, Kaapstad, 2000 (Keurversameling liefdesgedigte)
     * Ysterkoei-blues, Kaapstad, 2001 (Versamelde gedigte 1964-1975)
     * Lady One: Of Love and other Poems, New York, 2002
     * Die Ongedanste Dans, Kaapstad, 2005 (Gevangenisgedigte 1976-1983)
     * Windvanger, Kaapstad, 2007

[wysig] Prosa

     * Katastrofes, 1964 ('n Versameling kort-kortverhale, wat deur
       Breytenbach as deel van die poësie van sy oeuvre gesien behoort te
       word. Die hele Katastrofes verskyn dus ook in die bloemlesing
       Ysterkoei-blues.)
     * Om te vlieg, Kaapstad, 1971 (roman)
     * De boom achter de maan, Amsterdam, 1974
     * Die miernes swell op ...), Emmarentia, 1980 (stories)
     * A Season in Paradise (Een seizoen in het paradijs), Amsterdam - New
       York - Londen, 1980 (Roman, weergawe nie aan sensuur onderwerp nie)
     * Mouroir: Mirror Notes of a Novel, Londen - New York, 1983
     * The True Confessions of an Albino Terrorist, Londen - New York,
       1983
     * Spiegeldood, Amsterdam , 1984
     * End Papers, Londen, 1985 (essays)
     * Memory of Snow and of Dust, Londen - New York, 1987 (roman)
     * Boek. Deel een, Emmarentia, 1987 (essays)
     * All One Horse. Fiction and Images, Londen, 1989
     * Hart-Lam, Emmarentia, 1991 (essays)
     * Return to Paradise. An African journal, Londen - New York, 1992
     * Memory of Birds in Times of Revolution Londen - New York, 1996
       (essays)
     * Dog Heart. A travel memoir, Kaapstad, 1998
     * Woordwerk, Kaapstad, 1999
     * A veil of footsteps, Kaapstad 2008

[wysig] Kompakskywe

     * Mondmusiek 2001
     * Lady One 2002

[wysig] Sien ook

     * Afrikaanse skrywers
     * Afrikaanse digters
     * Suid-Afrikaanse skrywers
     * Suid-Afrikaanse digters

[wysig] Eksterne skakels

     * 'n Bladsy oor Breytenbach by die Universiteit van New York
     * Ope brief aan Generaal Ariel Sharon (deur Breyten Breytenbach)
     * Stellenbosch Writers
     * http://www.goreeinstitute.org/

   Kategorieë: Frankryk • Suid-Afrikaanse skilders • Afrikaanse digters •
   Afrikaanse skrywers

