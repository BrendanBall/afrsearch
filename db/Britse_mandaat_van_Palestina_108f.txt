Britse mandaat van Palestina


   CAPTION: Mandaat vir Palestina


   1920 – 1948 →
               →

   Flag of Palestina

   Vlag
   Ligging of Palestina
   By benadering die grense van die Britse Mandaat circa 1922. In
   September 1922 het Brittanje die gebied Oos van die Joradaanrivier,
   "Transjordanië," as 'n outonome staat georganiseer.
   Hoofstad Jerusalem
   [[Regering|]] Nie gespesifiseer nie
   Hoë-Kommissaris
    - 1920 — 1925 Sir Herbert Louis Samuel
    - 1945 — 1948 Sir Alan G. Cunningham
   Historiese tydperk Tussenoorlogse Tydperk
    - Mandaat toegeken 25 April, 1920
    - Brittanje neem amptelik beheer oor 29 September 1923
    - Transjordaanse onafhanklikheid 25 Mei 1946
    - Stigting van Israel 14 Mei, 1948

   Die Britse Mandaat van Palestina, soms na verwys as die Mandaat van
   Palestina, was 'n Statebondmandaat wat na die Eerste Wêreldoorlog
   onstaan het toe die Ottomaanse Ryk volgens die Verdrag van Sèvres
   verdeel is. Die Britse Mandaat van Palestina het bestaan uit die gebied
   van die hedendaagse Jordanië, Israel, die Wes-Bank en die Gazastrook.
   Die grense van die Mandaat van Palestina het gestrek van die
   Middellandse See tot die weste van die Franse Mandaat van Libanon,
   Franse Mandaat van Sirië, en die Britse Mandaat van Mesopotamië in die
   Noorde, die Koninkryk van Saudi Arabië aan die ooste en suide, en die
   Koninkryk van Egipte aan die suidweste.

   Die Britse Mandaat het gegedl van 1923 tot met die onafhanklikheid van
   Transjordanië in 1946 en van Israel in 1948. Die oogmerk van die
   Statebondmandaat was om die defunct Ottomaanse Ryk, wat sedert die 16de
   eeu in beheer van die Middeooste was, te administreer, "tot op die 'n
   stadium wat hulle op hulle eie sou kon staan." ^[1]

   Inhoud

        * 1 Britse Bewind (1918-1948)
        * 2 Joodse gevegsmag
        * 3 Verdeling van die Midde-Ooste
        * 4 Britse verraad
             + 4.1 Derde Immigrasie
             + 4.2 Vierde immigrasie
             + 4.3 Vyfde immigrasie
        * 5 Tweede Wêreldoorlog
        * 6 Britse vredespogings
        * 7 Onafhanklikheid (1948)
        * 8 Die Yishuv in die moeilikheid
        * 9 Onafhanklikheidsverklaring

[wysig] Britse Bewind (1918-1948)

   Die Joodse leierskap of "Yishuvs", wat in Konstantinopel opgelei is en
   hul mede-burgers in die Turkse parlement verteenwoordig het, moes kies
   om hulle òf by die Britte aan te sluit in die hoop dat Brittanje uit
   dankbaarheid vir hul ondersteuning hulle sou toelaat om 'n tuisland te
   vestig, òf by die Turke om te verseker dat 'n grondwet deurgevoer sou
   word wat Joodse immigrasie na Israel sou wettig. Twee van die
   Yishuv-leiers, David Ben Gurion en Yitzchak Ben Zvi, was ten gunste van
   samewerking met die Turke, terwyl die meerderheid Yishuvs neutraal wou
   bly om sodoende die woede van beide die Turke en die Britte vry te
   spring. Die besluit is egter vir hulle geneem deurdat die Turke die
   setlaars van die Tweede Aliyah uitgekryt het as vreemdelinge en meer as
   12 000 Jode uit die land verban het. Die meeste van hierdie bannelinge
   het per boot na Egipte gevlug en hulle by die Britse magte aangesluit
   wat in dié land gestasioneer was. Die Jode in Egipte het probeer om die
   Britse magte te oortuig om hulle toe te laat om te veg. Die Britte was
   egter skepties en agterdogtig; hulle het nie geglo nie dat die Jode in
   staat was om te veg nie. Josef Trumpeldor het hulle egter van die
   teendeel oortuig.

[wysig] Joodse gevegsmag

   Trumpeldor het in Rusland grootgeword en hom by die Russiese Weermag
   aangesluit. Hy het in die Russies-Japannese Oorlog (1904-1905) geveg en
   hom beskikbaar gestel vir gevaarlike sendings. Tydens een van hierdie
   sendings is hy gewond en moes sy arm geamputeer word. Dit het hom egter
   nie verhinder om verdere sendings aan te pak nie. Hy is uiteindelik
   gevang. Nadat hy vrygelaat is, het hy na Palestina geïmmigreer.
   Gedurende die Eerste Wêreldoorlog is hy na Egipte toe gedeporteer. Hier
   het hy die Britte oortuig om die Jode die geleentheid te bied om diens
   te doen in die Britse weermag. Op 23 Maart 1915 het die Britte die Jode
   toegelaat om 'n die Sion-muilkorps, bestaande uit 500 man, op die been
   te bring. Hul taak was om lewensmiddele na die soldate te vervoer. Deur
   hul heldhaftige optrede tydens die slag van Gallipoli in Turkye het die
   Muilkorps die Britte oortuig dat hulle Jode moet toelaat om wapens te
   dra. Zeev Jabotinski was die eerste om aan die Britte voor te stel dat
   'n Joodse gevegsmag gestig moet word. Hy was 'n skrywer en het 'n
   charismatiese persoonlikheid gehad. Die Britte is beïndruk deur die
   Sion-muilkorps het het ingestem dat 'n Joodse regiment gestig kon word.
   Jabotinski het onmiddellik begin om vrywilligers te werf en in 1917 is
   die Joodse Legioen onder twee verskillende vaandels in die lewe geroep.
   Sommiges het geveg onder die vlag van die Yishuv (die blou Ster van
   Dawid) en ander onder die kenteken van die menorah. Die Joodse Legioen
   was die eerste Joodse gevegsmag in meer as 2 000 jaar. Terug in
   Palestina het die Turke die meer as 56 000 Jode wat agtergebly het,
   vervolg. Onder leiding van Aaron Aaronson het die Jode 'n
   spioenasienetwerk op die been gebring om die Britte te help. Hulle het
   bekend gestaan as die NILI, 'n afkorting vir die Hebreeuse uitdrukking
   "Die trots van Israel sal nie geblus word nie". Ondanks hul dapper
   pogings is sommige van dié Jode gevang, gemartel en doodgemaak. Die
   Turke het aangeneem dat alle Jode betrokke was by spioenasie en het
   verdere beperkinge op die Yishuv geplaas. Tel Aviv is ook onder dwang
   ontruim.

[wysig] Verdeling van die Midde-Ooste

   Brittanje wou beheer oor die Midde-Ooste gehad het en in 'n poging om
   dit te kon bekom, het die Britse departement van buitelandse sake 'n
   reeks geheime verdrae met verskillende bondgenote aangegaan. Hierdie
   verdrae het mekaar weerspreek. In 1915 is die Anglo-Hejaz-verdrag
   gesluit, waarvolgens Brittanje aan die Arabiese Nasionaliste beloof het
   dat die Midde-Ooste 'n Arabiese staat sou word. In 1916 het Brittanje
   die sogenaamde Sykes-Picot-verbond met Frankryk gesluit. Ingevolge
   hierdie verbond is die Midde-Ooste verdeel tussen Frankryk en Engeland.
   Engeland wou Egipte, asook die nuut gestigte Saoedi-Arabië, hê;
   Frankryk die Staat van Sirië-Libanon. Palestina sou 'n internasionale
   gebied wees. 'n Anglo-Joodse apteker, Chaim Weizmann, het 'n
   waardevolle bydrae tot die Britse stryd gemaak deur die ontdekking dat
   sintetiese asetoon (die bestanddele om TNT te vervaardig) gebruik kon
   word om onder gekontroleerde omstandighede te ontplof. As erkenning vir
   sy waardevolle bydrae tot die Britte se oorlogpogings het hulle
   ingestem om te luister na sy pleidooi vir 'n Joodse-staat in Palestina.
   Brittanje het ook gevrees dat die meer as 56 000 Jode wat in Palestina
   agtergebly het, 'n samewerkingsooreenkoms met die Duitsers
   (nieteenstaande vervolging deur die Turke, 'n bondgenoot van Duitsland)
   sou aangaan. In 1917 het Brittanje onderneem om die vestiging van 'n
   Joodse staat in Palestina te bepleit. Op 2 November 1917 het lord
   Lionel Rothschild 'n brief van die verteenwoordiger van die Britse
   regering, Arthur Balfour, ontvang. In dié brief het Engeland sy steun
   aan die vestiging van 'n Joodse staat in Palestina toegesê, mits die
   godsdienstige en etniese regte van alle sektes en groepe in ag geneem
   sou word. Hierdie drie paragrawe het bekend gestaan as die
   Balfour-verklaring.

[wysig] Britse verraad

   In 1917 het generaal Edmund Allenby die seëvierende Britse Weermag
   (insluitende die Joodse Legioen) in Jerusalem ingelei. In 1918 het hy
   daarin geslaag om die Duits-Turkse magte uit Palestina te verdryf.
   Intussen het T E Lawrence (Lawrence van Arabië) en sy Arabiese magte
   Damaskus binnegekom. Dit was tyd om die buit te verdeel en Brittanje se
   verraad is ontbloot. Brittanje het die hele gebied geannekseer - soos
   uiteengesit in die Sykes-Picot-verbond. Hulle het ingestem dat Frankryk
   beheer sou hê oor die nuut gestigte Arabiese state in Sirië en Libanon.
   Weizman en Emir Faisal, die leier van die Arabiese nasionaliste, het
   saamgestem dat die Jode en Arabiere vreedsaam sou kon saamleef. Die
   meerderheid Arabiese nastionaliste het egter dié uitspraak verwerp.
   Hulle het verwag om 'n eie Midde-Oosterse staat te ontvang en het die
   ooreenkomste wat tussen Brittanje en Frankryk aangegaan is, beskou as
   verraad, Hulle het nou die Yishuv kwalik geneem vir die politieke
   gemors waarin hulle hulle bevind het. Sowel die Yishuv as die Arabiese
   nasionaliste het verwag dat hulle Palestina as staat van die Britte sou
   ontvang. Frankryk het druk op Brittanje geplaas om Palestina tot
   internasionale gebied te verkaar. Brittanje het ingestem en hom onttrek
   aan oostelike Gallilea. Die vier Joodse nedersettings in dié gebied het
   hulle skielik in niemandsland bevind. Beide Frankryk en Engeland het
   hulle aan hul eie genade oorgelaat en geen beskerming meer gebied nie.

[wysig] Derde Immigrasie

   In 1919 het die Arabiere verenig in 'n poging om die Franse uit die
   Midde-Ooste te verdryf en Palestina met geweld oor te neem. Hulle het
   beweer dat Franse soldate in die vier Joodse nedersettings skuil en het
   begin om dié gebied aan te val. Tussen 1919 en 1924 het meer as 50 000
   Jode uit Pole, Rusland en selfs die Verenigde State van Amerika (VSA)
   in Palestina aangekom. Hierdie massa-immigrasie staan bekend as die
   Derde Aliyah. In 1920 het die Arabiere die Tel Chai-nedersetting
   aangeval. Die Joodse verdedigers het daarin geslaag om die aanval af te
   weer, maar die Arabiere het hul aanvalle voortgesit. Op 1 Maart 1920
   het hulle uiteindelik die nedersetting beset en agt setlaars vermoor.
   Een van die slagoffers was Josef Trumpeldor, die stigter van die
   Sion-muilkorps. Die oorblywende groep verdedigers van Tel Chai het
   teruggeval en hulle aangesluit by nedersettings in die suide wat beter
   bewaak was. Twee maande later het die Franse beheer van dié gebied
   oorgeneem en die setlaars kon terugkeer. Hulle het 'n bloedbevlekte
   vlag saam met hulle teruggebring wat oor Tel Chai gewapper het. Die
   beeld van 'n brullende leeu is by die grafte van die agt slagoffers
   opgerig. Op die leeu is die volgende woorde aangebring: "Dit is goed om
   vir ons land te sterf". In dieselfde jaar het die Arabiere hul
   tradisionele pelgrimstog na Nebi Mussa, waar Moses volgens die
   Moslem-tradisie begrawe is, onderneem. Daar aangekom, het die Moslems
   se godsdienstige leier, die Moefti, hulle aangehits om die Jode aan te
   val. Aangevuur deur slagspreuke soos "Moor die Jode", het die Arabiese
   skare 'n moordtog wat drie dae geduur het, deur die strate van
   Jerusalem onderneem. Die Britse owerheid het niks gedoen om dit te
   verhinder nie. Zeev Jabotinski het veterane wat in die Joodse Legioen
   en HaShomer diens gedoen het, herorganiseer en dié twee groepe het
   begin terugveg. Die Britte het hulle egter in hegtenis geneem op
   aanklag dat hulle onwettige wapens in hul besit gehad het. Jabotinski
   het trots erken dat hy verantwoordelik was vir hierdie poging. Hy het
   dié groep die Hagnah of Verdediging genoem. Jobtinski is uiteindelik
   tot vyftien jaar tronkstraf gevonnis. Sy vonnis is egter opgeskort,
   maar hy moes die land verlaat en het nooit weer daarheen teruggekeer
   nie. Die Yishuv het Jabotinski se voorbeeld gevolg. Hulle het besef dat
   die daarstelling van 'n weermag noodsaaklik was - selfs al het die
   Britte dit onwettig verklaar. Onder leiding van die Israeliese vakbond
   Histadrut het hulle 'n ondergrondse weermag op die been gebring wat die
   Haganah gedoop is.

[wysig] Vierde immigrasie

   Die Verenigde Nasies (VN) het uiteindelik bymekaargekom om oor die lot
   van Palestina te besluit. 'n Groep Amerikaanse Jode het 'n afvaardiging
   na Versailles gestuur om Joodse belange te bevorder. Dié afvaardiging
   het bekend gestaan as die Amerikaans-Joodse Kongres. In 1920 het die VN
   'n verklaring uitgereik waarvolgens Brittanje gevolmagtige beheer oor
   Palestina verkry het totdat die Arabiere en die Jode kon bewys dat
   hulle vreedsaam kon saamleef. Brittanje het presies gekry wat hy begeer
   het: beheer oor die gebied. In Julie 1922 het die Britse premier,
   Winston Churchill, 'n Witskrif uitgereik wat voorsiening gemaak het vir
   die afstigting van Transjordanië van die gebied waarin 'n Joodse staat
   gevestig sou word. Die Witskrif het ook bepaal dat Joodse immigrasie
   voortaan gekoppel sou word aan die "ekonomiese kapasiteit" van die
   land. Tussen 1924 en 1928 het meer as 35 000 Jode vanuit Pole en
   Duitsland die gebied binnegestroom en in 1928 het die Vierde Aliyah
   plaasgevind toe meer as 62 000 Jode Palestina binnegekom het. Die feit
   dat die VSA vanaf 1924 strenger immigrasiebeheer toegepas het, was een
   van die redes vir hierdie massa-instroming.

[wysig] Vyfde immigrasie

   In 1929 het opstande onder die Arabiere in Jerusalem uitgebreek
   waartydens die Hebron-gemeenskap op die Sabbat aangeval en uitgemoor
   is. Dit het die woede van Jode wêreldwyd uitgelok en die Britte het die
   Witskrif teruggetrek. Vir die Jode het dit baie voordele ingehou.
   Tussen 1933 en 1936 het sowat 164 250 Jode uit Duitsland na Palestina
   gevlug. Dit staan bekend as die Vyfde Aliyah. Hierdie Jode het geld
   saamgebring wat gebruik is om sake-ondernemings te vestig en stede te
   bou. Teen 1936 het Tel Aviv meer as 150 000 inwoners gehad en Haifa het
   ontwikkel tot 'n vername hawestad met meer as 50 000 Jode. In 1933 het
   die Yishuv besef dat hulle iets moet doen om Joodse kinders in Europa
   te help. In dieselfde jaar het Henrietta Szold en die Hadassah die
   Jeug-Aliyah op die been gebring. Dit was 'n organisasie wat hulle
   beywer het om aan Joodse kinders van Duitse herkoms 'n tuiste te bied.
   Tussen 1933 en 1942 het meer as 5 000 Joodse kinders Palestina
   binnegekom, terwyl sowat 15 000 na Westerse lande gestuur is omdat
   Brittanje geweier het om hulle in die land toe te laat. Sedert sy
   stigting het die Jeug-Aliyah aan meer as 140 000 Joodse kinders 'n
   heenkome in Israel gebied.

[wysig] Tweede Wêreldoorlog

   Tydens die Britse bewind in Israel het Adolf Hitler van Duitsland in
   1939 met sy offensief teen sy buurlande in Europa begin. Dit het gelei
   tot die uitbreek van die Tweede Wêreldoorlog. Gedurende hierdie tyd het
   Hitler ook begin met 'n aktiewe veldtog teen die Jode in sy eie asook
   besette lande. Die volle afgryse van sy veldtog het eers aan die einde
   van die Oorlog in 1945 aan die lig gekom toe die oorlewendes van die
   Nazi-kampe vrygelaat is. Volgens beraminge het meer as ses miljoen Jode
   gedurende die Tweede Wêreldoorlog gesterf, terwyl Brittanje steeds
   geweier het om Joodse immigrasiekwotas te vermeerder (sien artikel:
   "Die Holocaust"). In 1944 het Menachem Begin hoof van die Irgun geword.
   Hoewel hy daarin geslaag het om die Nazi's in Pole te ontglip, is hy
   deur die Russe in hegtenis geneem. Hy het egter daarin geslaag om te
   oorleef. Toe hy in Palestina aankom, het hy 'n gewapende stryd teen
   Brittanje verklaar. Die Yishuv was woedend omdat hulle gevrees het dat
   Joodse aanvalle sou lei tot veroordeling deur die wêreld. Begin het
   geantwoord dat die wêreld nie regtig omgee nie en dat die Jode self
   Brittanje sou moes uitskop. Op 26 Junie 1946 - bekend as Swart Saterdag
   - het die Britte die leiers van die Joodse Agentskap in hegtenis
   geneem. Die Agentskap was verantwoordelik vir die bestuur van die
   Yishuv. Dit het die situasie in die land vererger. 'n Maand later het
   die Irgun - nadat hulle die Britte gewaarsku het - die Britse
   hoofkantoor in die Hotel Koning Dawid in Jerusalem opgeblaas. Meer as
   100 Britte, Arabiere en Jode is in dié aanval dood.

[wysig] Britse vredespogings

   In 'n poging om die vrede te bewaar, het Brittanje sowat 100 000 troepe
   in die land gehou. Hul pogings was egter nutteloos. Arabiese
   skerpskutters het daagliks mense - Jode en Britte - doodgeskiet. Die
   Stern-bende het gereeld bomme geplant. Die Irgun het Britse roetes en
   basisse daagliks aangeval. Op 5 Mei 1947 het 'n gekombineerde
   Haganah/Irgun aanvalsmag die Britse tronk in Akko opgeblaas en 251
   gevangenes het ontsnap. Die Britte het Akko as onkwetsbaar beskou.
   Di130 aanval het hulle op hul hoede geplaas. Die Britte het nog meer
   aansien verloor toe hulle die Exodus 1947, 'n skip met meer as 5 200
   Joodse immigrante op pad van Marseilles na Palestina, voorgekeer het.
   Gevegte het uitgebreek. Die Britte het egter die oorhand gekry en die
   Jode is teruggestuur Frankryk toe. By Port-de-Bouc het die Jode geweier
   om die twee skepe te verlaat en die Franse het op hul beurt geweier om
   hulle daartoe te dwing. Die Britte het toe die twee skepe laat
   terugseil na Hamburg in Duitsland, waar hulle die Jode gedwing het om
   weer in deportasiekampe te gaan woon. Die Exodus-skandaal het die
   Britse regering geskud. Hoewel hulle hulle steeds by die Arabiere
   geskaar het, was die Britte verplig om te erken dat dinge buite beheer
   was. Daar was steeds geweldige druk van sowel die Britse parlement as
   die VSA om die mandaat te beëindig. Uiteindelik het die Britte die
   Verenigde Nasies (VN) uitgenooi om voorstelle te maak om die Palestynse
   probleem op te los. Hulle het steeds gehoop dat die VN sou aanbeveel
   dat die Britte beheer oor die gebied behou. Ná vele debatte en
   kompromieë het die VN se Spesiale Komitee oor Palestina (UNSCOP)
   aanbeveel dat twee state - 'n Arabiese en 'n Joodse staat - gevorm
   word. Die Jode sou die grootste gedeelte van die kusvlakte ontvang,
   terwyl Jaffa egter 'n Arabiese "eiland" bly. Die Jode sou ook die
   Jisrael- en Hulah-valleie en die grootste deel van die Negev-woestyn
   ontvang. Die res van die land sou aan die Arabiere behoort. Jerusalem
   sou 'n internasionale stad word. Op 29 November 1947 het die VN met 33
   stemme teenoor 13 besluit dat daar twee onafhanklike state in Palestina
   sou wees en dat die Britse mandaat daar beëindig sou word.

[wysig] Onafhanklikheid (1948)

   Vanaf 30 November 1947 tot 14 Mei 1948 het die Arabiere 'n
   nie-amptelike oorlog teen die Yishuv gevoer. Soldate van Irak, Sirië,
   Jordanië en Egipte het in die geheim die land binnegekom om Arabiese
   aanvalsmagte te organiseer. Die Arabiese Legioen, Jordanië se weermag,
   was onder Britse beskerming en het voor die Britte se onttrekking aan
   die aanvalle begin deelneem. Die enigste gevegsmagte wat die Yishuv
   besit het, was die Haganah en die twee terreurgroepe, die Irgun en die
   Stern-bende. Hulle is almal gedwing om ondergronds te werk omdat die
   Britte die besit of dra van wapens deur die Jode onwettig verklaar het.
   Daar was kort-kort inspeksies, kontrolepunte en patrollies, wat alles
   daarop gemik was om die Jode te ontwapen. Daar word bereken dat die
   Yishuv in totaal maar 1 300 wapens besit het. Die eerste groot geveg
   het plaasgevind by die Tirat Tzvi-kibboets, wat aangeval is deur
   duisende Siriese en Irakese vrywilligers. Die kibboets het daarin
   geslaag om die aanval af te weer. Die kronkelpaadjie na Jerusalem het
   'n slagveld van bloedige massamoorde geword soos wat koskonvooie by
   Sha'ar HaGai aangeval is. Die Ou Stad van Jerusalem is afgesny van die
   Nuwe Stad en die Arabiere en stelselmatig die Joodse inwoners laat
   verhonger. Die Britte het net gesit en toekyk terwyl hulle gewag het
   vir die Jode om hulle oor te gee. Die Yishuv het genoeg handwapens die
   land ingesmokkel om 'n offensief teen die Arabiere te begin. Hul eerste
   doel was om die pad na Jerusalem weer oop te maak. In 'n
   verrassingsaanval het 1 500 man (meer as die helfte van al die Yishuv
   se vegters) die heuwels bokant die pad ingeneem. Die kasteel wat die
   roete oorheers het, die Kastel, is eers ingeneem, toe weer afgestaan,
   en uiteindelik weer ingeneem. Tydens die geveg is die Arabiere se
   gunsteling-aanvoerder dood. 'n Groot konvooi het vinnig voorrade na
   Jerusalem geneem. Tydens die operasie het die Irgun ook 'n Arabiese
   dorpie, Deir Yassin, aangeval. Meer as 200 dorpenaars is dood,
   insluitende vroue en kinders. Op 13 April het die Arabiere 'n konvooi
   van 100 dokters en verpleegsters wat op pad was na die mediese sentrum
   Hadassah doodgemaak en vermink. Die Britte het met gevoude hande
   toegekyk. Dit was 'n verskriklike tyd. Gevegte het in die noorde
   voortgewoed. Haifa en Tiberias het in die hande van die Yishuv geval.
   Die Haganah het tuisgemaakte mortiere - Davidkas genoem na die
   uitvinder daarvan, David Leibovitch - gebruik om Tzvat aan te val en in
   te neem. Hoewel dit nie baie akkuraat was nie, het die Davidka 'n groot
   geraas gemaak, wat die Arabiese bevolking op die vlug laat slaan het.
   Al hierdie gevegte het plaasgevind terwyl die Britte nog amptelik in
   beheer van die land was.

[wysig] Die Yishuv in die moeilikheid

   Die Yishuv was ook polities gesproke in die moeilikheid. Die
   Amerikaanse regering het beplan om sy stem aan die VN-resolusie oor
   Palestina te onttrek op grond daarvan dat die totstandkoming van 'n
   Joodse staat tot 'n grootskaalse slagting onder die Jode sou lei. Chaim
   Weizmann het hom na Washington gehaas om president Truman te oortuig om
   die Yishuv 'n kans te gee. Met die hulp van 'n vriend van Truman, Eddie
   Jackson, het Weismann daarin geslaag om die president te ontmoet.
   Truman het hom beloof dat die VSA die VN-resolusie sou bly steun.
   Namate 15 Mei nadergekom het, moes die Yishuv besluit of hulle 'n
   onafhanklike Joodse staat wou stig. Een kant het daarop gewys dat die
   totstandkoming van 'n onafhanklike staat die onmiddellike gevolg sou hê
   dat vyf ontstoke Arabiese weermagte die nuwe staat met vliegtuie, tenks
   en artillerie sou aanval. Daarenteen het die Jode geen grofgeskut gehad
   nie, wat nog te sê 'n lugmag. Dit kon uitloop op 'n volksmoord. Juis
   toe het die vergadering die nuus ontvang dat die Arabiese Legioen
   daarin geslaag het om Gush Etzion, 'n groepie nedersettings net suid
   van Jerusalem, te vernietig. Die oorgrote meerderheid wou egter die
   geleentheid tot onafhanklikheid aangryp omdat hulle nie seker was of
   die geleentheid hom ooit weer sou voordoen nie. Ná 'n lang debat het
   die komitee ooreengekom om die land die Republiek van Israel te noem
   (dit is spoedig verander na die Staat van Israel). Hulle het ook
   ooreengekom dat die woord "God" nie in die onafhanklikheidsverklaring
   sou verskyn nie. Die term "Rots van Israel" sou in die plek daarvan
   gebruik word.

[wysig] Onafhanklikheidsverklaring

   Op 14 Mei 1948 het die Britte Palestina verlaat en só amptelik hul
   mandaat beëindig. Net voor sononder het David Ben Gurion die nuwe
   Verklaring van die Staat van Israel voorgelees. HaTikvah, die nasionale
   volkslied, is toe gespeel. Elf minute later het die Amerikaanse
   president, Harry Truman, amptelik die staat van Israel erken. Dié
   erkenning is byna onmiddellik gevolg deur dié van die USSR. Vir die
   eerste keer sedert Bar Kochba het die Jode nou hul eie land gehad.
   Kategorie: Voormalige lande in Asië

