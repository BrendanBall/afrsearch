Britz


   Die ligging van Britz in Berlyn
   Die ligging van Britz in Berlyn
   Die kasteel Britz
   Die kasteel Britz
   Die Hoefyster-woonbuurt
   Die Hoefyster-woonbuurt
   'n Lugfoto van die Britzer Garten
   'n Lugfoto van die Britzer Garten

   Britz is 'n stadsbuurt in die Duitse hoofstad Berlyn se administratiewe
   distrik Neukölln, wat bekend staan vir sy uitsaaifasiliteit van
   Deutschlandradio (vroeër RIAS/Rundfunk im amerikanischen Sektor), die
   Hoefyster-woonbuurt en die sogenaamde Gropiusstadt, 'n uitgestrekte
   woonbuurt met woonstelblokke, wat sedert 2002 'n selfstandige
   stadsbuurt in Neukölln geword het.

   Die bevolking van Britz was 38 251 op 31 Desember 2005.

[wysig] Geskiedenis

   Die eerste historiese verwysing na die destydse dorp Britzig dateer uit
   die jaar 1237, terwyl dit in die Landbuch van keiser Karel IV Briczik
   genoem word. Onder sy besitter Otto von Britzke is die dorp tot
   riddergoed verklaar.

   In 1920 is die landelike munisipaliteit Britz met sy 13 475 inwoners by
   Berlyn se administratiewe distrik Neukölln ingesluit.

[wysig] Argitektuur en besienswaardighede

   Die historiese dorpskerk van Britz
   Die historiese dorpskerk van Britz

   Britz pronk met 'n historiese veldsteenkerk uit die jaar 1250. Nadat
   die kerk in 1948 deur 'n brand verwoes was, is dit deur die kunstenaar
   Charles Crodel van glasskilderye voorsien. Die dorpskerk maak net soos
   die historiese boerdery met sy perde- en ossestal deel uit van die
   plaaslike riddergoed. Die kasteel Britz met sy tuin was oorspronklik
   die woning van die Britzke-gesin. Die gebou is in die 15de eeu opgerig,
   maar is later deur 'n brand verniel. Die huidige herehuis is deur
   veldmarskalk Van Erlach opgerig. Die herehuis is in 1880 volgens 'n
   ontwerp van Julius Wrede in die Nuwe Renaissance-styl herbou en van 'n
   toring voorsien.

   Die Britzer Mühle is 'n windmeul in die Hollandse styl. Die gebou uit
   die jaar 1863 is in 1985 ter geleentheid van die Federale Tuinskou
   volledig gerestoureer en is as 'n historiese monument nog steeds in
   bedryf.

   In die vroeë 20ste eeu is nuwe woonbuurte in Britz opgerig. Die
   Ideal-woonbuurt dateer uit die jaar 1907. Die Hoefyster-woonbuurt het
   tussen 1925 en 1933 volgens 'n ontwerp van die bekende argitekte Bruno
   Taut en Martin Wagner as een van die eerste bouprojekte volgens Berlyn
   se na-oorlogse sosiale behuisingsplan ontstaan. Die naam verwys na die
   sentrale reeks geboue in die vorm van 'n hoefyster. Die woonbuurt is
   net soos die markplein van Britz-Suid 'n historiese monument.

   Die Britzer Garten, 'n uitgestrekte park, is ter geleentheid van die
   Federale Tuinskou in 1985 aangelê en was destyds as 'n
   ontspanningsgebied vir die bevolking in die suidooste van Wes-Berlyn
   beplan, wat deur die grens met die DDR van die omliggende landelike
   gebiede afgesny was. Die park het 'n oppervlakte van 90 hektaar en
   verbind natuur en tuinboukuns (met rose- en rhododendrontuine),
   "speellandskappe" vir kinders en uitgestrekte grasvelde, argitektuur en
   kuns (in die Karl-Foerster-pawiljoen), mere en heuwels en blommevelde
   met mekaar. Die restourant by die Kalender-plein pronk met die - na
   bewering - grootste sonhorlosie in Europa.

   Die Britzer Museumsbahn, 'n historiese veldtrein met 'n spoorwydte van
   600 millimeter, dien as die belangrikste vervoermiddel in die park.
   Dwarsdeur die jaar word in die park feeste soos die Sonstilstandsfees
   in Junie, jazz- en klassieke opelug-konserte en vuurwerke aangebied.

[wysig] Die uitsaai-fasiliteit van RIAS en Deutschlandradio

   Die Amerikaanse militêre administrasie het vir sy nuutgestigte
   radiostasie RIAS (Rundfunk im amerikanischen Sektor / Radiokorporasie
   in die Amerikaanse sektor) in 1946 'n uitsaai-fasiliteit in Britz
   opgerig. Aanvanklik is gebruik gemaak van eenvoudige radiomaste, wat in
   1948 deur die huidige staalmaste met 'n hoogte van 100 meter vervang
   is. Hulle is later verhoog tot 160 en 144 meter.

   Vanaf 1949 is kortgolf-radioprogramme vanuit Britz uitgesaai. In 1978
   is 'n mediumgolf-uitsaai-antenna bygevoeg, wat veral snags die opvangs
   van RIAS se Duitstalige program in die gebied van die Duitse
   Demokratiese Republiek (Oos-Duitsland) verbeter het. Die radiogolwe is
   destyds steil in die ionosfeer uitgesaai, sodat die Oos-Duitse
   stoorsenders die opvangs van die westelike program nie meer kon
   belemmer nie.

   Die fasiliteite word tans deur Deutschlandradio gebruik, Duitsland se
   nasionale radioprogram.
   Kategorie: Berlyn

