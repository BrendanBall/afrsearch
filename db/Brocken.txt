Brocken


                                              Brocken

                                              Brocken

                                       Hoogte                  1 142 meter
                                 Breedtegraad {{{graad1}}}° {{{minuut1}}}'
                                  Lengtegraad {{{graad2}}}° {{{minuut2}}}'
                                   Koördinate       51°48′5″N, 10°36′53″O'
                                      Ligging     Sakse-Anhalt (Duitsland)
                                     Gebergte
                             Eerste bestyging                  Harz (1572)
                           Eenvoudigste roete
                           Ouderdom gesteente
                                         Tipe                   {{{tipe}}}
                           Laaste uitbarsting
                                            {{{overig}}}

   Die Brocken in die Duitse deelstaat Sakse-Anhalt is met 'n hoogte van
   1 141,1 meter bo seevlak die hoogste bergspits van die Harz-bergreeks
   tussen die Weser- en Elberiviere in Noord-Duitsland. Die berg lê in die
   Nasionale Harzpark, en groot dele van die berg is tot
   natuurbewaringsgebied verklaar.
   'n Panoramiese uitsig oor die Brocken
   'n Panoramiese uitsig oor die Brocken

   Alhoewel die berg se hoogte nie vergelykbaar met Alpynse bergspitse is
   nie, word hy nogtans deur 'n mikroklimaat gekenmerk, wat goed met dié
   van bergspitse van meer as 2 000 meter vergelyk. Die Brocken is tussen
   September en Mei met sneeu bedek, en dit word jaarliks op sowat 300 dae
   deur newel verhul. Die gemiddelde jaarlikse temperatuur is net 2,9 °C.

   Die Brocken het altyd 'n belangrike rol in volksverhale en legendes
   gespeel en word verbind met hekse en duiwels. Die Duitse digter Johann
   Wolfgang von Goethe het hierdie motiewe vir sy werk Faust gebruik,
   waarin hy na die bergspits verwys. Die sogenaamde "Brockenspook" is 'n
   bekende fenomeen op die mistige berg, waar bergklimmers donker skadu's
   teen die newel werp en spookagtige optiese effekte skep.

   Die Brocken maak vandag deel uit van 'n nasionale park en huisves 'n
   historiese botaniese tuin met bergplante, wat in 1890 gestig is. 'n
   Smalspoorstoomtrein neem besoekers vanaf die dorp Wernigerode na die
   die stasie op die bergspits. Die berg beskik ook oor 'n groot aantal
   wandelpaaie. Die bergspits word daarnaas ook gebruik vir die uitsaai
   van FM-radio- en televisieprogramme. Die ou Sender Brocken is in 1935
   as die eerste televisietoring ter wêreld opgerig. Dit beskik oor 'n
   uitkykdek wat oop staan vir toeriste.

[wysig] Klimaat

   Die Brocken in die winter
   Die Brocken in die winter

   Die Brocken is 'n gebied van uiterste weerstoestande. Danksy sy
   geïsoleerde ligging in die noorde van Duitsland is hy sedert 1945 die
   enigste berg van 'n Duitse middelgebergte, wat met sy spits bo-oor die
   natuurlike boomgrens lê. Die klimaat op die Brocken word deur kort
   somers en lang winters, baie maande met sneeuval, hewige storms en lae
   temperature selfs in die somer gekenmerk en vergelyk met dié van
   Alpynse gebiede teen 'n hoogte van 1 800 tot 2 000 meter bo seevlak of
   dié van Ysland.
     * Die bergspits word op 306 dae van die jaar deur newel verhul.
     * Dit is op 100 dae van die jaar met ys en sneeu bedek.
     * Die temperature daal op 85 dae van die jaar benede vriespunt.
     * Die laagste temperature bereik in die winter -28 °C.
     * Die jaarlikse gemiddelde is net 2,9 °C.
     * Die vinnigste windsnelheid, wat ooit op die Brocken gemeet is, was
       263 km/h.

[wysig] Geskiedenis

   Die eerste histories gedokumenteerde bestyging van die Brocken het in
   die jaar 1572 plaasgevind. Die arts Johannes Thal uit Nordhausen het
   die flora van die berg vir die eerste keer in 'n boek beskryf. Graaf
   Christian Ernst zu Stolberg-Wernigerode, wat die graafskap Wernigerode
   met die Brocken geregeer het, het in 1736 die sogenaamde Wolkenhäuschen
   ("Wolkehuisie") op die bergspits en 'n berghut vir reisigers op die
   Heinrichshöhe, wat na sy seun vernoem is, laat oprig. Die eerste
   gastehuis op die Brocken-bergspits is in 1800 geopen. Nadat dit op 23
   Julie 1852 deur 'n brand verniel is, is in 1862 die Brocken-hotel
   ingewy.
   Die Brocken-smalspoortrein in die winter
   Die Brocken-smalspoortrein in die winter

   Die eerste amptelike meting van die bergspits in opdrag van die
   Pruisiese generale staf het die Brocken se hoogte met 1 141,2 meter
   bepaal. Die eerste weerstasie is in 1895 opgerig. Vier jaar later, op
   27 Maart 1899, is die Brockenbahn, die plaaslike smaalspoortreinlyn,
   ingewy.

   Die eerste televisie-uitsending vanaf die Brocken het in 1935 met 'n
   mobiele stasie plaasgevind, en in die volgende jaar is die wêreld se
   eerste televisietoring op die bergspits opgerig. Sedert 1937 vorm die
   Brocken saam met Wutmberg, Achtermann en Acker-Bruchberg-Grad die
   natuurbewaringsgebied Oberharz. Die huidige meteorologiese stasie is in
   1939 geopen.

   Die Brocken-hotel is tydens 'n Amerikaanse lugaanval op 17 April 1945
   deur bomwerpers verniel, en Amerikaanse troepe het die berg in die
   tydperk tussen 1945 en April 1947 beset. Volgens die bepalings van die
   Jalta-konferensie het die Amerikaners en Russe in 1947 besette Duitse
   gebiede uitgeruil, en die Brocken is by die Sowjetiese sone ingelyf.
   Installasies op die Brocken-bergspits: Die ou (voorgrond) en nuwe
   televisietorings
   Installasies op die Brocken-bergspits: Die ou (voorgrond) en nuwe
   televisietorings

   Die bouvalle van die Brocken-hotel is in 1949 opgeblaas, maar tussen
   1948 en 1959 was dele van die Brocken weer toeganklik vir toeriste,
   alhoewel hulle 'n permit vir hulle besoek benodig het.

   In Augustus 1961 het die Brocken, wat in die grensgebied tussen die
   Bondsrepubliek Duitsland en die Duitse Demokratiese Republiek (DDR)
   geleë was, 'n verbode militêre gebied geword en was derhalwe nie meer
   toeganklik vir die plaaslike bevolking of toeriste nie. 'n Aantal
   militêre installasies is op die Brocken opgerig, en die
   Brocken-spoorwegstasie het as kasarm vir Oos-Duitse troepe gedien.

   Die Brocken het 'n belangrike rol by die onderskepping en meeluistering
   van kommunikasie in Wes-Duitsland gespeel. Twee groot installasies is
   vir hierdie doeleindes gebruik, waarvan een deur die Sowjetiese geheime
   diens GRU en die ander deur die Staatsveiligheidsdiens van die DDR
   beheer is. Die Brocken was die mees westelike voorpos van Moskou. Die
   militêre installasies is ná die Duitse hereniging in 1990 verwyder, en
   die laaste Rusiese soldaat het die Brocken op 30 Maart 1994 verlaat.
   Die natuurlike omgewing van die bergspits is herstel, en die Brocken
   het weer 'n gewilde toeristebestemming geword.

[wysig] Volksverhale en literêre verwysings

   Die Brocken teen sononder
   Die Brocken teen sononder

   Die Brocken, wat ook Blocksberg genoem word, speel 'n belangrike rol in
   volksverhale. Die bergspits is vanaf die tydperk van die heksejagte as
   'n tradisionele bymekaarkomplek van hekse beskou, wat hier, soos beweer
   is, in die Walpurgisnag van 30 April op 1 Mei hulle heksesabbat gevier
   het.

   Die Brocken is ook die toneel van die skrywer Johann Wolfgang von
   Goethe se drama Faust I. Heinrich Heine het in sy Harzreise sy
   wandelings op die bergspits en sy oornagting in die Brocken-hotel
   beskryf. In 1824 het Heine ná 'n mistige bestyging van die bergspits in
   die besoekersboek geskryf: "Viele Steine, müde Beine, Aussicht keine,
   Heinrich Heine." (Baie stene, moeë bene, geen uitsig nie, Heinrich
   Heine.)

   Die feit, dat die Brocken op sowat 300 dae van die jaar deur newel
   verhul word, het beslios die ontstaan van baie legendes en verhale
   bevorder. Seldsame optiese effekte, sogenaamde halo's, en die beroemde
   "Brockenspook" was vir baie wandelaars angsaanjaend. Die
   Brockenspook-fenomeen is onder meer deur Goethe beskryf, wat die
   bergspits twee keer bestyg het. Sy eerste bestyging was ook die eerste
   ooit, wat tydens die winter onderneem is.
   Kategorieë: Geografie van Duitsland • Sakse-Anhalt

