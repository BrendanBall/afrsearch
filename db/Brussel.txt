Brussel


                                             Brussel
                                              Kaart                  Wapen

                                                                      Vlag

                                               Land                 België
                                  Gewes (deelstaat)       Brussel-Hoofstad
                                         Koördinate        50°51'N, 4°21'O
                                           Stigting                    979
                                         Oppervlak:
                                           - Totaal            32,61 vk km
                                  Hoogte bo seevlak  15-100 m bo seespieël
                                         Bevolking:
                         - Totaal (1 Januarie 2007)                145 717
                               - Bevolkingsdigtheid            4 441/vk km
                           - Metropolitaanse gebied              1 031 215
                                            Tydsone           UTC +1 (MET)
                                       Burgemeester Freddy Thielemans (PS)
                                  Amptelike Webwerf    brussels.irisnet.be

   Brussel (Nederlands en Afrikaans), Frans: Bruxelles, Duits: Brüssel,
   Engels: Brussels) is die hoofstad en politieke, ekonomiese en kulturele
   sentrum van België met 'n oppervlakte van 32,61 vierkante kilometer en
   145 717 inwoners (1 Januarie 2007).

   Saam met 18 ander stede en gemeentes vorm dit die metropolitaanse
   gebied (agglomération de Bruxelles) van Brussel met sowat een miljoen
   oorwegend Franstalige inwoners. Dit is na Montreal ook die tweede
   grootste Franssprekende agglomerasie buite Frankryk. Openbare
   instellings is nogtans twee- of drietalig.

   Die stad vervul sowel nasionale funksies as administratiewe hoofstad
   van die Gewes Brussel-Hoofstad (Région de Bruxelles-Capitale) en die
   Franse en Vlaamse Gemeenskappe van België, asook internasionale
   funksies as die administratiewe hoofstad van die Europese Unie, as die
   setel van 120 internasionale organisasies en 159 ambassades met meer as
   2 500 diplomate, wat van Brussel die tweede belangrikste stad vir
   diplomatieke betrekkinge na Washington, DC maak.

   Brussel huisves ook die hoofkwartiere van die Noord-Atlantiese
   Verdragsorganisasie (NAVO), die Sekretariaat-Generaal van die
   Benelux-Unie van België, Nederland en Luxemburg, en sowat 1 400
   nie-regeringsorganisasies (NROs). Die stad word deur twee moderne
   lughawens bedien, Brussel-Nationaal in die Vlaamse voorstad Zaventem en
   Bruxelles-Sud (Brussel-Suid) in Gosselies naby Charleroi.

   Brussel beskik oor een van die mooiste markpleine ter wêreld (die
   Grand' Place of Groot Markplein), tientalle musea en voorbeelde van
   historiese boustyle. Terselfdertyd is dit 'n stad wat steeds vernuwing
   ondergaan, en daar is nou moderne stadswyke wat deur administratiewe en
   sakegeboue oorheers word.

   Uitgestrekte parke en bosgebiede in die stad self en in die omgewing is
   rusplekke vir die besige Brusselaars. Besienswaardighede buitekant
   Brussel sluit die Zoniënwoud (Frans: Forêt de Soignes) en die
   Koninklike Museum vir Sentraal-Afrika in Tervuren ('n oostelike Vlaamse
   voorstad) en die dorpie Waterloo (in die provinsie Waals-Brabant) in,
   waar met die historiese slag van die jaar 1815 die tydperk van Napoléon
   Bonaparte tot 'n einde kom.

   Inhoud

        * 1 Geografie
        * 2 Geskiedenis
        * 3 Taalkundige situasie
        * 4 Ekonomiese basis
        * 5 Kuns en kultuur
        * 6 Argitektuur
             + 6.1 Hôtel de Ville (Raadsaal van Brussel)
             + 6.2 Palais de Justice (Justisiepaleis)
             + 6.3 Art nouveau-boukuns
        * 7 Besienswaardighede
        * 8 Vervoer
        * 9 Feeste
        * 10 Kookkuns
        * 11 Eksterne skakels

[wysig] Geografie

   Die stad Brussel lê in die sentrum van België in die Brusselse Bekken
   tussen die Vlaamse Laagvlaktes en die Plato van Brabant teen 'n hoogte
   van tussen 15 en 100 meter bo seevlak. Die "sewe heuwels", waarop
   Brussel oorspronklik gebou is, is in die huidige stadsgebied, wat
   eerder as 'n golwende terrein beskou kan word, nouliks herkenbaar. Die
   bekendste heuwels is die Mont des Arts, Mont de la Justice en
   Misericorde (letterlik Berg van die Kuns, Berg van die Justisie en Berg
   van die Barmhartigheid) - hier het argitektoniese bakens ontstaan. Die
   golwende landskap en strate bied soms indrukwekkende uitsigte oor die
   stadsgebied.

   Ook die klein Sennerivier, wat die stad vanuit die suidweste in
   noordoostelike rigting deurvloei en vanaf die 11de eeu saam met sy
   takriviere en grachten as 'n belangrike waterweg gedien het, is in die
   19de en 20ste eeu oorwelf en sodoende tot 'n onderaardse stroom
   omgeskep waarin Brussel se rou rioolwater beland het. Sommige van die
   kwartiere langs die Senne het al in die 19de eeu bekend gestaan vir hul
   gebrek aan sanitasie en die gepaardgaande onhigiëniese toestande. 'n
   Doeltreffende water-rioleringstelsel en 'n nuwe watersuiweringsaanleg
   in Brussel-Noord, wat die Senne se watergehalte sal verbeter, is eers
   teen die begin van die 21ste eeu geïnstalleer. Vanuit Anderlecht en die
   westelike stadsgrens met Molenbeek loop 'n seekanaal deur die
   stadsgebied wat Brussel met Charleroi en Antwerpen verbind.
   'n Klein meer in die bosgebied Bois de la Cambre
   'n Klein meer in die bosgebied Bois de la Cambre

   In administratiewe opsig is Brussel eintlik net 'n stad in die
   Hoofstadgewes Brussel (Frans: Région de Bruxelles-Capitale) met 'n
   oppervlakte van 32 vierkante kilometer, maar nogtans word meestal die
   tweetalige Hoofstadgewes met 'n oppervlakte van 161 kilometer en 'n hoë
   bevolkingsdigtheid bedoel wanneer 'n mens na "Brussel" verwys. Hierdie
   agglomerasie het 'n bevolking van meer as een miljoen mense, en sy
   beboude gebied het lankal na die aangrensende Vlaamssprekende
   "randgemeentes" van die Vlaamse Gewes uitgebrei om 'n metropolitaanse
   gebied met 'n oppervlakte van 520 vierkante kilometer en 1,4 miljoen
   inwoners te vorm. Brussel maak darnaas ook deel uit van 'n groter
   Belgiese metropolitaanse gebied in die driehoek tussen Brussel, Gent en
   Antwerpen met 'n bevolking van 4,4 miljoen mense.

   Die stad Brussel behels die historiese stadsentrum met Bo- en
   Benedestad, die noordelike stadsgebiede Haren, Laeken,
   Neder-Over-Heembeek en die bosgebied Bois de la Cambre. Die
   Hoofstadgewes is in 19 administratiewe eenhede verdeel wat oorspronklik
   selfstandige munisipaliteite was en nog steeds oor hul eie stadsrade,
   hospitale, polisiekommissarisse en ander munisipale instellings beskik.

   Die nuwe rol van Brussel as hoofstad van die Koninkryk België en die
   vinnige industrialisering van die land het in die 19de eeu tot 'n
   grootskaalse migrasie van Wale en Franse na die voormalige voorstede
   van Brussel gelei. Die beboude gebiede het tot by die munisipale grense
   uitgebrei, en uiteindelik het die nedersettings rondom die historiese
   Brusselse stadskern (Pentagone) tot 'n stedelike konglomeraat
   saamgesmelt. Behalwe vir 'n aantal dorpe en stede, wat volgens
   koninklike dekrete by die stad Brussel ingelyf is, het die voorstede
   hul selfregerende status steeds gehandhaaf.

[wysig] Geskiedenis

   Die naam Brussel is 'n samestelling van die Oud-Nederlandse woord bruoc
   ("broek" of "moeras") en sella ("kapel")

   Volgens die legende word Brussel in die 7de eeu deur die heilige
   Gérald, biskop van Cambrai, op 'n eiland in die Sennerivier gestig.

   Die stad Bruocsella word vir die eerste keer in 'n dokument uit die
   jaar 966 genoem. In 977 laat hertog Karel van Nederlotaringe 'n kapel
   en 'n burg op 'n eiland in die Zenne oprig.
   Die gotiese katedraal van Brussel
   Die gotiese katedraal van Brussel

   Sedert die 12de eeu is Brussel die woonplek van die Brabantse hertoë en
   'n sentrum van die middeleeuse lakennywerheid. Die vesting van Brussel
   dien as beskerming van die ou handelsroete tussen Brugge en Keulen. Die
   stad word in die 12de eeu aansienlik vergroot en gedurende die 14de eeu
   word die verskillende stadswyke deur 'n gemeenskaplike stadsmuur
   verenig.
   Beenhouwersstraat (Rue des Bouchers)- die mekka van die fynproewers
   Beenhouwersstraat (Rue des Bouchers)- die mekka van die fynproewers

   In die jaar 1383 word die hoofstad van die Hertogdom Leuven na Brussel
   verskuif. Hoewel 'n groot aantal adellikes en amptenare van die hof
   hulle in die stad vestig, word Brussel nog steeds deur die
   koopmansgildes regeer. Sedert 1421 is ook ambagsmanne lede van die
   stadsraad. Brussel beleef die hoogtepunt van sy ontwikkeling onder die
   heerskappy van die Hertoë van Boergondië en word die hoofstad van die
   Nederlande. Die Grote Markt (Frans: Grand Place) met die statige
   Raadsaal en sy pragtige gildehuise word die trotse simbool van die
   plaaslike bestuur. Danksy die hof van die hertoë word Brussel ook 'n
   belangrike sentrum van die renaissance in die noordelike deel van
   Europa. Met sowat 45 000 inwoners teen die jaar 1455 is Brussel een van
   die grootste Europese stede.

   Tydens die 16de eeu is Brussel die sentrum van die Nederlandse opstand
   teen die Spaanse heerskappy; 1585 verower Alessandro Farnese, stadhouer
   van die Nederlande, die stad.

   Brussel word hoofstad van die Habsburgse Nederlande en vanaf 1830 die
   hoofstad van België met destyds meer as 100 000 inwoners. In 1835
   ontstaan die eerste spoorweg op die Europese vasteland, wat Brussel met
   die nabye Vlaamse stad Mechelen verbind.

   Danksy die nuwe rol as die hoofstad van 'n onafhanklike staat en die
   aansienlike groei van die Belgiese nywerhede lei tot 'n vinnige aanwas
   in die bevolking, onder meer deur immigrasie uit die Franstalige
   Wallonië en Frankryk. Die plattelandse dorpies van die omgewing smelt
   saam met die historiese stadskern van Brussel. In hierdie tydperk
   verloor die stad sy voormalige Vlaamse karakter.

   Na die Tweede Wêreldoorlog kry Brussel 'n nuwe rol as 'n internasionale
   sentrum en hoofkwartier van belangrike Europese instellings. Die
   wêreldtentoonstelling van 1958 vind hier plaas. Sedert 1967 is Brussel
   ook die hoofkwartier van die NAVO.

   Brussel het sy internasionale karakter aan vier historiese tydperke te
   danke. In 1550 verskuif Maria van Hongarye, 'n heerseres van die huis
   Habsburg, die administrasie van die Spaanse Nederlande van Mechelen na
   Brussel. Koning Leopold II, wat tussen 1865 en 1909 regeer het, oornem
   die neoklassisistiese boustyl van Parys vir sy geboue, onder meer die
   Triomfboog van die jare 1904-1905. Sy koloniale beleid in Afrika lei
   tot die stigting van die kolonie Belgies-Kongo, en vandag huisves die
   Belgiese hoofstad nog steeds 'n gemeenskap van Kongolese burgers. Met
   die heropbou en die modernisering van die ekonomie vestig 'n groot
   aantal gasarbeiders uit Italië en later ook Arabiese lande hulle in
   Brussel. Die ontwikkeling van Brussel tot een van die politieke
   sentrums van die Europese Unie lei tot die vestiging van duisende
   Europese amptenare in die stad.

[wysig] Taalkundige situasie

   'n Brusselse straat in die aandskemer
   'n Brusselse straat in die aandskemer
   Die verfransing van Brussel duur steeds voort
   Die verfransing van Brussel duur steeds voort

   Die oorspronklike tale van Brussel is die Brabantse dialekte van
   Nederlands. Eie aan Brussel was Marollien (Frans: "Die taal van die
   stadswyk Marollen"), 'n Brusselse dialek wat sterk deur die Waalse taal
   beïnvloed is. Marollien word oorspronklik in die Marollen (Frans:
   Marolles), 'n stadswyk in die binnestad van Brussel, gepraat. Frans en
   Nederlands is in die geskiedenis van die stad as amptelike tale gebruik
   en deur die bolaag van die bevolking gepraat.

   Met die vestiging van geletterdheid onder die bevolking word die
   dialekte geleidelik deur die standaardtale teruggedring. In Brussel
   neem die grootste deel van die bevolking eerder die meer prestigieuse
   Franse taal, wat hulle ook as nuttiger ag, as Nederlands as hulle
   kulturele taal aan. Vandag word die Brusselse dialekte deur uitwissing
   bedreig, alhoewel daar pogings onderneem word om hulle te bewaar.

   Tans is Brussel as die nasionale hoofstad van België amptelik
   tweetalig. Daar is geen amptelike statistieke aangaande die huistaal
   van die bevolking nie. Volgens 'n studie van Rudi Janssens, 'n
   sosiolinguïs by die Nederlandstalige Vrije Universiteit van Brussel
   (VUB), is sowat 8,5 persent van die Brusselse bevolking Nederlandse
   moedertaalsprekers, terwyl 10,2 persent Nederlands en Frans as huistale
   praat. Die res van die bevolking is óf Franse moedertalsprekers óf
   anderstaliges wat oorwegend Frans gebruik wanneer hulle met mense van
   'n ander taalgroep praat.
   Die Berlaymont-gebou, setel van die Europese Kommissie
   Die Berlaymont-gebou, setel van die Europese Kommissie

   Die groei van Brussel lei tot die vestiging van groot getalle
   Franstaliges in die Vlaamse voorstede van Brussel, waar hulle dikwels
   al die meerderheid (soms sewentig persent van die bevolking) vorm.

   Die feit dat Brussel 'n hoofsaaklik Frankofone metropool geword het en
   deur middel van die verfranste voorstede nou 'n veral Franse taalgebied
   in voormalige Vlaamse dorpe begin ontwikkel, wat administratief en
   territoriaal direk verbind (corridor) sou kon word met Wallonië, skep
   'n probleem vir die twee groot taalgemeenskappe van België.

   Na die Tweede Wêreldoorlog is die status van die stad 'n twispunt van
   die Belgiese politiek. Brussel is sedert die jare 1932 tot 1938
   offisiëel tweetalig, terwyl die ses Vlaamse randgemeentes (voorstede
   net buite die Brusselse Hoofstadgewes) Drogenbos, Kraainem, Linkebeek,
   Sint-Genesius-Rode, Wemmel en Wezembeek-Oppem fasiliteite moet aanbied
   vir frankofone Brusselaars wat na hierdie voorstede verhuis het. Daar
   is nog steeds 'n geskil of hierdie instellings soos skole en biblioteke
   slegs 'n tydelike oplossing gaan wees of permanente status moet kry.
   Pogings van Franstaliges om hierdie randgemeentes by die agglomerasie
   van Brussel in te lyf en sodanig die taalgrens deur die geografiese
   verbinding met Wallonië vir goed af te baken, is deur die Vlaamse
   bevolking (60 persent van die Belgiese bevolking) gekeer.

   Die aantreklikheid van die Franse taal en leefwyse, alhoewel gepaard
   met maatskaplike druk, het sedert die 19de eeu steeds verseker dat baie
   Vlaminge Nederlands as omgangstaal laat vaar het (maar hierdie proses
   is seker die laatste 40 jaar nie meer die geval nie).

[wysig] Ekonomiese basis

   Die Brusselse Effektebeurs (Bourse de Bruxelles)
   Die Brusselse Effektebeurs (Bourse de Bruxelles)

   In die Middeleeue is Brussel se ekonomie deur die gildes van die
   verskillende ambagte oorheers, en naas die meer as veertig lewensgrote
   bronsstandbeelde op die Place du Petit Sablon (Kleine Zavel), wat
   hierdie gildes versinnebeeld, is daar nog 'n aantal straatname soos
   Beenhouwersstraat, wat aan die ambagsmanne se oorspronklike kwartiere
   herinner. Net soos Gent en Brugge het Brussel destyds as 'n sentrum van
   die lakenbedryf, die gobelinfabrieke, die timmermans, silwersmede en
   meubelmakers bekend gestaan.
   'n Klein winkel in die Rue au Beurre (Boterstraat)
   'n Klein winkel in die Rue au Beurre (Boterstraat)

   Ná die onafhanklikheidsverklaring van België in 1830 het 'n aantal
   banke en nywerhede hulle hoofkwartiere in die stad gevestig, en Brussel
   speel 'n belangrike rol by die industrialisering van die land. Die
   grootste ondernemings, wat hier gestig is, is Solvay, 'n chemiese
   onderneming, en die Société Générale de Belgique, 'n bank en
   eiendomsmaatskappy, wat sowat 'n derde van die Belgiese ekonomie
   oorheers het en in 1989 deur die Franse maatskappy Suez oorgeneem is.
   Sy hoofkwartier lê in die rue Royale (Koningsstraat).

   Intussen is die dienstesektor die belangrikste bedryf in Brussel, naas
   die nasionale en internasionale administrasies en organisasies. Die
   dienstesektor en die internasionale organisasies gee op hulle beurt die
   aanleiding tot die vestiging van besighede, wat aanvullende dienste
   lewer, soos onder meer hotelle en restourante.

   Ten opsigte van die nywerheidsbedryf is die farmaseutiese en
   elektroniese nywerhede die belangrikste werkgewers, en Brussel is nog
   steeds die tweede belangrikste nywerheidstad in België na die hawestad
   Antwerpen. Die Duitse motorvervaardiger Volkswagen het 'n aanleg in die
   voorstad Forest (Vorst) opgerig, wat tans die grootste fabriek in
   Brussel is, alhoewel die Volkswagen Groep die plaaslike produksie as
   gevolg van hoë arbeidskoste sedert 2006 afgeskaal het. Brusselse kant
   en tapyte is gewilde tradisionele kunshandwerk.

   Meer as 2 000 buitelandse ondernemings het hulle hoofkwartiere in
   Brussel, waarvan 1 400 maatskappye uit Noord-Amerika, wat van hier die
   Europese mark bedien, en sestig buitelandse banke. Brussel is tans die
   sewende grootste finansiële sentrum ter wêreld. Daar is ook meer as
   1 000 internasionale organisasies en verenigings, wat hulle
   hoofkwartiere in Brussel het. Brussel tree as gasheerstad vir jaarliks
   meer as 1 000 sakekonferensies op.

[wysig] Kuns en kultuur

   Die Belgiese Strokiesverhaal-museum in Brussel
   Die Belgiese Strokiesverhaal-museum in Brussel

   Brussel se ryk verskeidenheid van kulturele instellings sluit talle
   Frans- en Nederlandstalige teaters, waaronder die eersterangse
   operateater Muntschouwburg (Frans: Théatre de la Monnaie), en musea in.

   Net soos Parys staan Brussel as een van die Europese hoofstede van die
   strokiesverhaal bekend. België is die tuisland van wêreldbekende
   tekenaars soos Hergé (eintlik Georges Remi, "Die avonture van Kuifie"),
   Morris (eintlik Maurice de Bevère, "Lucky Luke") en Peyo (eintlik
   Pierre Culliford, "Les Schtroumpfs", Afrikaans: Die "Smurfe"). Daar is
   meer as 650 aktiewe tekenaars, en Belgiese strokiesverhale het 'n
   wêreldwye oplaag van jaarliks 40 miljoen. Reusagtige beelde van gewilde
   strokiesverhaal-figure word dikwels gebruik om huismure te versier
   (tans is 32 huisfasades op hierdie manier verfraai), en kunstenaars
   word ook uitgenooi om kunswerke vir die Brusselse metrostasies te
   ontwerp.

   Die Belgiese Strokiesverhaal-museum (Belgisch Centrum voor het
   Beeldverhaal, Centre Belge de la Bande Dessinée) verbind twee
   leidmotiewe van die stad se kunslewe: Sy gebou is die voormalige
   afdelingswinkel Waucquez, wat deur Victor Horta in die Art nouveau-styl
   ontwerp en in 1906 opgerig is. Die museum beskik oor 'n vloerspasie van
   meer as 4 000 vierkante meter. Die permanente tentoonstelling Espace
   Victor Horta op die grondverdieping gee veral met sy fotografieë 'n
   oorsig oor Horta se werk.

[wysig] Argitektuur

[wysig] Hôtel de Ville (Raadsaal van Brussel)

   Die Hôtel de Ville (Raadsaal of Stadhuis) van Brussel
   Die Hôtel de Ville (Raadsaal of Stadhuis) van Brussel

   Die Hôtel de Ville of Raadsaal (Stadhuis) van Brussel, wat tussen 1402
   en 1455 as 'n simbool vir die rykdom van die stad in die
   Brabants-Gotiese styl opgerig en deur die UNESCO in 1998 saam met die
   Grand Place as 'n wêrelderfenisgebied gelys is, is een van die
   argitektoniese pronkstukke op Brussel se sentrale plein, die Grand
   Place of Groot Markplein. Sy toring met 'n hoogte van 96 meter, wat
   deur Jan van Ruusbroec ontwerp is, is met standbeelde van die
   aartsengel Michael, die beskermheilige van Brussel, en die duiwel
   bekroon. Die toring word as een van die mooiste voorbeelde van die
   wêreldlike Gotiese boukuns beskou.

   Die oosvleuel met die Leeuetrap dateer uit die vroeë 15de eeu en is
   sodoende die oudste deel van die huidige raadsaal. Die wesvleuel is
   tussen 1445 en 1450 bygevoeg, maar die destydse boumeesters het min
   aandag aan die skepping van 'n harmoniese en simmetriese struktuur
   geskenk. Die gebou is tydens die Franse bombardering van 1695 ernstig
   beskadig en vervolgens heropgebou. Die State van Brabant het die ou
   lakenhal aan die agterkant van die raadsaal tussen 1706 en 1711 deur 'n
   nuwe gebou laat vervang, en die hof, wat hier ontstaan het, is met 'n
   allegoriese fontein versier wat die Maasrivier as bronfiguur uitgebeeld
   het.

   Die kraagstene en kapitele van die wesvleuel is met beeldhouwerk
   versier wat 'n slapende Moor in sy harem en monnike tydens 'n
   drinkparty uitbeeld - 'n verwysing na twee historiese huise, De Moor en
   Papenkeldere, wat afgebreek is om plek te maak vir die nuwe vleuel. Ook
   die fasade pronk met beeldhouwerke en allegoriese figure van onder meer
   die beeldhouer Charles-August Fraikin (1817-1839), wat ook die monument
   ter ere van die grawe Egmont en Hoorn op die Petit Sablon geskep het.
   Ander figure sluit Sint-Michael, Sint-Joris, Sint-Sebastiaan en
   Sint-Christopherus in die boogveld van die portaal in.

   Ander bekende Belgiese beeldhouers verwys met die kunswerke, wat hulle
   vir die raadsaal geskep het, na bekende persoonlikhede uit die
   Brusselse kunslewe en geskiedenis. Georges Minne het byvoorbeeld 'n
   steenmonument ter ere van die argitek Jacques Francquart (1582-1651)
   geskep. Altesaam 137 portieke is met beeldhouwerke versier wat onder
   meer die skilder Bernard van Orley (1488-1542), die Busselse
   stadskilder Rogier van der Weyden ('n boorling van Doornik, omstreeks
   1400-1464) en Maria van Hongarye uitbeeld.

   Die room van die raadsaal se kosbare kunsskatte sluit wandtapyte in wat
   tussen die 16de en 19de eeu ontstaan het en tonele uit die lewe van
   Clovis I en die Brusselse gildes uitbeeld.

[wysig] Palais de Justice (Justisiepaleis)

   Die reusagtige Palais de Justice toring met sy goudversierde koepel met
   'n hoogte van 142 meter oor die Bostad van Brussel. Die heuwel, waarop
   die paleis tussen 1866 en 1883 in die eklektisistiese boustyl opgerig
   is, het tot by die 16de eeu as galgberg gedien.

   Die Justisiepaleis is met 'n lengte van 160 meter en 'n wydte van 150
   meter een van die grootste geboue wat gedurende die 19de eeu opgerig en
   by sy voltooing selfs die grootste ter wêreld - sy grondvloer oortref
   met 'n oppervlakte van 26 000 vierkante meter nog die
   Sint-Pieterskatedraal in Rome (22 000 vierkante meter).

   Die monumentale paleis weerspieël in baie opsigte die politieke en
   maatskaplike klimaat van die destydse België. Danksy die Kongo, 'n
   kolonie in privaatbesit van die Belgiese koning Léopold II, het die
   staat oor aansienlike geldmiddele beskik - die boukoste het uiteindelik
   45 miljoen Belgiese frank beloop. Die ontwerp van die argitek Joseph
   Poelaert (wat nog voor die voltooiing van sy meesterwerk in 1879
   oorlede is) berus oorwegend op antieke Grieks-Romeinse stylelemente.
   Die Justisiepaleis behels agt howe, 27 geregsale en 245 kleiner kamers.
   Die gebou huisves tans die Cour de cassation.

[wysig] Art nouveau-boukuns

   Victor Horta: Hôtel Tassel
   Victor Horta: Hôtel Tassel

   Die afdelingswinkel Waucquez is een van talle geboue uit die
   bloeitydperk van die Brusselse Art nouveau-styl tussen 1893 en 1905.
   Die historiese stadskern bied pragtige voorbeelde van Vlaamse
   burgerhuise, wat met 'n aantal Art nouveau-geboue verryk is. Victor
   Horta, die pionier van die Art nouveau-boustyl in Brussel, speel net
   soos sy kollega Paul Hankar 'n leidende rol in die argitektoniese
   geskiedenis van die stad.

   Die plaaslike Art nouveau-styl was aanvanklik veral deur arabeske
   gekenmerk, maar het omtrent 1900 toenemend onder die invloed van die
   Weense Secession-styl gekom en hom meer op geometriese vorms
   toegespits.

   Die Palais Stoclet in die Tervurenlaan, wat deur die Weense argitek
   Josef Hoffmann ontwerp is, word as een van die pragtigste voorbeelde
   van die Art nouveau-styl beskou. Voorstede soos Schaarbeek, Sint-Gillis
   (Frans: Saint-Gilles), Elsene (Frans: Ixelles) en Etterbeek, wat in die
   bloeitydperk van die Art nouveau-styl ontstaan het, vorm 'n
   interessante kontras teen die moderne stadswyke van Leopoldwijk (Frans:
   Quartier Léopold) en Noordwijk (Espace Nord).

   Die Maison Cauchie, wat in 1905 deur Paul Cauchie opgerig is, word by
   die mees invloedryke voorbeelde van die Brusselse Art nouveau-boustyl
   gereken en gee 'n goeie indruk van die destydse versmelting van
   argitektuur en muurskildery. Die huis se fasade is met sgraffiti
   versier.

   Honderde huise pronk daarnaas met fasades waarin Art
   nouveau-stylelemente ingewerk is.

[wysig] Besienswaardighede

   Manneken Pis
   Manneken Pis
     * Die Zoniënwoud (Frans: Forêt de Soignes) is 'n beukeboomwoud wat
       sowat 4 300 hektaar grond dek. Die woud, wat nou nog 'n derde van
       sy oorspronklike oppervlakte van die jaar 1830 beslaan, behoort tot
       die mooiste bosgebiede van die land. Die reusagtige bome word soms
       met die pilare van 'n katedraal vergelyk.
     * Die Grote Markt (Frans: Grand Place) behoort tot die mooiste
       markpleine ter wêreld. Dit is reeds in die 13de eeu die middelpunt
       van die Brusselse handel, en 48 gildes het destyds hulle
       hoofkwartier in die stad. Die oorspronklike plein is in 1695 onder
       Franse geskut verniel, net die raadsaal is gespaar. Met die
       heropbou ontstaan 'n harmoniese groep van geboue in die Vlaamse
       barok-styl met sy kenmerkende goue en ryk versierde voorgewels.
     * Die Broodhuis (Frans: Maison du Roi) dateer uit die jare 1515 tot
       1525 (heropgerig in die tydperk tussen 1860 en 1885) en dien vandag
       as 'n stedelike museum. Historiese dokumente oor die geskiedenis
       van die stad Brussel, kantwerk, tapyte, porselein en 'n groot
       versameling kostuums en uniforms van Manneken Pis kan hier bewonder
       word.
     * Die gotiese katedraal St-Michel (vroeër Ste-Gudule) is tussen die
       13de en 15de eeu opgerig en aan die aartsengel Michiel, die
       beskermheer van Brussel, en aan die heilige Gudula gewy. Sy
       pragtige glasvensters dateer uit die 16de eeu. Sedert die jaar 1962
       is dit die setel van die aartsbiskop van Mechelen-Brussel.
     * Die bron met die bekende Manneken Pis staan sowat honderd meter
       agter die raadsaal in die Stoofstraat (Frans: Rue de l'Étuve) en
       simboliseer die eiesinnige karakter van die Brusselaars. Die
       bronsfiguur is in 1619 deur Jérôme Duquesnoy gegiet.
     * Die elegante Koningsplein (Place Royale) is tussen 1774 en 1780 in
       die styl van Louis XVI (Lodewyk XVI) opgerig.
     * Die Museum voor Oude Kunst (Musée d'Art ancien) toon skilderye van
       onder meer Brueghel en Rubens.
     * Die Jubelpark (Parc du Cinquantenaire) lê sowat 2 500 meter oos van
       die stadsentrum en beslaan 'n oppervlak van 38 hektaar. Die park
       word in 1880 ter viering van België se vyftigste verjaardag opgerig
       en huisves onder meer een van die grootste Europese
       museumkomplekse. Die Koninklike Museum vir Kuns en Geskiedenis in
       die Palais du Cinquantenaire (Vijftigjarige Jubileumspaleis) toon
       kunswerke en antikwiteite; hier in die oostelike deel van Brussel
       is ook die meeste administratiewe geboue van die Europese Unie te
       vinde.
     * Die Brusselse Atomium in die voorstad Laken (Laeken), simbool van
       die wêreldtentoonstelling van 1958, vorm met sy nege bolle 'n
       165-biljoen-keer vergroting van 'n ystermolekuul. Die gebou van 102
       meter hoogte met 'n gewig van 2 400 ton is deur die argitek André
       Waterkeyn aan die wetenskaplike vooruitgang gewy. Die Atomium
       ondergaan naastenby vyftig jaar na sy opening uitgebreide
       herstelwerk en opknapping. Die aluminium van die ystermolekuul en
       die struktuur is deur vlekvrye staal vervang. Teen die einde van
       die jaar 2005 is die Atomium heropen.
     * Die Sint-Hubertusgalerijen (Galeries Saint-Hubert) is die eerste
       oordakte winkellaan in Europa en word in die jare 1846 tot 1847
       opgerig.

[wysig] Vervoer

   Brussel beskik oor 'n aantal groot spoorwegstasies (Brussel-Noord,
   Brussel-Sentraal en Brussel-Suid), wat deur 'n tonnellyn met mekaar
   verbind word. Die belangrikste stasie vir treine uit die buiteland is
   Brussel-Zuid (Bruxelles Midi), wat verbindings na Parys, Amsterdam,
   Keulen en Londen bied. Die sneltrein Thalys verbind die Brusselse
   hoofstad met Parys en Keulen, terwyl die Eurostar Londen as bestemming
   het.

[wysig] Feeste

   Die skilderagtige historiese skouspel Ommegang vind op die eerste
   Donderdag van Julie op die Grote Markt plaas. Die tradisionele Meyboom
   word jaarliks op 9 Augustus geplant.

[wysig] Kookkuns

   Belgiese sjokolade
   Belgiese sjokolade
   Brusselse wafel
   Brusselse wafel

   Brussel word as een van die gastronomiese hoofstede van die wêreld
   beskou. Die Grote Markt is die tuiste van die chocolatiers en ander
   winkels wat die gesogte soet kosse verkoop. Die Îlot sacré noordoos van
   die Grote Markt is 'n ou buurt met talle restourante. Tipiese
   spesialiteite is moules-frites (mosselen en frieten), Brusselse sigorei
   (witloof of chicorée) en spruitkool (spruitjes of chou de Bruxelles,
   Engels: Brussels sprouts).

   België ken honderde soorte biere; Kriek-Lambic en Gueuze is tipies
   Brussels. As basis vir die suur Gueuze-bier dien Lambic, wat van
   koring, gemoute gars, hop en water gebrou word en in ou houtvate sonder
   gis fermenteer. Dikwels word verskillende soorte Lambic gemeng, om die
   skuimende Gueuze te verkry - 'n bier met 'n sterk geur van appelwyn.
   Die Belgiërs geniet hulle lambic ook met kerssap ("kriek") en ander
   vrugtesappe.

   Gewilde Brusselse lekkernye is die bekende gaufres (wafels), wat ook as
   'n warm nagereg met of sonder stroop geniet word, en sjokolade. Die
   apteker Jean Neuhaus, 'n immigrant uit die Switserse stad Neuchâtel,
   het in 1857 in die Galerie de la Reine 'n winkel geopen waar hy bitter
   pille met 'n oortreksel van suiker verkoop het. Sy seun Frédéric het
   begin om ingevoerde kakaobone uit Afrika te gebruik en omtrent 1900 die
   eerste pralinees aangebied wat van sjokolade gemaak is.

   Alhoewel die Amerikaners hulle french fries noem, is die bekende
   frietes (Frans: frites, Nederlands: frieten) 'n egte Belgiese
   uitvinding. Sover bekend, is frietes reeds in die jaar 1781 in die stad
   Liège (Luik) as 'n tipiese wintermaaltyd geniet - die klein stafies het
   toe die visse vervang wat weens die dik yslae op die mere en riviere
   nie meer gehengel kon word nie. In 'n tyd, wanneer aartappels in
   Frankryk nog feitlik onbekend was, is hulle in die noordelike buurland
   danksy die Belgiese vernuf ook buite die kulinêre sfeer gebruik: Tydens
   die Brabantse Rewolusie van 1789 is die Oostenrykse troepe met
   aartappels bestook.

   Die huidige vreedsame gebruik van hierdie Belgiese stapelvoedsel vereis
   dat hulle eers tien minute lank teen 120°C in diepolie geblansjeer
   word, 'n tyd lank mag afkoel en daarna nog eens 'n kort rukkie teen
   180°C gebak word, wat hulle besonder bros maak en aan hulle die tipiese
   goue kleur verleen.

[wysig] Eksterne skakels

     * Die amptelike webwerf van Brussel
     * Kaart van Brussel
     * Duitse webwerf met 'n video oor die Grand' Place/Grote Markt
     * Webkamera van die Grand' Place/Grote Markt
     * Webwerf van die Koninklike Vereniging van die Ommegang


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: België • Stede in België • Hoofstede in Europa

