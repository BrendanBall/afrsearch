Bucchero


   'n Etruskiese kantharos (drinkbeker) in die kenmerkende swart
   Bucchero-styl
   'n Etruskiese kantharos (drinkbeker) in die kenmerkende swart
   Bucchero-styl
   'n Bucchero-kruik
   'n Bucchero-kruik
   Etruskiese kelk met rooi figure
   Etruskiese kelk met rooi figure

   Bucchero [ˈbukkero] (Italiaans, oorspronklik afgelei van die Portugese
   term bucáro "welriekende kleiaarde") is 'n soort swart keramiek met 'n
   kenmerkende glinsterende oppervlak, wat vanaf die middel van die 7de
   eeu v.C. tot met die begin van die 5de eeu v.C. deur Etruskiese
   pottebakkers vervaardig is.

   Inhoud

        * 1 Etimologie
        * 2 Etruskiese keramiek
        * 3 Tegniek en bakproses
        * 4 Bronne en verwysings

[wysig] Etimologie

   Die Italiaanse term bucchero is afgelei van die Portugese woord bucáro,
   wat na die swartgrys keramiek van pre-Kolumbiaanse Suid-Amerikaanse
   volke verwys het. Die Italianers het die term in die laat 19de eeu
   ontleen, om na donker breekgoed te verwys, wat uit Portugal ingevoer
   is. Die word is geleidelik sinoniem vir "swartgrys" gebruik, en in die
   moderne argeologie is na die tipiese swart keramiek uit Etrurië as
   bucchero verwys.

[wysig] Etruskiese keramiek

   In die vroeë periode (tussen 650 en 600 v.C.) is dunwandige keramiek
   met ingekerfde versierings geproduseer, die sogenaamde bucchero
   sottile, wat met sy vorm en kenmerkende glanslaag metaalskottels
   nageboots het. In die 6de eeu het die bucchero pesante gewild geraak,
   'n growwer soort keramiek, wat dikwels met stempelreliëfs versier is.
   Daarnaas is ook gemodelleerde versiersels op die breekgoed geplaas.

   Reeds sedert die 7de eeu v.C. was bucchero-keramiek een van die
   gewildste handelsware op die markte van die antieke Mediterreense
   wêreld - dit was net so elegant soos metaalware, maar goedkoper. Danksy
   die groot Etruskiese handelsvloot en die internasionale
   handelsbetrekkinge kon die Etruskiese pottebakkers maklik in die groot
   navraag in ander gebiede voorsien. Bucchero-keramiek was bo-op die lys
   van Etruskiese uitvoerprodukte en het veral by die Kelties-Liguriese
   bewoners van Suid-Gallië gewild geraak. Argeoloë het groot hoeveelhede
   van hierdie keramiek in die antieke nedersettings van Languedoc en
   Provence en in die versonke bouvalle net voor die kus van die Côte
   d'Azur ontdek.

[wysig] Tegniek en bakproses

   Navorsers het nog steeds nie alle geheime van die bucchero-keramiek
   ontrafel nie. Veral die glansende swart kleur aan die binne- en
   buitekant van bucchero-produkte bly raaiselagtig. Aanvanklik het
   navorsers vermoed dat moontlik stowwe soos steenkool, as, plantvesels
   of metale soos byvoorbeeld mangaanerts by die kleiaarde gevoeg is.

   Tans word aangeneem dat die vermindering van die suurstoftoevoer tydens
   die bakproses die glansende swart oppervlaktes oplewer. 'n Soortgelyke
   metode is deur Griekse pottebakkers al vroeër vir die beroemde Attiese
   vase gebruik, en die bakproses het drie fases behels:
     * In die eerste fase oksideer yster in die leem na ysteroksied
       (Fe[2]O[3]), wat 'n kenmerkende rooi kleur aan die keramiek gee.
     * By die volgende bakproses word die suurstoftoevoer afgesny. Die
       koolstofmonoksied wat hierby ontstaan lei tot 'n reduksie van die
       ysteroksied: 3 Fe[2]O[3] + CO -> 2 Fe[3]O[4] + CO[2]. Danksy die
       magnetiese swart Fe[3]O[4] kry ook die keramiek 'n swart kleur.
     * Tydens die laaste fase word die suurstoftoevoer teen 'n temperatuur
       van sowat 900 °C hervat. Die yster in die leem oksideer 'n tweede
       keer en verleen nou weer 'n rooi kleur aan die breekgoed. Die
       leemmassa, waarmee die keramiek vooraf geverf is, bly egter nou
       swart, aangesien hy eers teen 'n hoër temperatuur van sowat 1050 °C
       sou oksideer. Indien die bakproses suksesvol verloop het, het die
       keramiek nou 'n swart oppervlakte. Die tipiese glans is te danke
       aan die fyn leemplaatjies, wat tydens die droog- en veral by die
       bakproses parallel begin rangskik en sodoende 'n buitengewoon
       gladde oppervlakte vorm.

[wysig] Bronne en verwysings

     * Bouloumié, Bernard: Le bucchero nero d'Etrurie, in: Latomus 41
       (1982), bl. 773-784. (Frans)
     * Hirschland-Ramage, Nancy: Studies in Early Etruscan Bucchero. In:
       Papers of the British School at Rome 38 (1970), bl. 1-61. (Engels)
     * Lollini, Delia: Bucchero. In: Enciclopedia dell'arte antica
       classica e orientale, boekdeel 2, Rome 1959, bl. 203-210.
       (Italiaans)
     * Rasmussen, Tom B. Bucchero pottery from Southern Etruria. Cambridge
       1979. ISBN 0-521-22316-4 (Engels)
     * Redaksie Grandi Opere dell'Istituto Geografico DeAgostini: Gli
       Etruschi e i Romani. Meraviglie dell'Archeologia. Novara: Istituto
       Geografico DeAgostini S.p.A. 1998 (Italiaans)
     * Schneider, Helmuth: Einführung in die antike Technikgeschichte.
       Darmstadt: Wissenschaftliche Buchgesellschaft 1992

   Kategorie: Argeologie

