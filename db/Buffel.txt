Buffel


                                                          Buffel
                                               Wetenskaplike klassifikasie


                         Koninkryk:   Animalia
                          Phylum:     Chordata
                           Klas:      Mammalia
                           Orde:    Artiodactyla
                          Familie:    Bovidae
                           Genus:     Syncerus
                          Spesie:      caffer

                                                      Binomiale naam
                                                         S.caffer

   Die buffel is 'n gelyktonige hoefdier van die familie Bovidae, en die
   subfamilie Bovinae.

   Inhoud

        * 1 Identifikasie
        * 2 Verspreiding
        * 3 Habitat
        * 4 Gedrag
        * 5 Geluide
        * 6 Kos
        * 7 Voortplanting
        * 8 Spoor en veldtekens
        * 9 Galery
        * 10 Sien ook
        * 11 Bronne

[wysig] Identifikasie

   Bul:
     * gemiddelde totale lengte 3,2m
     * gemiddelde skouerhoogte 1,45m
     * gemiddelde stertlengte 60cm
     * gemiddelde massa 625kg
     * gemiddelde horinglengte (langs die buiging af van die middel van
       die horingbasis tot by die punt) 100cm

   Koei:
     * gemiddelde totale lengte 3m
     * gemiddelde skouerhoogte 1,4m
     * gemiddelde stertlengte 60cm
     * gemiddelde massa 530kg

   Die swaarste trofeebuffel (aangeteken in die Willem
   Pretoriuswildreservaat) het 900 kilogram geweeg. Die rekordhoringlengte
   vir Suider-Afrika is aangeteken in Zimbabwe as 124,8cm

   Die buffel is enorm groot, swaargebou en beesagtig in voorkoms.
   Volwasse bulle se velkleur is donkerbruin tot swart. Die koeie se
   velkleur is gewoonlik ligter. Jong buffels se vel het 'n rooibruin
   voorkoms. Die hare van die pels is kort en grof, en word yler met
   toenemende ouderdom. Hulle het groot koppe, dik nekke, massiewe liggame
   en betreklike kort bene, met groot swaar hoewe.Die horings is swaar en
   enorm, en die sentrale horingbasis is veral by die bul goed ontwikkel.
   By ou bulle smelt die horingbasis van die twee horings oor die voorkop
   saam. Die horings buig eers af- en buitewaarts, en dan op- en
   binnewaarts, en word al dunner tot by skerp punte. Die ore is groot en
   hang onderkant die horings. Die stert is soortgelyk aan die van 'n bees
   en het 'n kwas van lang bruin of swart hare.

[wysig] Verspreiding

   Verspreidingsgebied in Suider-Afrika
   Verspreidingsgebied in Suider-Afrika

   Die buffel het vantevore 'n wye verspreiding in Suider-Afrika gehad,
   maar is nou beperk tot die noordelike dele van die steeek, met 'n
   geïsoleerde natuurlike bevolking in die Addo-Olifant Nasionale Park, en
   'n kleiner een in die Hluhluwe/Umfolozi-gebied in kwaZulu. Hulle is wel
   hervestig in verskeie wildplase en natuurreservate. In die res van
   Afrika word hulle nog aangetref in Ethiopië, Somalië, en Zambië. Hulle
   kom ook seisoenaal voor in Kenia en Tanzanië.

[wysig] Habitat

   Buffels word aangetref in oop- en ruigveld, naby moddergate; met ander
   woorde, genoeg water, gras (wat tussen 5 tot 80cm lank moet wees) en
   skuiling. Dit verkies oop boswêreldsavanne en sal van grasland gebruik
   maak indien daar ook skuiling is. Hulle kom nie natuurlik voor in
   gebiede wat minder as 250mm reën per jaar ontvang nie.

[wysig] Gedrag

   'n Buffel afgeneem in die Krugerwildtuin.
   'n Buffel afgeneem in die Krugerwildtuin.

   Die buffel lewe in troppe -- 'n groot trop kan uit duisende individue
   bestaan -- en kleiner troppe kan van die hooftrop af wegbreek, om hul
   weer later daarby aan te sluit. Sommige troppe bestaan slegs uit
   vrygeselbulle, en heelwat alleenloperbulle word ook aangetref. In 'n
   gemengde trop het die volwasse bulle 'n oorheersingsrangorde wat die
   mees dominante bulle die toegang tot die koeie wat in estrum is. Die
   koeie het hule eie 'pikrangorde'. Die dominante diere word gewoonlik
   aan die voor- en middelpunt van die trop gevind: daar is beter weiding
   en beter beskerming teen roofdiere. 'n Dier wys sy dominansie deur sy
   kop omhoog te hou, met die neus uitgestrek na vore, en deur sywaarts te
   staan tot die opponent of vyand. Die horings word ook rondgeswaai. Die
   onderdanige dier laat sak sy kop en plaas sy neus onder die buik van
   die dominante dier

   Buffeltroppe het duidelik gedefinieerde tuisgebiede. Hulle wei meestal
   snags (ongeveer 8 ure lank per dag), en gaan drink water vroeg soggens
   en teen skemer saans. Hulle hou daarvan om in moddergate rond te rol:
   dit verlig hittestres en het ook 'n belangrike sosiale funksie. Hulle
   soek skadu op gedurende die warmste tye van die dag.

   Die buffel is 'n baie kragtige dier wat selfs by leeus respek afdwing.
   Behalwe vir die mens, het hulle bittermin natuurlike vyande. Hulle is
   in staat om hulself te verdedig teen meeste roofdiere, en is selfs in
   staat om 'n leeu te dood. Leeus, oor die algemeen, maak slegs jag op
   ou, siek, of onvolwasse buffels. Die ander roofdier wat wel ook soms
   buffels jag is die gevlekte hiëna. Die luiperd is 'n bedreiging vir
   pasgebore kalwers. As deel van die sogenaamde "Groot Vyf", word die
   buffel geken as 'n formidabele en onvoorspelbare teenstander. Hulle kan
   tot 56km/uur hardloop. 'n Gewonde buffel is uiters gevaarlik, en
   verskeie jagters is al gedood in buffelaanvalle. Ou veldkenners beweer
   dat 'n gewonde buffel op sy spore teruggaan en die jagter voorlê.

[wysig] Geluide

   Die meeste van die buffel se kommunikasie is deur middel van die
   lyftaal hierbo beskryf. Hulle repertorium van vokalisering is nie groot
   nie. Die meeste klanke is steungeluide en mompelgeluide wat hulle maak
   terwyl hulle wei. Moeders maak 'n gorrelgeluid wanneer gevaar dreig, en
   die kalwers reageer daarop. As 'n buffel skrik of hom vererg, uiter dit
   'n luide, ontploffende steungeluid.

[wysig] Kos

   Die buffel is nie 'n kieskeurige weier nie, en eet die meeste van die
   beskikbare gras. Dit verkies wel eerder blare as stingels, en
   grassoorte wat ryk is aan ru-proteïen. Die gemiddelde buffel eet tot
   17,5kg se plantmateriaal per dag.

[wysig] Voortplanting

   Die buffel se dragtigheidstydperk wissel tussen 330 tot 346 dae. 'n
   Enkele kalf word gewoonlik gebore, enige tyd van die jaar, maar veral
   gedurende die somer. Die kalf se geboortegewig is 36 kg. Dit word
   gespeen enige tyd vanaf vyf tot 15 maande, en die tydperk is ook
   afhanklik van of die volgende kalf gebore word. Hulle beweeg naby die
   koei rond vir 'n periode van twee jaar. Koeie kalf gewoonlik elke ander
   jaar, of twee maal in drie jaar.

   Bulle word volwasse op 8 jaar, en koeie kalf die eerste keer op 5 jaar.
   Die leeftyd van die buffel is ongeveer 15 jaar.

[wysig] Spoor en veldtekens

   Buffelspore: voorhoef (links) en agterhoef (regs)
   Buffelspore: voorhoef (links) en agterhoef (regs)

   Die spoor van die voorhoef is groter as die van die agterhoef (die
   voorhoef is links op die diagram).

   Hulle mis lyk soos die van 'n bees; meestal platgetrapte misbolle.

[wysig] Galery

[wysig] Sien ook

     * Lys van Suider-Afrikaanse soogdiere
     * Lys van Suider-Afrikaanse soogdiere volgens wetenskaplike name
     * Suider-Afrikaanse soogdiere en hul ordes

[wysig] Bronne

     * 'Smither's Mammals of Southern Africa. A field guide'. Redakteur
       Peter Apps. Derde uitgawe, 2000.
     * 'Veldgids tot die soogdiere van Suider-Afrika'. Chris en Tilde
       Stuart. Eerste uitgawe, 1988.


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Soogdiere

