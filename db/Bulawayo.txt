Bulawayo


   Die standbeeld van Cecil John Rhodes in ongeveer 1925 afgeneem
   Die standbeeld van Cecil John Rhodes in ongeveer 1925 afgeneem

   Bulawayo is met 'n geraamde bevolking in 2007 van 713 340 Zimbabwe se
   tweede grootste stad naas Harare en die hoofstad van die gelyknamige
   provinsie, hoewel dit vir alle praktiese doeleindes eitlik die hoofstad
   van Matabeleland is. Dit is die vernaamste nywerheidstad in die land.

   Die stad is op sy huidige perseel in 1894 aangelê, maar sy geskiedenis
   kan teruggevoer word tot 1868 toe daar 'n hewige stryd gevoer is oor
   wie die opvolger van koning Silkaats moes wees. Sy seun Lobengula het
   uiteindelik die nuwe koning van die Matabele geword en in 1872 het hy
   sy nuwe hoofstad, kwaBulawayo ("plek van die vervolgde man"), gestig.

   Bulawayo is op die sentrale hoogland in Zimbabwe aangelê, 1 359 meter
   bo seespieël in 'n gebied wat sonnig en warm in die somer is en koel in
   die winter. Die reënval is hoofsaaklik tot die somer beperk en
   geweldadige donderstorms kom gereeld voor.

   Op 1 November 1893 is die Matabele deur die aankomende leër van die
   British South Africa Company verslaan. Lobengula het gevlug na die
   noorde en sy hoofstad is aan die brand gesteek en het so byna geheel en
   al uitgebrand. Die blanke stigters van die stad het gehoop dit sou
   eendag vir Johannesbug in grootte kon ewenaar, omdat daar gerugte was
   van ontsaglike goudvelde in die nabyheid. So het fortuinsoekers
   hierheen gestroom.

   Ná opstande deur die Shona en Matabele onderdruk is, het die dorp
   vooruitgang begin maak. Die spoorlyn vanaf Suid-Afrika het die dorp op
   19 Oktober 1897 bereik en het van daar noordwaarts aangehou tot by die
   Victoria-waterval en Harare, toe Salisbury. Stadstatus is in 1943 aan
   Bulawayo verleen.

[wysig] NG gemeente

   Bulawayo se NG gemeente is op 6 September 1895 gestig deur ds. P.A.
   Strasheim, wat as afgevaardigde van die Kaapse Kerk op koste van Cecil
   John Rhodes oor Beira hierheen gereis het. Bulawayo-Noord is in 1952
   van die moedergemeente afgestig, maar ná onafhanklikheid het die
   lidmaattal in so 'n mate gedaal dat dit weer ingelyf is. In 2007 was
   hier net 123 lidmate oor en was die gemeente ook vakant. Die enigste
   Afrikaansmediumskool in die destydse Rhodesië, Excelsiorskool, het hier
   aan die einde van 1977 gesluit. Dit het onder die beskerming van die
   Nederduitse Gereformeerde Kerk se destydse Sinode van Midde-Afrika
   gestaan.

[wysig] Bronne

     * Mayhew, Vic (red.), Reader’s Digest Illustrated Guide to Southern
       Africa, The Reader’s Digest Association South Africa (Pty.)
       Limited, Kaapstad, 1980.
     * Olivier, ds. P.J., Ons gemeentelike feesalbum, N.G. Kerk-uitgewers,
       Kaapstad en Pretoria, 1952.

   Kategorie: Zimbabwe

