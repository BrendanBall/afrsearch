Bulgaars


   Bulgaars (български език, bulgarski ezik) is 'n Indo-Europese taal en
   'n lid van die Suid-Slawiese taalgroep van die Slawiese tale. Bulgaars
   word deur c. 12 miljoen mense gepraat, veral in Bulgarye.

   Inhoud

        * 1 Verspreiding
        * 2 Geskiedenis
        * 3 Algemene kenmerke
        * 4 Alfabet
        * 5 Eksterne skakels

[wysig] Verspreiding

   Bulgaars is die amptelike taal van die Republiek van Bulgarye. Dit word
   ook in Kanada, Griekeland, Hongarye, Israel, Moldawië, Republiek van
   Macedonië, Roemenië, Rusland, Serwië, Turkye, Oekraïne, Verenigde
   Koninkryk en die VSA gepraat.

   Sommige taalkundiges, insluitend al die in Bulgarye en Griekeland, is
   van mening dat die Macedoniese taal slegs 'n streeksvorm (dialek) van
   Bulgaars is.

[wysig] Geskiedenis

   Die ontwikkeling van Bulgaars kan in 'n aantal geskiedkundige tydperke
   verdeel word:
     * Die prehistoriese tydperk (in wese proto-Slawies) het tussen die
       Slawiese inval in die Oostelike Balkan en die sendingstog van
       Cyrillus en Methodius na Groot Morawia in die jare 860.

     * Ou Bulgaars (9de tot 11de eeu), ook bekend as Ou Kerkslawies) was
       die taal wat deur Cyrillus en Methodius en hulle volgelinge gebruik
       is om die Bybel en ander liturgiese literatuur uit Grieks te
       vertaal.

     * Middel Bulgaars (12de tot 15de eeu was 'n taal met 'n ryk
       letterkundige aktiwiteit en groot innovasies. Moderne Bulgaars
       dateer van die 16de eeu af aan; die hedendaagse geskrewe taal is
       gegrond op die 19de eeuse Bulgaarse volkstaal.

   Die geskiedkundige ontwikkeling van Bulgaars kan beskryf word as 'n
   oorgang van 'n hoogs sintetiese taal (Ou Bulgaars) tot 'n tipiese
   analitiese taal (Moderne Bulgaars) met Middel Bulgaars as die
   middelpunt van die oorgang. Dit is 'n uitsonderlike ontwikkeling binne
   die Slawiese taalfamilie, aangesien die ander Slawiese tale, soos Pools
   en Russies, uitgesproke sinteties is.

   Minder as 200 woorde bly oor uit die taal van die oorspronklike Bulgare
   wat van Sentraal-Asië af na die hedendaagse Bulgarye getrek het en
   uiteindelik die lokale slawetaal aangeneem het. Die Bolgaarse taal kon
   'n lid van die Turkse of Iranese taalfamilie (Pamiertale) gewees het.
   Dié taal se klassifikasie is egter onduidelik. Dit is in elk geval
   onverwant aan Bulgaars.

   Ou Bulgaars is die eerste Slawiese taal wat skriftelik vasgelê is.
   Aangesien Slawiese eenheid tot in die laat oudheid behoue gebly het, is
   die taal aanvanklik языкъ словяньскъ genoem – "die Slawiese taal". In
   die Middel Bulgaarse tydperk is die naam geleidelik vervang met die
   naam: языкъ блъгарьскъ, die Bulgaarse taal. In sommige gevalle is die
   naam, языкъ блъгарьскъ, nie alleen vir die kontemporêre Middel
   Bulgaarse taal van die oorskrywers gebruik nie, maar ook vir die Ou
   Bulgaarse tydperk en selfs die sending van Cyrillus en Methodius na
   Groot Morawia. 'n Noemenswaardige voorbeeld van die anachronisme is die
   Diens van St Cyril van Skopje (Скопски миней), 'n 13de eeuse Middel
   Bulgaarse manuskrip uit noord-Macedonië waarvolgens Cyrillus met
   Bulgaarse boeke onder die Morawiese Slawe gepreek het. Die eerste
   aanhaling waarin na die Bulgaarse taal verwys word, in plaas van die
   Slawiese taal, kom uit die werk van die Griekse kerklui van die
   Bulgaarse Aartsbiskop van Ohrid in die 11de eeu, byvoorbeeld in die
   Griekse hagiografie van Sint Clement van Ohrid by Theophylact van Ohrid
   (laat 11de eeu).

[wysig] Algemene kenmerke

   Bulgaars vertoon verskeie taalkundige innovasies wat dit onderskei van
   ander Slawiese tale, soos die uitskakeling van deklinasie (verbuiging)
   van die selfstandige naamwoord; die ontwikkeling van 'n bepaalde
   lidwoord, wat aan die einde van selfstandige naamwoorde geheg word
   (moontlik oorgeërf van die Bolgaarse taal); die gebrek aan die
   werkwoord infinitief van werkwoorde; en die behoud en verdere
   ontwikkeling van die proto-Slawiese werkwoordstelsel. Dit het verskeie
   werkwoordvorme om, nie-waargeneemde, oorvertelde en onsekere aksie aan
   te dui.

   Bulgaars is deel van die Balkan taalkundige eenheid, wat ook Grieks,
   Roemeens, Albanees en sommige Serwiese dialekte insluit. Ofskoon dié
   tale 'geneties' gesien nie nouer aan mekaar verwant is as, byvoorbeeld,
   aan Latyn en Kelties, deel die meeste van die tale bogenoemde
   eienskappe (bv. bepaalde lidwoord, verlies van infinitief, ingewikkelde
   werkwoordstelsel) en baie ander. Die algehele verlies van deklinasie
   blyk egter uitsluitlik Bulgaars te wees en dit onderskei die taal van
   sowel die Slawiese tale as van die ander Balkantale (selfs al kan dit
   as 'n logiese uitvloeisel van Balkanisering' van die taal gesien word).
   Dit is een van die kenmerke van 'n analitiese taal. Die onwaargeneemde
   aksie-werkwoordvorm word deur sommige taalkundiges aan Turkse invloede
   toegeskryf.

[wysig] Alfabet

   886 n. C., het Bulgarye die Glagolitiese alfabet wat in die jare 850
   deur Cyrillus en Methodius ontwerp is aangeneem. Die Glagolitiese
   alfabet is geleidelik in die eeue daarna deur die Cyrilliese alfabet,
   wat om die Preslav Letterkundige Skool in die begin van die 10de eeu
   ontwikkel is, verplaas. Die meeste van die letters in die Cyrilliese
   alfabet is van die Griekse alfabet geleen; dié waarvoor daar nie 'n
   Griekse ekwivalent was nie is deur vereenvoudigde Glagolietiese letters
   voorgestel (soos die versagtings- en verhardingstekens).

   Onder invloed van gedrukte boeke uit Rusland, het die Russiese,
   vereenvoudigde, Burgerlike Skrif (graždanskij šrift) in 1708 van Tsaar
   Pieter I (sien Hervormings van Russiese Ortografie) die ou
   Middel-Bulgaarse/Kerkslawiese skryfwyse teen die einde van die 18de eeu
   vervang. Verskeie Cyrilliese alfabette met 28 tot 44 letters is in die
   begin en middel van die 19de eeu gebruik tydens pogings om Moderne
   Bulgaars te kodifiseer totdat 'n alfabet met 32 letters, voorgestel
   deur Marin Drinov in die jare 1870 na vore getree het. Die alfabet van
   Marin Drinov is gebruik tot met die ortografiese hervorming van 1945
   toe die letters yat (ѣ, "dubbel e genoem), en yus (ѫ) uit die alfabet
   verwyder is. Die huidige Bulgaarse alfabet het dus slegs 30 letters.
   Die onderstaande tabel gee die majuskelvorme (hooflettervorme) van
   letters in die Bulgaarse alfabet, saam met die Internasionale Fonetiese
   Alfabet (IFA) waardes vir die klank van elke letter:

                А
                /a/ Б
                    /b/ В
                        /v/  Г
                            /g/  Д
                                 /d/  Е
                                     /e/  Ж
                                          /ʒ/  З
                                               /z/  И
                                                   /i/   Й
                                                        /j/
                К
                /k/ Л
                    /l/ М
                        /m/  Н
                            /n/  О
                                 /o/  П
                                     /p/  Р
                                          /ʀ/  С
                                               /s/  Т
                                                   /t/   У
                                                        /u/
                Ф
                /f/ Х
                    /x/ Ц
                        /ʦ/ Ч
                            /tʃ/ Ш
                                 /ʃ/ Щ
                                     /ʃt/ Ъ
                                          /ə/ Ь^1
                                               //   Ю
                                                   /ju/  Я
                                                        /ja/

   ^1 maak konsonante voor 'o' sagter

   Bulgaars word geskryf in 'n aangepaste weergawe van die Cyrilliese
   alfabet:

   а б в г д е ж з и й к л м н о п р с т у ф х ц ч ш щ ъ ь ю я

   Die letters ë, ы, en э wat in Russies voorkom en onderskeidelik die
   tweeklank /yo/, die 'harde' y (uitgespreek as 'n kruising tussen /əI/
   en Afr. /ui/) en 'n oop 'e' verteenwoordig, ontbreek in Bulgaars.

[wysig] Eksterne skakels

     * Leer Bulgaars op die Internet
     * Gratis materiaal vir mense wat Bulgaars wil leer
     * Ethnologue verslag vir Bulgaars
     * Bulgarian–English dictionary van SA Dictionary
     * Bulgarian–English Dictionary: van Webster's Online Dictionary — the
       Rosetta Edition.

   Wikipedia
   Sien gerus Wikipedia se uitgawe in Bulgaars

   Vir woordeboekinligting, sien die bladsy Bulgaars op WikiWoordeboek
     __________________________________________________________________

    Indo-Europese tale: Satem-tale: Slawiese tale
                 Wes-Slawiese tale:
    Kasjoebies | Polabies | Pools | Slowaaks | Sorbies | Rusyn (Rusnak) |
                                 Tsjeggies
                 Oos-Slawiese tale:
            Oekraïens | Russies | Rusyn (Roeteens) | Wit-Russies
                 Suid-Slawiese tale:
      Bulgaars | Macedonies | Kerkslawies | Sloweens | Serwo-Kroaties
                        (Bosnies, Kroaties, Serwies)

   Kategorieë: Bulgarye • Suid-Slawiese taal • Natuurlike taal

