Bulgarye


                              CAPTION: Република България
                                                       Republika Balgarija
                                                    Republiek van Bulgarye


                                  {{{lien_drapeau}}}   {{{lien_blason}}}
                                  (Vlag van Bulgarye) (Wapen van Bulgarye)

     Nasionale leuse : Съединението прави силата
                             (Eendrag Maak Mag)
                                                   Amptelike taal Bulgaars
                                                            Hoofstad Sofia
                                                      42°41' N, 23°19' O
                                                       Grootste stad Sofia
                                                                  Regering
                                                               - President
                                - Eerste Minister Parlementêre demokrasie
                                                     Georgi Parvanov (BSP)
                                                    Sergej Stanisjev (BSP)
                                                               Oppervlakte
                                                                  - Totaal
                                                  - Water (%) Gelys 104^de
                                                           111 001,9 vk km
                                                                       0,3
                                                                 Bevolking
                                                - Totaal (2005 (skatting))
                                                   - Digtheid Gelys 93^ste
                                                            7 726 000 inw.
                                                             67 inw./vk km
                                                           Onafhanklikheid
                                                                  - Gestig
                                                            - Selfregering
                                             - Verklaar Van Ottomaanse Ryk
                                                                       681
                                                              3 Maart 1878
                                                         22 September 1908
                                                                 BBP (KKP)
                                                                  - Totaal
                                              - Per capita 2005 (skatting)
                                                      62,292 miljard VSA-$
                                                      9 223 VSA-$ (66^ste)
                                                 MOI 0,808 (55^ste) - hoog
                                                     Geldeenheid Lev (BGN)
                                                  Tydsone Oos-Europese Tyd
                                                    (UTC +2 / Somertyd +3)
                                                     Volkslied Mila Rodino
                                                       Internet-domein .bg
                                                           Skakelkode +359

   Die Mandrenskomeer naby Boergas
   Die Mandrenskomeer naby Boergas

   Bulgarye (Bulgaars: България, Balgarija) is 'n land in Suidoos-Europa.
   Dit word begrens deur die Swart See in die ooste, Griekeland en Turkye
   in die suide, Serwië en die Republiek van Masedonië in die weste, en
   Roemenië in die noorde.

   Bulgarye is vernoem na 'n Turkse volk, wat die land tydens die 7de eeu
   verower en later met die inheemse Suid-Slawiese bevolking vermeng het.
   In die Middeleeue het Bulgarye tot 'n magtige ryk ontwikkel, wat oor
   groot dele van Suidoos-Europa gestrek het. In die 11de eeu word
   Bulgarye vir 'n tydperk van sowat 100 jaar by die Bisantynse Ryk
   ingelyf, en teen die einde van die 14de eeu kom die land onder Turkse
   heerskappy.

   Die land vorm ten opsigte van sy landskappe en sy kultuur 'n
   oorgangsgebied tussen Europa en die Ooste, maar ook tussen die
   Mediterreense en vastelandse gebiede van Oos-Europa. Tydens die
   Middeleeue vertaal die sogenaamde Slaweapostels Kirillos en Methodios
   'n aantal Christelike Griekse tekste na Oud-Bulgaars, wat in die Goue
   Tydperk onder die heerskappy van Tsaar Simeon die basis van 'n
   veelsydige godsdienstige en wêreldse literatuur vorm. Alhoewel die
   literêre bloeitydperk met die begin van die Turkse heerskappy tot 'n
   einde kom, het Oud-Bulgaars steeds die taal van die Slawies-Ortodokse
   Kerk gebly, en sy literêre werke word deur die Slawiese volke as 'n
   gemeenskaplike kulturele erfenis beskou.
   Die Rilaklooster is een van die belangrikste historiese, kulturele en
   godsdienstige monumente van Bulgarye
   Die Rilaklooster is een van die belangrikste historiese, kulturele en
   godsdienstige monumente van Bulgarye

   Bulgarye het sy bevryding vyf eeue later veral aan Rusland te danke, en
   die noue politieke en kulturele bande tussen die twee lande bevorder in
   1945 die inlywing van Bulgarye by die Sosialistiese Oosblok. Onder die
   bewind van die Kommunistiese Party ontwikkel die oorwegend agrariese
   land tot 'n moderne staat met 'n verskeidenheid nywerhede. Sy
   belangrikste uitvoere is egter nog steeds landbouprodukte, waaronder
   ook roosolie.

   Die neergang van die Sosialisme en die oorgang na 'n vrye markekonomie
   het die lewensstandaard van groot dele van die bevolking swaar geraak.
   Na ramings het dit in die jare negentig met sowat veertig persent
   gedaal. Die Bulgaarse ekonomie het intussen oortuigend herstel, en die
   lewenstandaard het in 2004 weer die vlak van die tydperk voor die
   negentigerjare bereik.

   Bulgarye het op 1 Januarie 2007 'n lidstaat van die Europese Unie
   geword.

   Inhoud

        * 1 Geografie
        * 2 Geskiedenis
             + 2.1 Die antieke tydperk
             + 2.2 Die Eerste Bulgaarse Ryk
             + 2.3 Die Tweede Bulgaarse Ryk
             + 2.4 Die Turkse heerskappy
             + 2.5 Die Vryheidsoorlog
             + 2.6 Die Koninkryk Bulgarye
             + 2.7 Die Volksrepubliek van Bulgarye
             + 2.8 Die Republiek van Bulgarye
        * 3 Bevolking
        * 4 Ekonomie
        * 5 Kultuur
             + 5.1 Musiek
             + 5.2 Kookkuns
        * 6 Sien ook

[wysig] Geografie

   Bulgarye beslaan dele van die historiese gebiede Thrasië, Moesia en
   Masedonië. Sy huidige grense is ná die einde van die Tweede
   Balkanoorlog in 1913 vasgelê, toe Bulgarye sy toegang tot die Egeïese
   See verloor het.

   Die land word deur groot klimatiese verskille tussen die Donauvallei in
   die noorde met sy kleiagtige lössgrond en die beboste Rhodope-bergreeks
   in die suide gekenmerk. Die Balkan, 'n bergreeks, wat oor 'n lengte van
   sowat 600 kilometer in wes-oostelike rigting deur Bulgarye loop, vorm
   die sentrale landskap van die land. Hierdie gebergte het sy naam ook
   aan die hele skiereiland verleen.

   In noord-suidelike rigting is daar vier groot landskappe:
     * die Donauvallei en die Donauplato in Donaubulgarye,
     * die Balkanbergreeks met die Sredna Gora-gebergte, wat parallel
       loop,
     * die vlaktes en heuwels van Roemelië en
     * die bergmassiewe van Rila, Pirin en die Rhodope.

   Die sogenamde Donaubulgarye is 'n gebied van vlaktes en heuwels, wat
   deur 'n eskarp of platorand met steil wande en 'n hoogte van tussen 100
   tot 150 meter bo die riviervallei begrens word. 'n Aantal valleie met
   steil hellings sny deur die plato. In die droë platolandskappe word
   veral mielies en koring verbou, terwyl die gras- en bosvelde in die
   noord-ooste geskik is vir skaapteelt. Die valleie kry meer reënval en
   is relatief dig bevolk; hier oorheers die wyn-, vrugte- en
   groentebedryf. Die hawestad Roese teen die Donau is die belangrikste
   binnelandse nywerheidsentrum in Donaubulgarye, terwyl Warna aan die
   Swart See die grootste van 'n hele reeks bekende vakansieoorde is, wat
   jaarliks miljoene besoekers uit ander dele van Europa lok.
   Die hoofstad Sofia, met die Vitosja-bergspits in die agtergrond
   Die hoofstad Sofia, met die Vitosja-bergspits in die agtergrond
   'n Winterlandskap naby die Sjipka-bergpas
   'n Winterlandskap naby die Sjipka-bergpas

   Met die oorgangsgebied van die Voorbalkan begin die landskap geleidelik
   verrys na die Balkanbergreeks (Bulgaars: Stara Planina), wat met 'n
   wydte tussen dertig en vyftig kilometer dwarsdeur Bulgarye loop. Die
   Balkan het net soos die Alpe tydens die Tersiêr ontstaan, maar bereik
   net in sy sentrale gedeelte, die Hoë Balkan, waar ondergrondse
   gesteentes soos graniet na die oppervlak geskuif is, hoogtes van meer
   as 2 300 meter bo seevlak. Met sy talryke bergpasse en klein plato's
   verskil die Balkan se karakter duidelik van dié van die Alpe. Die
   Westelike Balkan, wat ook die grenslyn met Serwië vorm, word deur
   gesteentes uit die Trias- en Juratydperk oorheers en bereik 'n hoogte
   van maksimaal 2 168 meter. Die Oostelike Balkan, wat tot by die Kaap
   Emine aan die Swart See loop, is die laagste gedeelte van die
   bergreeks.

   In die suide word die Balkan deur 'n steil eskarp begrens. Hier loop
   kleiner bergreekse parallel met die Balkan, met die Sredna Gora of
   Bulgaarse Middelgebergte suid van die Hoë Balkan as die bekendste.
   Tussen die Balkan en die laer bergreekse lê 'n aantal bekkens, wat van
   berge omring word en dus 'n baie gematigde klimaat het. Hier het van
   die oudste nedersettings in Bulgarye ontstaan, en ook die hoofstad
   Sofia is reeds in die antieke tydperk teen 'n hoogte van 550 meter in
   een van hierdie bekkens aangelê. Die bekkens speel 'n groot rol in die
   Bulgaarse landbou as belangrike verskaffers van roosolie en wyn.
   'n Uitsig oor die dorp Vrata in die Rhodope
   'n Uitsig oor die dorp Vrata in die Rhodope
   'n Bergmeer in die Pirinberge
   'n Bergmeer in die Pirinberge

   Die Maritsarivier vloei deur die sentrale gedeelte van die Roemeelse
   landskap, wat hoofsaaklik uit vlaktes en heuwelagtige gebiede bestaan
   en tussen die Balkan en die Rhodopebergreeks lê; die gebied word dus
   dikwels ook Maritsabekken genoem. In een van die groter vlaktes lê
   Plovdiv, een van die oudste stede in Bulgarye, wat in die antieke
   tydperk as Philippolis bekend gestaan het. Ander bekende stede is
   Dimitrovgrad, 'n nywerheidsentrum, wat sedert 1947 teen die
   Maritsarivier ontwikkel is, en Boergas, 'n nywerheidstad, seehawe en
   vakansieoord aan die Swart See. Die digbevolkte vlaktes van Roemelië is
   geskik vir die verbouing van wyn, sonneblomme, tabak, katoen, groente,
   mielies en ander graangewasse, alhoewel die meeste aanplantings in
   teenstelling met die noorde van die land onder besproeiing is.

   Die Thrakiese Massief in die suide word deur drie bergreekse gevorm -
   Rila, Pirin en die Rhodope. Die Rilaberge is 'n kristalliene bergreeks,
   wat veral bekend staan vir die Middeleeuse klooster Rila. Sy hoogste
   bergspits is die Moesala (2 925 meter bo seevlak). Ook die
   Pirinbergreeks, wat in die suide by Rila aansluit, verrys tot hoogtes
   van meer as 2 900 meter. Tussen die hoë bergspitse van albei reekse lê
   bekkens, wat geskik is vir die verbouing van graan en groente. Die
   beboste Rhodope, wat tot by 2 191 meter bo seevlak verrys, vorm 'n
   natuurlike grens met die suidelike buurstaat Griekeland en die
   Middellandse Seegebied, veral omdat bergpasse hier skaars is. Net die
   laer geleë oostelike gedeelte het danksy die invloed van die
   Middellandse See 'n gematigde bergklimaat. Die res van die Rhodope is
   'n barre berglandskap, en die landbou is beperk tot veeteelt en die
   verbouing van aartappels, linne en klein hoeveelhede tabak. Damme in
   die Ardavallei lewer hidroelektriese krag op.

[wysig] Geskiedenis

[wysig] Die antieke tydperk

   Die oudste menslike nedersettings in Bulgarye het in die Balkanberge
   ontstaan. Die eerste staat in die gebied van die huidige Bulgarye word
   deur 'n Thrasiese stam gestig, wat hom omtrent 500 v.C. teen die
   Maritsarivier gevestig het. 'n Ryke kulturele erfenis dateer uit
   hierdie tydperk, soos byvoorbeeld die Goudskatte van Warna, Valtsji
   Tran en Panagjoerisjte, wat nou in die Argeologiese Museums van Sofia
   en Plovdiv vertoon word.

   Filips II, die vader van Alexander die Grote, verower die Thrasiese
   gebiede op die Balkan in 342 v.C., en Griekse setlaars stig belangrike
   stede soos Philippolis (Plovdiv), Warna en Nesebar. Ook Keltiese stamme
   brei in Thrasië uit, maar dit is uiteindelik die Romeine wat die hele
   Balkanskiereiland verower en dit in 46 v.C. as Provincia Thracia by
   hulle ryk inlyf.

[wysig] Die Eerste Bulgaarse Ryk

   Die Eerste Bulgaarse Ryk onder Tsaar Simeon I
   Die Eerste Bulgaarse Ryk onder Tsaar Simeon I

   Die eerste Slawiese stamme vestig hulle tydens die 6de eeu in Bulgarye,
   en sedert 680 begin ook die Bulgare, 'n Turkse volk, wat oorspronklik
   uit die gebiede langs die Swart en Kaspiese See kom, hier nedersettings
   te stig. Die Bulgare slaag daarin om hulle onafhanklikheid teen die
   magtige Bisantynse Ryk te bewaar en stig die Eerste Bulgaarse Ryk
   (680-1018), wat oor die hele Balkan strek, met Pliska en later Preslav
   as sy hoofstede. Onder die heerskappy van Boris I (852-889) neem die
   Bulgare die Christelike Grieks-Ortodokse geloof en die Suid-Slawiese
   taal aan, en die Slawiese apostels Kirillos en Methodios begin die
   Slawiese skrif en literatuur ontwikkel.

   Die beduidendste Bulgaarse heerser tydens die Middeleeue is Simeon I
   (893-927). Hy staan as die stigter van die Bulgaarse Patriargaat bekend
   en bevorder ook die kunste. In 927 neem hy die titel tsaar aan. Die
   heerskappy van sy seun, tsaar Pieter, word deur boereopstande en die
   uitbreiding van die Bogomielse geloofsleer gekenmerk, wat 'n
   maatskaplike en teologiese dualisme tot die grondbeginsel van sy
   leerstellings maak en moontlik ook groot invloed uitgeoefen het op die
   Kathare van Wes-Europa.

   In 969 word die Bulgaarse Ryk in Wes-Bulgarye (met Serwië, Albanië en
   Masedonië en die hoofstad Ohrid) en Oos-Bulgarye met die hoofstad
   Preslav verdeel. Die Eerste Bulgaarse Ryk ly in 972 'n neerlaag teen
   die strydmagte van die Bisantynse keiser Basileios II Bulgaroktonos
   ("die Bulgareslagter") en die Prins van Kiev. Oos-Bulgarye is
   onmiddellik by die Bisantynse Ryk ingelyf, terwyl Wes-Bulgarye eers in
   1018 volledig verower is.

[wysig] Die Tweede Bulgaarse Ryk

   Desislava, die eggenote van Kalojan. Fresko uit die kerk van Bojana
   (1259)
   Desislava, die eggenote van Kalojan. Fresko uit die kerk van Bojana
   (1259)

   Bulgarye is tydens die Kruistogte van die 11de en 12de eeu 'n
   belangrike deurgangsgebied vir 'n aantal Christelike leërs op pad na
   die Heilige Land. In hierdie tydperk slaag die bojare (adellikes)
   Pieter en Asen daarin om Bulgarye van die Bisantyne te bevry. In 1185
   tig hulle die Tweede Bulgaarse Ryk, wat tot 1393 bestaan het, met
   Tirnovo (die huidige Weliko Tarnovo) as sy nuwe hoofstad. Tirnovo
   ontwikkel vinnig tot die sentrum van die Oud-Slawiese kuns en kultuur.
   Die belangrikste heerser van die Tweede Ryk is Kalojan, wat deur die
   Pous as koning gekroon is. In 1205 behaal hy naby Adrianopolis 'n
   oorwinning oor 'n kruisvaardersleër en neem Boudewyn van Vlaandere, die
   destydse heerser van die Latynse Koninkryk, gevange.

[wysig] Die Turkse heerskappy

   Die Bulgaarse Ryk verbrokkel ná die dood van Iwan Asen II in 1241, en
   die Turkse leërs van die Ottomaanse Ryk, wat in Kleinasië tot 'n
   grootmoondheid ontwikkel het, begin geleidelik die Bulgaarse deelstate
   te verower. Die hoofstad Tirnovo is in 1393 deur die Turke ingeneem, en
   Bulgarye bly vyf eeue lank as Provinsie Roemelië (met die hoofstad
   Sofia) 'n deelgebied van die Ottomaanse Ryk, wat deur 'n Turkse
   stadhouder (beglerbeg) geregeer word. Die kloosters, veral Rila, bly
   egter die geestelike, kulturele en godsdienstige sentrums van die
   Bulgare, wat hulle taal, kultuur, tradisies en identiteit steeds met
   trots bewaar het. Die kloosters speel ook 'n belangrike rol by die
   ontwikkeling van die nasionale bewussyn van Bulgarye en 'n aantal
   opstande teen die Turkse heerskappy.

   Die hergeboorte van die Bulgaarse nasie neem tydens die tweede helfte
   van die 18de eeu 'n aanvang. Met die stigting van 'n selfstandige
   Bulgaarse Eksargaat in Konstaninopel word die Ortodokse Kerk van
   Bulgarye onafhanklik van die Griekse Kerk. Die Eksargaat is in 1878 na
   Sofia verskuif.

[wysig] Die Vryheidsoorlog

   Die grense van Bulgarye volgens die Verdrag van San Stefano (1878)
   Die grense van Bulgarye volgens die Verdrag van San Stefano (1878)

   Sedert die middel van die 18de eeu is ontwikkel Rusland tot een van die
   grootste teenstanders van die Turkse Osmaanse Ryk, en die land word met
   die Vrede van Kütsjük Kainardji in 1774 ook die beskermheer van die
   Balkanstate.

   Die vryheidsbeginsels van die 18de eeu, wat in die Franse Rewolusie en
   die Vryheidsoorlog van die Verenigde State 'n groot rol speel, begin
   saam met die gedagtes van die liberalisme en romantiek van die 19de eeu
   ook die vryheidsstryd van kleiner volke soos die Bulgare beïnvloed.

   Die meeste Europese grootmoondhede probeer voordeel uit die neergang
   van die Osmaanse Ryk te trek. Rusland is ten gunste van die stigting
   van 'n onafhanklike Grootbulgaarse Ryk. In die Slag van die
   Sjipkabergpas behaal Rusland in sy oorlog teen die Osmaanse Ryk
   (1877-1878) 'n oorwinning, en op die Berlynse Kongres van 1878 word die
   noordelike Bulgarye met die hoofstad Sofia as 'n selfstandige vorstedom
   erken, bly egter skatpligtig aan die Turkse Ryk.

   Die Duitse Prins Alexander von Battenberg, 'n neef van die Russiese
   tsarin, word in 1879 vors van Bulgarye. Onder sy heerskappy raak
   Bulgarye Masedonië en Oos-Roemelië (Thrasië) kwyt. Die laasgenoemde,
   suidelike deel van Bulgarye word met die hoofstad Plovdiv weer 'n
   selfregerende gebied met 'n Turkse stadhouder. Oos-Roemelië word in
   1885 weer deur Bulgarye verower, en in 1886 doen Prins Alexander
   afstand van die troon ten gunste van Ferdinand van Sakse-Coburg
   (1887-1918).

[wysig] Die Koninkryk Bulgarye

   Ferdinand aanvaar in 1906 die titel "Tsaar van Bulgarye". Vier jaar
   later behaal Bulgarye in die Eerste Balkanoorlog saam met Serwië,
   Griekeland en Montenegro 'n oorwinning Turkye. Bulgarye en Serwië maak
   albei aanspraak op 'n aantal voormalige Turkse gebiede, wat tot die
   uitbreek van die Tweede Balkanoorlog tussen Serwië en Bulgarye in 1913
   lei. In die Vrede van Boekarest moet Bulgarye Masedonië aan Griekeland
   en Dobroedja aan Roemenië afstaan.

   Tydens die Eerste Wêreldoorlog sluit Bulgarye hom by die Sentrale
   Moondhede Duitsland en Oostenryk-Hongarye aan en moet na die
   gemeenskaplike neerlaag in die Vredesverdrag van Neuilly in 1919
   verdere gebiede afstaan: Suid-Thrasië aan Griekeland, Suid-Dobroedja
   aan Roemenië en 'n aantal gebiede aan die nuutgestigte Joegoslawië.
   Tsaar Ferdinand doen reeds in 1918 afstand van die troon, en sy seun
   regeer as Tsaar Boris III tot die jaar 1943.

   Die tydperk tussen die twee wêreldoorloë word deur politieke
   instabiliteit en staatsgrepe gekenmerk. In 1941 word Bulgarye 'n
   geallieerde van die Duitse Ryk en annekseer met Duitse toestemming en
   volgens die sogenaamde Tweede Weense Ooreenkoms Nieu-Bulgarye, wat
   gebiede in die Joegoslawiese deelstaat Masedonië en die Griekse Thrasië
   insluit. Daarnaas word Roemenië deur die Asmoondhede Duitsland en
   Italië gedwing om Suid-Dobroedja aan Bulgarye af te staan.

   Die minderjarige Simeon II volg in 1943 sy vader as Tsaar van Bulgarye
   op; die land word deur 'n regentskapsraad onder die leiding van Prins
   Kirill geregeer.

   Die Sowjetunie verklaar op 5 September 1944 oorlog teen Bulgarye en
   beset die land, wat nou vinnig sy politieke bande met die Asmoondhede
   verbreek. Enkele dae later verklaar Bulgarye oorlog teen die Duitse
   Ryk. Die Vaderlandse Unie, 'n koalisie van die Bulgaarse
   Boerevereniging, die Sosiaal-Demokratiese Party, die
   Radikaal-Demokratiese Zveno-Bond en die Kommunistiese Party, wat as 'n
   ondergrondse beweging ontstaan het, slaag op 9 September 1944 daarin om
   die regering omver te werp en die monargie af te skaf.

[wysig] Die Volksrepubliek van Bulgarye

   Die Volksrepubliek van Bulgarye is op 15 September 1946 uitgeroep, en
   in November word Georgi Dimitrov, die leier van die destydse Bulgaarse
   Arbeidersparty (wat in 1948 tot Kommunistiese Party van Bulgarye
   hernoem is), die Eerste Minister van die land. Ná sy afsterwe in 1949
   word hy opgevolg deur W. Tsjervenkov, wat tydens sy regering
   (1950-1956) 'n onverdraagsame Stalinistiese beleid volg.

   Ná die dood van Stalin in 1953 word Todor Sjivkov in 1954 die nuwe
   partyleier, en twee jaar later volg hy Tsjervenkov ook as Eerste
   Minister op. In 1971 word hy as Voorsitter van die Staatsraad ook die
   staatshoof van Bulgarye. Sjivkov maak 'n einde aan die isolasie van
   Bulgarye en soek nouer politieke bande met Westerse lande.
   Terselfdertyd is die dispute met sy buurstate Griekeland, Joegoslawië
   en Turkye oor gebiedsaansprake (Masedonië en Thrasië) vreedsaam
   opgelos. Bulgarye bly egter steeds 'n noue vennoot van die Sowjetunie.
   In 1949 word Bulgarye 'n lidstaat van die COMECON en in 1955 van die
   Verdrag van Warschau.

   In 1981 word Bulgare van Turkse afkoms gedwing om Bulgaarse vanne aan
   te neem, en byna 400 000 van hulle verkies om liewer na Turkye te
   emigreer.

   Die nuwe beleid van glasnost en perestrojka in die Sowjetunie raak in
   die tagtigerjare vinnig ook Bulgarye, en ná massabetogings in 1989 en
   'n kortstondige ampstermyn van Sjivkov se opvolger Petar Mladenov
   bedank die Kommunistiese regering in Februarie 1990. Die eerste
   demokratiese verkiesing vind in Junie 1990 plaas.

[wysig] Die Republiek van Bulgarye

   Volgens die nuwe grondwet, wat in Julie 1991 aanvaar is, is Bulgarye 'n
   demokratiese en parlementêre republiek met 'n verkose President en 'n
   Eerste Minister, wat aan die Parlement verantwoordelik is. Die
   politieke en ekonomomiese transformasie word soos elders in Oos-Europa
   as 'n moeilike proses ervaar. Die anti-Kommunistiese Unie van
   Demokratiese Magte (UDM) konsentreer as regeringsparty tussen 1992 en
   1994 op die privatisering van die voormalige staatsbedrywe en
   landhervorming. Die meeste bedrywe was egter nie meer in staat om op
   die wêreldmark mee te ding nie, en ook die Bulgaarse infrastruktuur
   blyk te swak te wees vir 'n vinnige modernisering van die ekonomie. Die
   hervormings het dus tot grootskaalse werkloosheid gelei.
   Nasionale Volkspelefees in Rosjen (2006)
   Nasionale Volkspelefees in Rosjen (2006)

   Die Bulgaarse Sosialistiese Party (BSP), wat veral deur werkers
   ondersteun word, het onder die leierskap van Djan Videnov in die tweede
   demokratiese verkiesing van 1995 'n oorwinning behaal. Die nuwe
   regering het met sy ekonomiese beleid toestande nog vererger, en in
   1996 het die land onder 'n hiperinflasie van meer as 260 persent en die
   bankrotskap van groot dele van die bankesektor gebuk gegaan.

   Die UDM het die verkiesing van 1997 gewen, tog blyk ook die nuwe
   regering onder die Eerste Minister Ivan Kostov nie in staat te wees om
   die ekonomiese vraagstukke aan te pak nie. Korrupsie het die aansien
   van die politieke partye verder ondermyn.

   Die voormalige Tsaar Simeon II, wat Bulgarye as 'n negejarige moes
   verlaat, het in 1996 as 'n welvarende sakeman onder die burgerlike naam
   Simeon Sakskoburggotski (die Bulgaarse skryfwyse van die Huis
   Sakse-Coburg-Gotha) na sy geboorteland teruggekeer en met sy nuwe
   politieke party, die Nasionale Beweging Simeon II (NBS2), 'n
   oortuigende oorwinning in die verkiesing van Junie 2001 behaal. As
   Eerste Minister volg hy 'n vasbeslote Westerse beleid. Bulgarye het in
   2004 die Noord-Atlantiese Verdragsorganisasie (NAVO) toegetree en in
   2007 'n lidstaat van die Europese Unie (EU) geword. Volgens die EU moet
   Bulgarye nog hervormings in sy regstelsel en maatreëls teen
   georganiseerde misdaad instel. Die internasionale dwelmhandel gebruik
   die land as een van sy hoofpyplyne - volgens die International
   Narcotics Control Board se jaarverslag van 2005 word sowat tagtig
   persent van alle heroïen wat op die Europese mark gehandel word vanuit
   Bulgarye na die EU gesmokkel.

   Alhoewel die ekonomie begin herstel het, bly naas misdaad werkloosheid,
   korrupsie, en die gebrekkige onderwysstelsel en gesondheidssorg die
   grootste vraagstukke. Honderdduisende goed opgeleide Bulgare het die
   land verlaat om 'n beter heenkome in Wes-Europa en oorsee te vind.

   In die verkiesing van 2005 slaag geen van die partye daarin om 'n
   volstrekte meerderheid van setels in die parlement te win; die
   Sosialististe en NMB2 het die meeste stemme op hulle verenig. Ná sowat
   een maand van onderhandelinge is 'n koalisie gevorm, wat uit die BSP,
   NMB2 en die Beweging vir Regte en Vryheide bestaan. Ondanks hulle
   ideologiese verskille is die drie partye van plan om die hervormings
   aan te pak, wat vir die land se toetrede tot die Europese Unie in 2007
   noodsaaklik is. Wanbestuur en korrupsie bly nogtans die grootste
   struikelblokke.

[wysig] Bevolking

   Die dorp Momtsjilovtsi
   Die dorp Momtsjilovtsi

   Meer as 85 persent van die bevolking is etniese Bulgare. Die Turke is
   met sowat tien persent die grootste etniese minderheid in Bulgarye,
   alhoewel Bulgare en Turke nie altyd duidelik van mekaar onderskei kan
   word nie. Baie Islamse Bulgare, waaronder die Pomake in die
   Rhodope-berggebiede, beskou hulself as Turke. As gevolg van die twee
   Balkanoorloë en die Bulgariseringsbeleid van die Kommunistiese Party in
   die jare 1950, 1969 en 1981 het honderdduisende Turke na Turkye
   geëmigreer. Ook baie Joodse burgers het ná die Tweede Wêreldoorlog 'n
   nuwe heenkome in Israel gevind. Weens die moelike ekonomiese situasie
   in die land het ook honderdduisende Bulgare die land sedert die
   negentigerjare verlaat. Daarnaas het die lae geboortekoers die
   bevolking van Bulgarye van sowat 8,8 miljoen in 1980 tot 8,4 miljoen in
   1995 en 7,7 miljoen in 2005 laat krimp.

   Die ander belangrike minderhede is Roma (drie persent), Russe,
   Armeniërs, Roemene, Grieke en Walagyers.

   Die meerderheid van die bevolking is Bulgaars-Ortodokse Christene. Die
   grootste godsdienstige minderhede is Moslems (vyftien persent),
   Rooms-Katolieke, Protestante en Jode.

   Bulgaars is die amptelike taal van Bulgarye. Saam met Serwokroaties,
   Masedonies en Sloweens behoort Bulgaars tot die Suid-Slawiese groep van
   tale, maar net Bulgaars en Masedonies is nou verwant. Albei tale word
   deur nie-Slawiese, veral Roemeense, Albaanse, Griekse en Turkse
   invloede, gekenmerk en verskil nou duidelik van die ander Slawiese
   tale. Die hoofdialkte van Bulgaars is Wes- en Oos-Bulgaars, waarby die
   laasgenoemde die basis vir die huidige standaardtaal gevorm het.
   Bulgaars word met die Kirilliese skrif geskrywe.

   Masedonies word in Bulgarye dikwels as 'n Bulgaarse dialek beskou;
   gevolglik is daar byna geen onderwys in dié taal nie. Turks is wél
   toegelaat as 'n skoolvak, maar mag sedert die amptelike
   Bulgariseringsveldtogte van die tagtigerjare nie meer as onderwystaal
   gebruik word nie.

[wysig] Ekonomie

   Tot by die Tweede Wêreldoorlog was die landbou die belangrikste sektor
   van die Bulgaarse alhoewel, wat ook meer as 90 persent van die land se
   uitvoere opgelewer het. Die bewerkbare grond was oorwegend in die besit
   van mmer as een miljoen klein plasies met 'n gemiddelde oppervlak van
   vier hektaar. Byna vier vyfdes van die beroepsbevolking het op hierdie
   klein boerderye gewerk, wat weens die gebrek aan landboumasjiene en
   ander uitrusting nie baie produktief was nie.
   Akkerbou en nywerhede in die Provinsie Boergas, met die petrochemiese
   aanleg Neftochim in die agtergrond
   Akkerbou en nywerhede in die Provinsie Boergas, met die petrochemiese
   aanleg Neftochim in die agtergrond
   Strand naby Djuni. Die vakansieoorde langs die Swart See is gewilde
   toeristebestemmings
   Strand naby Djuni. Die vakansieoorde langs die Swart See is gewilde
   toeristebestemmings

   Die hoofsaaklike landbouprodukte is koring, mielies, gars, aartappels,
   rys, groente, vrugte, sonneblome, wyn, beet, katoen en tabak. Die
   Toendjavallei naby Karlovo en Kasanlak staan bekend vir sy kosbare
   roosolie, wat veral in die parfuumbedryf, in fynbakkerye en vir likeure
   benodig word.

   Danksy verbeterde metodes, die meganisering en besproeiing is die
   landbou se opbrengste duidelik verhoog. Ook die veeteelt is
   gemoderniseer; veetelers spits hulle toe op varkens, pluimvee, beeste,
   skape en bye. Akkerbou en veeteelt vorm die basis van 'n veelsydige
   voedselbedryf, wat die plaaslike produkte verwerk.

   Ná die oorlog is landbesit van meer as twintig hektaar herverdeel, en
   in 1947 is die mynbou, nywerhede, bankbedryf en groothandel
   genasionaliseer.

   Die belangrikste grondstowwe is steen- en bruinkool, lood, sink, yster,
   koper, mangaan, aardgas en ru-olie. Die sekundêre sektor verwerk naas
   die landbouprodukte ook die inheemse grondstowwe. Ander belangrike
   bedrywe is die masjienbou, chemie en tekstiele. Die hoofuitvoerprodukte
   is tekstiele, skoene, yster en staal, masjiene en toerusting en
   brandstowwe.

   Die toerismebedryf is verlal langs die kuslyn van die Swart See goed
   ontwikkel en 'n belangrike bron van buitelandse valuta. Die landbou se
   bydrae tot die bruto binnelandse produk beloop tans 11,5 persent,
   terwyl die nywerheidsektor 30,1 persent en die dienstesektor 58,4
   persent oplewer.

   Die makroekonomiese beleid van die huidige Bulgaarse regering is veral
   daarop gemik om stabiliteit en ekonomiese groei te handhaaf. Die Lev,
   Bulgarye se geldeenheid, is in 1997 aan die Duitse Mark gekoppel, en
   die lae inflasiekoers het die vertroue in die land herstel. Met 'n
   gemiddelde jaarlikse groeikoers van vier persent sedert die jaar 2000
   en grootskaalse buitelandse beleggings is die ekonomiese vooruitsigte
   gunstig. Nogtans is die groot vraagstukke van die land soos korrupsie,
   die swak regstelsel en georganiseerde misdaad nog nie werklik
   aangespreek nie.

[wysig] Kultuur

[wysig] Musiek

   Die harpspeleres Anna-Maria Ravnopolska-Dean
   Die harpspeleres Anna-Maria Ravnopolska-Dean
   Die zurna of keëlhobo het sy oorsprong in Turkye
   Die zurna of keëlhobo het sy oorsprong in Turkye

   Koorsang het 'n lang tradisie in die musieklewe van Bulgarye. Die
   Staatskoor van Bulgarye het met sy eie kenmerkende styl internasionale
   bekendheid verwerf, terwyl ook ander kore soos die vrouekoor Angelite
   by gehore in die buiteland gewild geraak het.

   Bulgarye se nasionale musiekinstrumente sluit die fluit kaval en die
   doedelsak gaida in. Die hoog gestemde Thrakiese gaida (djura gaida)
   word in die meeste landsdele gespeel, veral in die konteks van
   dansmusiek, terwyl die diep gestemde kaba gaida in die Rhodope-gebergte
   gebruik word om die dikwels treurige ballades te begelei.

   Ander belangrike instrumente in die tradisionele Bulgaarse volksmusiek
   is die langhalsluit tambura, die viool gadulka, die tromme tapan
   (davul) en tarambuka (darbuka) en die blaasinstrument zurna.

   Bekende Bulgaarse sangers sluit onder meer Ari Lesjnikof, wat vanaf
   1928 tot by hulle ontbinding in die dertigerjare as tenoor deel
   uitgemaak het van die gewilde Duitse sanggroep Comedian Harmonists, en
   die operasanger Boris Christof, wat as een van die beste bassiste ter
   wêreld beskou word. Die Bulgaars-gebore mezzosopraan Wesselina
   Kassarowa tree dwarsoor die wêreld in operahuise op, terwyl Anna-Maria
   Ravnopolska-Dean haar as 'n internasionaal gewilde harpspeleres bekwaam
   het.

   Een van die pballende kenmerke van die Bulgaarse volksmusiek is sy
   ritmiese veelsydigheid. Die gebruik van oneweredige mate (soos 5/8, 7/8
   en 9/8) maak dit vir musici moelik om hierdie musiek te bemeester.
   Fragmente van tradisionele Bulgaarse volksmusiek word nogtans deur
   musici dwarsoor die wêreld in verskillende musiekstyle gebruik.

[wysig] Kookkuns

   Tarator is 'n koue sop, wat onder meer van jogurt en komkommers gemaak
   word
   Tarator is 'n koue sop, wat onder meer van jogurt en komkommers gemaak
   word
   Banitsa, 'n pastei van geklitste eiers, wit kaas en bladerdeeg
   Banitsa, 'n pastei van geklitste eiers, wit kaas en bladerdeeg

   Net soos die kookkuns in ander Balkanlande word ook Bulgarye se
   kulinêre tradisie deur Griekse, Turkse en Levantynse, maar ook
   Italiaanse, Mediterreense en Hongaarse invloede gekenmerk. Danksy die
   redelik warm klimaat word 'n groot verskeidenheid groentes, kruie en
   vrugte verbou, wat tot die veelsydigheid van die Bulgaarse kookkuns
   bydra.

   Slaaie soos sopka salata (gemengde slaai met skaapkaas) word gedurende
   elke maaltyd bedien, net soos die groot verskeidenheid suiwelprodukte,
   inheemse wyne en plaaslike alkoholiese dranke soos rakia (brandewyn),
   mastika (anyslikeur) en menta (pepermentlikeur). Koue en warm soppe
   soos tarator, wat onder meer van komkommers gemaak word, is steeds
   gewild.

   Pasteie soos banitsa of moessaka (met maalvleis, eiers, aartappels en
   eiervrugte), bredies soos gjoevetsj (met vleis en groente), piperki
   palneni (met rys en maalvleis gevulde rissies), sjisjtsjeta (stukkies
   vleis wat aan die spit gebraai word) en telesjko (kalfsvleis met groen
   boontjies, tamaties en sous) is bekende geregte.

   Podkwassa (jogurt) is moontlik 'n Bulgaarse uitvinding, wat net soos
   melk, kwark (vars wit kaas) en kaas 'n groot rol in die plaaslike
   kookkuns speel. Ajrjan, met water vermengde jogurt, is 'n verfrissende
   drank.

[wysig] Sien ook

     * Guide to Bulgaria
     * Essential History of Bulgaria in Seven Pages
     * Bulgarian Photo Album
     * Bulgaria - Panoramas & QTVR


   Europese Unie (EU)             Vlag van die Europese Unie
   België | Bulgarye | Ciprus | Denemarke | Duitsland | Estland | Finland
   | Frankryk | Griekeland | Hongarye | Ierland | Italië | Letland |
   Litaue | Luxemburg | Malta | Nederland | Oostenryk |
   Pole | Portugal | Roemenië | Slowakye | Slowenië | Spanje | Swede |
   Tsjeggië | Verenigde Koninkryk


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Bulgarye

