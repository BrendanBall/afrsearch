Burgersdorp


   Burgersdorp (vroeër gespel Burghersdorp) is 'n dorp in die Oos-Kaapse
   Middellande van groot geskiedkundige belang en vandag een van die mees
   vooruitstrewende dorpe in die Noordoos-Kaap.

   Inhoud

        * 1 Ontstaan
        * 2 Hede
        * 3 Ontspanning
        * 4 Bronne
        * 5 Eksterne skakels

[wysig] Ontstaan

   Die dorp is aan die Stormbergspruit geleë, 359 km noordwes van
   Oos-Londen. Dit is oorspronklik op die plaas Klipfontein, wat op 27
   Desember 1847 deur ene Gert Buytendach gekoop is, aangelê. Dit is so
   genoem ter ere van burgers wat diens gedoen het tydens die Sewende
   Grensoorlog van 1846 tot 1847, of moontlik omdat die burgers dit op
   hulself geneem het om die dorpie tot stand te bring.

   In 1861 is 'n Teologiese Seminarium hier tot stand gebring deur die
   Nederduitse Gereformeerde Kerk, wat later na Potchefstroom verskuif is.
   Weens die dorp se belangrikheid in die vroeë stryd om die erkenning van
   die Hollandse taal, is hier 'n Taalmonument in 1893 opgerig. Tydens die
   Tweede Vryheidsoorlog was daar heelwat gevegte in die omgewing. Hier is
   'n goed bewaarde blokhuis, wat bekend staan as die Brandwag, wat in die
   oorlog deur die Britte gebou is. Nog 'n gedenkwaardigheid is die ou
   tronkgebou. DIe teologiese skool is gerestoureer en tot
   gedenkwaardigheid verklaar.

[wysig] Hede

   Vandag is Burgersdorp die administratiewe en handelsentrum van 'n
   distrik waar met wol en vee geboer word. Dit is ook een van die
   grootste spoorwegaansluitings tussen Oos-Londen en Bloemfontein.

[wysig] Ontspanning

   Burgersdorp is wyd bekend vir sy uitstekende sportgeriewe met onder
   meer Shortenpark waar tennis, rolbal, jukskei, atletiek, krieket en
   swem beoefen kan word. Daar is ook 'n pretpark. Die Danie
   Craven-stadion met een van die beste rugbyvelde in die land bied
   sitplek aan 6 000 toeskouers. Die nege-putjie-gholfbaan het van die
   beste grassetperke in dié deel van die land.

[wysig] Bronne

     * Raper, P.E., Dictionary of South African Place Names, Lowry
       Publishers, Johannesburg, 1987.
     * Rosenthal, Eric, Encyclopaedia of Southern Africa, Juta and Company
       Limited, Kaapstad en Johannesburg, 1978.
     * Kelly, Maureen, Amptelike Suid-Afrikaanse Munisipale Jaarboek, HELM
       Publikasies, Johannesburg, 1986.

[wysig] Eksterne skakels

     * Dorp se webblad

   Kategorieë: Dorpe in Suid-Afrika • Oos-Kaap

