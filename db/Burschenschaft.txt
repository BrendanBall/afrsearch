Burschenschaft


   Die Burschenschaft is 'n Duitse studentekorps (histories-tradisionele
   vereniging van studente en voormalige studente) in Duitsland, Oostenryk
   en Chili. Daar is twee groot sambreelorganisasies: Die Duitse
   Burschenschaft (Duitse naam: Deutsche Burschenschaft of kort DB) en die
   Nuwe Duitse Burschenschaft (Duitse naam: Neue Deutsche Burschenschaft
   of kort Neue DB) wat 'n afsondering van die Duitse Burschenschaft uit
   die jaar 1996 is. Benewens die twee verbande is daar enkele
   Burschenschaften buite die sambreelorganisasie en enkele
   Burschenschaften in ander organisasies wat nie vergelykbaar met die
   Burschenschaften binne die DB is nie. Die Burschenschaften
   verteenwoordig net 'n minderheid van tussen 15 en 20 persent van alle
   Duitse studentekorps.

   Die DB erken die beginsels van die sogenaamde Urburschenschaft wat in
   1815 in Jena gestig ist. Die Urburschenschaft het hom ná die
   Vryheidsoorloë teen die Napoleontiese Frankryk vir die stigting van 'n
   vrye nasionale Duitse eenheidstaat beywer.

   In Suid-Afrika is daar 'n vereniging van ou Burschenschafter in
   Pretoria. Die voorsitter is ingenieur Wulf Rüsch.

[wysig] Kritiek

   Alhoewel die Burschenschaften hulle wortels in die demokratiese en
   sosiale bewegings van die vroeë 19de eeu het, is die korps vanaf die
   middel van die 19de eeu deur 'n reaksionêre en nasionalistiese
   ideologie gekenmerk.^[1] In die 1930's was talle Burschenschafters
   aanhangers van die Nazi-bewind.

   Die tipiese rituele soos studenteduelle en biersuip weerspieël die
   tradisionele korpsgees en die hiërargiese struktuur van die
   Burschenschafter-beweging. Anti-demokratiese, rassistiese en
   seksistiese houdings is kenmerkend vir die verregse wêreldbeskouing van
   talle Burschenschaften.^[2] Vanweë hul kontakte met verregse
   Neonazi-partye soos die Nasionaal-Demokratiese Party van Duitsland
   (NPD) en die Duitse Volksunie (DVU) word die aktiwiteite van enkele
   studentekorps deur die Binnelandse Veiligheidsdiens van Duitsland
   (Bundesverfassungsschutz) dopgehou.^[3]

[wysig] Verwysings

    1. ^ Bubrowski, Helene: Stützen der künftigen Gesellschaft. In: taz,
       12 Oktober 2002. Aanlyn beskikbaar: taz-argief
    2. ^ Bubrowski (2002)
    3. ^ Bubrowski (2002)

[wysig] Eksterne skakels

     * Die webwerf van die Duitse Burschenschaft (Duits en Engels)
     * Die webwerf van die Nuwe Duitse Burschenschaft (Duits)
     * Die webwerf van die Alliansie van die Chileense Burschenschaften
       (Duits)

   Kategorie: Duitse studentekorps

