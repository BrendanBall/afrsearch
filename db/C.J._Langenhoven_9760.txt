C.J. Langenhoven


   C. J. Langenhoven met Mev. Langenhoven by die kerk in Oudshoorn op die
   huweliksdag van hul dogter, Engela, in 1926.
   C. J. Langenhoven met Mev. Langenhoven by die kerk in Oudshoorn op die
   huweliksdag van hul dogter, Engela, in 1926.

   Cornelis Jacob Langenhoven (13 Augustus 1873 - 15 Julie 1932),
   skrywersname C.J. Langenhoven en Sagmoedige Neelsie, se rol in die
   Afikaanse literatuur en kultuurgeskiedenis was formidabel.

   Inhoud

        * 1 Agtergrond en Opvoeding
        * 2 Werk
        * 3 Persoonlikheid
        * 4 Nalatingskap
        * 5 Verwysings

[wysig] Agtergrond en Opvoeding

   Langenhoven is gebore in 1873 op Hoeko, Ladismith. Hy het later verhuis
   na Oudtshoorn en uiteindelik hul bekendste burger geword.

   Hy wou oorspronklik teologie studeer maar het later besluit op regte.
   In 1893 verhuis hy na Stellenbosch waar hy aan die Victoria Kollege
   studeer en hom as advokaat bekwaam. Min is bekend van die tyd wat hy
   daar spandeer het, net dat hy dit beskryf het as "'n woestynlewe". In
   1894 raak Langenhoven verloof aan Helena de Vries, maar haar vader
   beëindig die verlowing in 1896 omdat Langenhoven te onseker was oor sy
   lewe en loopbaan.

   Langenhoven trou in 1897 met weduwee Lenie van Velden, tien jaar ouer
   as hy. Hy verwys altyd na haar as "Vroutjie". Hulle het een kind gehad,
   'n dogter genaam Engela, wat gebore is in 1901.

   Hy praktiseer as 'n prokureur maar gaan later oor tot die
   joernalistiek. In 1912 word hy redakteur van die koerant Het
   Zuid-Westen (Nederlands vir "die suidwester"), waar hy sy lewensrigting
   vind. Hy wy homself daaraan toe om die nuwe taal, Afrikaans, te
   bevorder. Hy is ook 'n stigterslid van die nuwe Afrikaanse koerant Die
   Burger en lewer gereeld bydraes onder die skuilnaam Sagmoedige Neelsie.

   In 1914 word hy lid van die Parlement van Suid-Afrika waar hy homself
   verder toewy daaraan om Afrikaans as amptelike taal erken te kry. Hy
   word agtereenvolgens lid van die Kaapse Provinsiale Raad, die Volksraad
   en die Senaat.

   Langenhoven het aanvanklik skepties gestaan teenoor die moontlikhede
   van Afrikaans, wat toe nog in sy kinderskoene as skryftaal gestaan het.
   Hy het egter later 'n vurige voorstander geword van alles wat Afrikaans
   is en het as skrywer so 'n omvangryke oeuvre opgebou (sy Versamelde
   Werke beslaan sestien dele) dat hy selfs beskou word as die man wat die
   Afrikaners leer lees het.

[wysig] Werk

   C.J. Langenhoven is mees bekend vir Die Stem van Suid-Afrika wat hy in
   1918 geskryf het. Die musiek daarvoor is in 1921 deur M.L. de Villiers
   gekomponeer. 'n Passasie uit Die Stem vorm vandag 'n deel van die
   Volkslied van Suid-Afrika.

   Behalwe hiervoor, het sy skryfloopbaan amper elke genre aangeraak, van
   poësie tot spookstories. Hy het verskeie werke in Afrikaans vertaal,
   onder andere die Rubaiyat of Omar Khayyam. Hy het nuwe Afrikaanse
   gesegdes geskep en het selfs 'n liefdesgedig (in bogtaal) aan sy hond
   geskryf.

   Langenhoven was instrumenteel in die beweging om Afrikaans erken te kry
   as amptelike taal, asook as eerste taal in skole in plaas van
   Nederlands. Afrikaans is in 1925 amptelik in die parlement gebruik, en
   uiteindelik in 1927 erken as 'n amptelike taal van Suid-Afrika saam met
   Engels.

[wysig] Persoonlikheid

   Langenhoven word beste onthou vir sy humoristiese and satiristiese
   werke. Hy was 'n veelsydige skrywer wat meesterlike kort prosa en
   poësie geskryf het. Hy was welbekend vir sy skerp sin en sagte maniere.
   Hy het 'n denkbeeldige olifant besit genaamd Herrie wat in baie van sy
   stories verskyn het. Hy het Herrie se naam in 'n klip gekerf langs die
   N12 snelweg naby Meiringspoort (buite Oudtshoorn) in 1929. Hierdie klip
   is bekend as Herrie se klip en is 'n nasionale gedenkwaardigheid.

[wysig] Nalatingskap

   Die Universiteit van Stellenbosch se studentesentrum is na Langehoven
   vernoem, en is bekend as "Die Neelsie".

   Suid-Afrikaanse filmmaker Manie van Rensburg het in 1983 'n lighartige
   komedie vir televisie vervaardig gebaseer op Langenhoven se werke. Dit
   was getiteld Sagmoedige Neelsie.

   Die Suid-Afrikaanse Poskantoor het in 1973 'n gedenkseël uitgereik vir
   die 100-jarige herdenking van Langenhoven se geboorte.

   Die plek waar Langenhoven en sy familie gewoon het van 1901 tot 1950,
   Arbeidsgenot, is vandag 'n huismuseum. [1]

   C.J. Langenhoven is in 1932 oorlede aan hartverlamming. Hy was 58 jaar
   en 11 maande oud.

[wysig] Verwysings

     * http://www.mieliestronk.com/volkslied.html by Die Mieliestronk -
       Met toestemming gebruik
     * Die Langenhoven huismuseum

   Wikiquote het 'n versameling aanhalings deur of oor C.J. Langenhoven.
   Kategorieë: Suid-Afrikaanse advokate • Suid-Afrikaanse joernaliste •
   Suid-Afrikaanse politici • Afrikaanse skrywers

