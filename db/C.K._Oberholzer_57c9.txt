C.K. Oberholzer


   Inhoud

        * 1 Lewensloop
        * 2 Filosofiese werk
        * 3 Toepassing van sy filosofie
        * 4 Geselekteerde Bibliografie
        * 5 Bronne

[wysig] Lewensloop

   Carel Krugel Oberholzer (1904-1983) was 'n bekende filosoof en
   opvoedkundige van Pretoria. Oberholzer is op 17 Desember 1904 in die
   distrik Potchefstroom gebore. Hy matrikuleer aan die Hoër Volkskool
   (Potchefstroom) in 1923. Hy het aan die Onderwyskollege Potchefstroom
   as onderwyser gekwalifiseer en het later nagraadse kwalifikasies in die
   filosofie, sielkunde en opvoedkunde aan verskeie instellinge
   (insluitende die die Universiteit van Pretoria) behaal. Oberholzer was
   'n onderwyser, dosent aan die Normaalkollege Pretoria (1940-1947) en
   professor in Filosofie en Filosofie van die Opvoedkunde aan die
   Universiteit van Pretoria (1948-1969). Na sy aftrede was hy vanaf
   1971-1980 deeltyds verbonde aan die Departement Fundamentele Pedagogiek
   aan die Universiteit van Suid-Afrika.

[wysig] Filosofiese werk

   Hoewel Oberholzer aanvanklik in 'n meer naturalisties-georiënteerde
   denkklimaat van Anglo-Amerikaanse beïnvloeding geskool was (vergelyk sy
   doktorsgraad van 1936 hieronder), het sy denke na die Tweede
   Wêreldoorlog in die rigting van fenomenologie, wysgerige antropologie
   en eksistensiefilosofie geswaai. Hy was feitlik alleen daarvoor
   verantwoordelik dat die fenomenologie (en verskillende uitlopers) vanaf
   die 1940's 'n blywende teenwoordigheid in Suid-Afrika geword het. In 'n
   voordrag van 1964 (wat in 1966 hieronder gepubliseer is, pp. 24-25) gee
   Oberholzer 'n markante beskrywing van die verhouding tussen
   fenomenologie, eksistensiefilosofie en wysgerige antropologie. Oor die
   fenomenologie as intensionele bewussyn skryf Oberholzer, " ... dat dit
   van enige substansialistiese inslag ontdaan moet word; die bewussyn is
   geen struktuur wat as substansiële andersheid teenoor 'n klaargemaakte
   dingwêreld staan nie; dit is struktuur-in-funksie. Soos Husserl sê: dit
   is 'Aus-sich-gang', 'Her-vor-gang', uit-sig-self-tree, dit is
   aan-wesig-wees, betrokke-wees-by-en-met, verwikkeld wees; dit is
   akt-ualiteit, ex-istere, uit-trede-uit, uit-gestoot-wees, elders-wees,
   daar-wees." Oberholzer verbind dan sy beskrywing van fenomenologie met
   'n Heidegger-beïnvloede eksistensiefilosofie. "Die bewussyn as
   intensionaliteit is en daarmee bereiker van die wêreld is daar-wees;
   die bewussyn is 'Dasein' ... Die voorwaarde vir alle intensionaliteit
   as synsbereiking is die eksistensie. Wat meer is: intensie en
   eksistensie verg mekaar ... As intensionaliteit is die mens die
   bevestiging van die wêreld, as eksistensialiteit is hy die ontmoeting
   met die wêreld. Hieruit kan nou die fundamentele gevolgtrekking gemaak
   word ... die mens is ontmoeting, hy is recontré, encounter, Begegnung."
   Hierdie laasgenoemde punt is dan ook vir Oberholzer die grondslag van
   die wysgerige antropologie.

[wysig] Toepassing van sy filosofie

   Oberholzer het sy opvatting van eksistensiële-fenomenologie en
   wysgerige antropologie op verskeie terreine toegepas. In die eerste
   plek het hy in die opvoedkunde 'n fundamentele pedagogiek ontwerp. Drie
   tekste is in die opsig belangrik: Inleiding in die Prinsipiële
   Opvoeding (1954); Prolegomena van 'n Prinsipiële Pedagogiek (1968); en
   Grondbeginsels van die Onderrig op Tersiêre Vlak (1977). (In baie
   kringe is Oberholzer primêr as opvoedkundige bekend.) Oberholzer het
   ook sy filosofiese oortuigings op ander velde in die geesteswetenskappe
   van toepassing gemaak, soos die versamelbundel van Geoff Cronje
   (redakteur), Die Wysgerige Antropologie en die Menswetenskappe (Van
   Schaik, 1966), aantoon. Hierin wys Oberholzer self, S.J. (Fanie)
   Schoeman, P.S. (Piet) Dreyer, en Oberholzer se dogter (Roeline
   Oberholzer) op die implikasie van sy denke vir die teologie,
   geneeskunde, lewenswetenskappe (insluitende die biologie), psigologie,
   sosiologie, geskiedenis en opvoedkunde. Die interessante is egter dat
   Oberholzer selde oor die politieke en estetiese implikasies van sy
   denke geskryf het.

   Oberholzer het in 1967 die Stalsprys vir Filosofie van die SA Akademie
   ontvang. Ongeveer 90 studente het hulle meesters- en doktorsgrade onder
   sy studieleiding behaal.

[wysig] Geselekteerde Bibliografie

   1936. 'n Kennisteoretiese Besinning oor die Natuurwetenskaplike Denke.
   Pretoria: UP. Ongepubliseerde DPhil.

   1949. "Oriënterende inleiding in die Eksistensiefilosofie." Tydskrif
   vir Wetenskap en Kuns.

   1952. Die Pretoriase Normaalkollege. Pretoria: Staatsdrukker.

   1953. "Die Eksistensiefilosofie van Karl Jaspers." Hervormde Teologiese
   Studies.

   1954. Inleiding in die Prinsipiële Opvoedkunde. Pretoria/Brugge: J.J.
   Moreau.

   1957. Ons en ons kinders. Pretoria: Van Schaik.

   1957. "Moderne Persoonsvisies." Hervormde Teologiese Studies.

   1960. "Menswees as dialoog in liggaamlikheid. In: Festschrift H.J. de
   Vleeschauwer. Pretoria: Unisa.

   1963. "Die aandeel van opvoeding en onderwys in ... Westerse
   Kultuurwaardes. In G. Cronje (red.): Die Westerse Kultuur in
   Suid-Afrika. Pretoria: Van Schaik.

   1966. "Hedendaagse wysgerig-antropologiese konsepsies." In G. Cronje
   (red.): Die Wysgerige Antropologie en die Menswetenskappe. Pretoria:
   Van Schaik. (Oberholzer lewer ook drie verdere artikels in die bundel
   oor die invloed van die wysgerige antropologie op die geneeskunde,
   psigologie/sosiologie en pedagogiek.)

   1967. "Die betekenis van die Fenomenologie vir die Pedagogiese denke."
   SA Tydskrif vir Pedagogiek 1(1): 85-97.

   1968. "Die Fenomenologiese visie van die mens -- enkele oriënterende
   opmerkings." Psychologica Africana 13 (2/3): 103-111.

   1968. Prolegomena van 'n Prinsipiële Pedagogiek. Kaapstad: HAUM.

   1971. Die Hunkering by die Mens. Afskeidsvoorlesing, 21 September.
   Pretoria: UP.

   1977. Grondbeginsels van die Onderrig op tersiêre vlak. Pretoria:
   Unisa.

   1978. "Die ewige terugkeer van die wysgerig-antropologiese
   vraagstelling." Hervormde Teologiese Studies 34(3).

   1979. Die Ontwaardiging van die Menswaardigheid. Pretoria: UP
   Publikasiereeks.

[wysig] Bronne

   1965. Homo Viator. Feesbundel aangebied aan prof.dr. C.K. Oberholzer
   met sy 60ste verjaarsdag. Kaapstad: HAUM.

   1971. Malan, J.H. Die wysgerig-antropologiese grondslag van die
   opvoedkundige teorie by C.K. Oberholzer. Bloemfontein: SACUM.

   1979. Die Agein Perenne. Studies in die Pedagogiek en Wysbegeerte.
   Redakteur: A.J. Smit. Pretoria: Van Schaik.
   Kategorie: Filosofie

