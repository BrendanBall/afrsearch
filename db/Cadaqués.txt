Cadaqués


   Cadaqués panorama
   Cadaqués panorama
   Cadaqués toneel
   Cadaqués toneel

   Cadaqués is 'n klein voormalige vissersdorpie met ongeveer 2 900
   inwoners in die noordooste van die Iberiese Skiereiland in die Girona
   provinsie in die outonome gemeenskap Katalonië. Cadaqués is aan die
   rand van die Alt Empordà comarca in 'n baai naby die Cap de Creus
   skiereiland aan die Costa Brava van die Middellandse See geleë.

   Inhoud

        * 1 Geskiedenis
        * 2 Kunslewe
        * 3 Besienswaardighede
        * 4 Verwysings

[wysig] Geskiedenis

   Die oudste geskiedkundige dokumente wat na die dorp verwys dateer uit
   die jaar 1030. Die belangrikste geboue, wat van die ou dorp en sy
   versterkings bewaar is, is die vesting, wat tans die kantore van die
   plaaslike administrasie (Ajuntament) huisves, en 'n poort na die
   strand. As gevolg van sy ligging tussen rotse, wat tot by die see
   strek, was Cadaqués van die omliggende gebiede afgesny en eeue lank net
   vanuit die see toeganklik.

   In 1444 is die dorp tydens 'n seerowerinval afgebrand. Teen die einde
   van die 19de eeu het die druifluis groot skade in die plaaslike
   wingerde berokken. ^[1]

   Cadaqués is vandag 'n toeriste oord en tydens die toeriste seisoen styg
   die bevolking tienvoudig.

[wysig] Kunslewe

   Die rustigheid van die dorp het steeds 'n groot aantal kunstenaars en
   intellektueles gelok, en Cadaqués het veral as 'n gewilde verblyfplek
   vir skilders en beeldhouers bekend gestaan.

   Die kunstenaar Salvador Dalí het die dorpie in sy kinderdae gereeld
   saam met sy familie besoek en het later 'n huis in Port Lligat, 'n
   klein baai naby die dorpie, gehad. Dit was juis tydens die
   somervakansie van 1916 wat Dalí moderne skilder ontdek het by die
   familie van Ramon Pichot. Die eerste kunstenaar wat hom in Cadaqués
   gevestig het was Mei Fren wat indrukwekkende houtskoolsketse van die
   19de eeuse Cadaqués gemaak het. Pablo Picasso, Joan Miró, Marcel
   Duchamp, Antoni Pitxot, Henri-François Rey, Melina Mercouri en Maurice
   Boitel het ook tyd in die dorpie spandeer. Cadaqués word ook genoem in
   die storie Tramontana deur Gabriel García Márquez.

[wysig] Besienswaardighede

   Op die hoogste plek van die ou dorpskern verrys die kerk Santa Maria,
   wat vanaf die middel van die 16de eeu in die Laat-Gotiese boustyl
   opgerig en in die 18de eeu voltooi is. Die kerk pronk met 'n pragtige
   altaarstuk in die barokstyl, wat deur Jacint Moretó ontwerp en deur Pau
   Costa uitgevoer is. Die altaarstuk is in 1725 van hout gemaak en in
   1788 vergoud.
   Cadaqués strandfront
   Cadaqués strandfront
   Panorama van Cadaqués
   Panorama van Cadaqués

[wysig] Verwysings

    1. ^ [1] cadaques.org - Plànol municipi, Besoek op 30 Junie 2007

   Kategorie: Dorpe in Katalonië

