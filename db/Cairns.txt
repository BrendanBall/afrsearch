Cairns


   Ligging van Cairns in Australië
   Ligging van Cairns in Australië
   Die Sentrale sakekern van Cairns rondom 2005 soos gesien vanaf Mount
   Whitfield in 'n suidoostelike rigting. Sheridan Street, die hoofstraat
   loop suidoos-noordoos en word later die Captain Cook Highway wat gaan
   na Port Douglas. Die chemiese opgaartenks wat bo regs gesien kan word
   is in die voorstad van Portsmith geleë.
   Die Sentrale sakekern van Cairns rondom 2005 soos gesien vanaf Mount
   Whitfield in 'n suidoostelike rigting. Sheridan Street, die hoofstraat
   loop suidoos-noordoos en word later die Captain Cook Highway wat gaan
   na Port Douglas. Die chemiese opgaartenks wat bo regs gesien kan word
   is in die voorstad van Portsmith geleë.

   Cairns is 'n streekstad en plaaslike raadsgebied wat in Queensland,
   Australië geleë is. Die eerste Europeërs het hul in 1876 daar gevestig.
   Die stad is na William Cairns, die destydse goewerneur van Queensland,
   vernoem. Die stad is gevestig om myners op pad na die Hodgkinson-rivier
   goudveld te ondersteun. Die nedersetting het agteruitgegaan nadat 'n
   makliker roete na Port Douglas ontdek is. Cairns se toekoms is egter
   verseker toe dit ontwikkel is as 'n spoorwegeindpunt en 'n hawe vir die
   uitvoer van suikerriet, goud en edelmetale en goedere geproduseer deur
   die landboubedrywighede in die omliggende plato- en kusgebiede. Die
   stad brei steeds vinnig uit en het 'n bevolking van 122 731 (met ingang
   2006) en is hoofsaaklik afhanklik van die suiker- en toerismebedrywe.

   Cairns is padlangs ongeveer 1 701 km vanaf Brisbane geleë en ongeveer 2
   420 km vanaf Sydney. Dit is 'n gewilde reisbestemming vir buitelandse
   toeriste vanweë die tropiese klimaat en nabyheid aan vele
   besienswaardighede.

   Die Groot Koraalrif is binne 'n uur se reis per boot vanaf Cairns. Die
   Daintree Nasionale Park en Cape Tribulation sowat 130 kilometer noord
   van Cairns is gewilde plekke om 'n tropiese reënwoud te gaan ervaar.
   Dit dien ook as 'n vertrekpunt vir mense wat Cooktown, die Cape York
   skiereiland en die Atherton Plato wil verken.

   Die stad se natuurlike omgewing benut vir die skep van verskeie klein
   temaparke vir toeriste. Hieronder tel die Rainforestation natuurpark,
   die Tjapukai Aborigine Kultuurpark en die Kuranda Skyrail Gondola
   Kabelspoor, wat sowat 7.5 km oor die wêrelderfenis reënwoud strek. 'n
   Ander groot trekpleister in Cairns is sy strandmeer.

   Inhoud

        * 1 Geografie
             + 1.1 Uitleg van die stad
        * 2 Geskiedenis
        * 3 Klimaat
        * 4 Ekonomie
             + 4.1 Toerisme
             + 4.2 Nywerheid en landbou
             + 4.3 Handel
             + 4.4 Media
        * 5 Verwysings

[wysig] Geografie

   Cairns is geleë aan die ooskus van die Cape York skiereiland op 'n
   kusstrook tussen die Koraalsee en die Great Dividing Range. Die
   noordelike deel van die stad is by Trinity Bay geleë en die stadskern
   is by die Trinity Inlet geleë. Sommige van die stad se woonbuurte is op
   vrugbare vloedvlaktes geleë. Die Mulgrave-rivier en die Barron-rivier
   vloei deur die stadsgrense maar nie deur die stad self nie. Die
   strandgebied lê op 'n modderbank. Die hoogste berg in Queensland, Mount
   Bartle Frere is binne die stadsgrense geleë.

[wysig] Uitleg van die stad

   Cairns is 'n stad met 'n reglynige uitleg wat van die suide by Aloomba
   na die noorde in Ellis Beach loop.^[1]. Die stad beslaan ongeveer 52 km
   van noord na suid. Cairns het ook onlangs 'n skerp toename in
   voorstedelike ontwikkeling ervaar met baie woongebiede wat tans gebou
   is op grond wat voorheen benut is vir die verbouing van suikerriet.

   Noemenswaardige streke van die stad is:

   Die laagliggende noordelike strande wat bestaan uit 'n aantal
   strandgemeenskappe wat na die noorde van die kus uitstrek. Elke
   strandwoongebied is oor die algemeen geleë aan die einde van 'n
   vertakking vanaf die Captain Cook Highway. Van noord na suid is hierdie
   woongebiede Machans Beach, Holloways Beach, Kewarra Beach, Clifton
   Beach, Palm Cove en Ellis Beach.

   Smithfield is 'n woongebied wat in die binneland geleë is teenaan die
   berge van die Great Dividing Range en dien as die hoofkern vir die
   noordelike strande. Dit is geleë tussen Yorkey's Knob en Trinity Park.
   Smithfield is die sentrale sakekern vir die noordelike strande met die
   groot Smithfield Winkelkompleks. Die Kennedy Highway begin by die
   kruising met die Captain Cook Highway wat tans 'n groot verkeersirkel
   is.

   In die binneland vanaf die noordelike strande langs die kant van die
   Barron-rivier se vloedvlakte is die woonbuurte van Caravonica, Lake
   Placid, Kamerunga, Stratford en Freshwater. Hierdie gebied word soms
   die Freshwater Valley genoem. Verder boontoe vanaf Freshwater Valley
   word Redlynch Valley aangetref. Redlynch woonbuurt is aan die westekant
   van die Redlynch Valley geleë en Brinsmead is aan die oostekant geleë.
   Stratford, Freshwater, Redlynch en Brinsmead word vanaf Cairns geskei
   deur Mount Whitfield (hoogte 365m) en die Whitfield bergreeks. Crystal
   Cascades en Copperlode dam is ook agter die bergreeks geleë.

   Cairns se middestad is geleë op wat eens 'n moeras was en is naby aan
   die voorstede van Cairns North, Manunda, Edge Hill, Whitfield, Kanimba,
   Parramatta Park, Mooroobool, Manoora, Portsmith, Earlville, Westcourt,
   Bungalow, Woree en Bayview Heights. Die klein voorstad Aeroglen is
   tussen Mount Whitfield en die lughawe langs die Captain Cook Highway
   ten noorde van die sentrale sakesentrum geleë.

   Southside Cairns wat hoër en binne 'n bergagtige vallei geleë is, sluit
   die woonbuurte van White Rock, Mount Sheridan, Bentley Park, Wrights
   Creek, Edmonton en Centenary Heights en die woonbuurte Babinda,
   Goldsborough, Little Mulgrave, Aloomba en Gordonvale in wat langs die
   Mulgrave-rivier geleë is. Die suidelike deel van Cairns is bewoon langs
   'n smal strook tussen die Trinity Inlet na die ooste en die Lamb Range
   aan die weste. Dit word bedien doer die Bruce Highway. Daar word ook
   beplan om laasgenoemde uit te brei na 'n hoofroete tussen Woree en
   Grodonvale as gevolg van toenemende verkeer.

   Die dorp Kuranda is opstroom langs die Barron-rivier geleë aan die
   westekant van die Kuranda bergreeks wat ook deel is van die Great
   Dividing Range. Kuranda is in die Tablelands plaaslike bestuurgebied
   geleë en kan as gevolg van die geografie nie beskou word as deel van
   Cairns se voorstedelike gebiede nie, dit maak egter 'n belangrike deel
   uit van Cairns se ekonomie. Die Cairns stadsraad het aangedui dat hulle
   daarin belangstel om die administrase van Kuranda en Port Douglas oor
   te neem.^[2]

[wysig] Geskiedenis

   Cairns is geleë op die Australiese inboorlingstamme se Irukandji
   grondgebied.

   Die plek waar Cairns vandag geleë is, is vir die eerste keer deur
   Kaptein James Cook in 1770 waargeneem en later verder verken deur
   verskeie amptelike verkenningstogte sowat 'n 100 jaar later waar die
   verdere potensiaal vir die ontwikkeling na 'n hawe besef is. Die
   goudstormloop op die plato in die weste, die sogenaamde tablelands, en
   die daarmee gepaardgaande behoefte om die goud uit te voer het die
   vestiging van Cairns in 1876 versnel. Die land waarop die nedersetting
   ontwikkel is het aanvanklik uit wortelboom begroeide moerasse bestaan.
   Die moeras is geleidelik deur arbeiders skoongemaak en sandbanke is
   neergelê en geleidelik opgevul met klip uit 'n steengroef by Edge Hill,
   droë modder, saagsels van verskeie saagmeulens en oorskot van die
   konstruksie van die spoorlyn vanaf Herberton op die Atherton plato, 'n
   projek wat in 1886 begin is. Die spoorlyn het die verbouing van grond
   in die laaglande moontlik gemaak. Suikerriet, mielies, rys, piesangs,
   pynappels, ander vrugte en melkboerdery op die plato is verbou. Die
   sukses van die plaaslike landbou het gehelp om Cairns as 'n hawestad in
   eie reg te vestig en in 1906 is 'n haweraad gestig wat die ekonomiese
   toekoms van die stad verseker het.

   Tydens die Tweede Wêreldoorlog is Cairns gebruik as 'n afspringplek vir
   die Geallieerdes se operasies in die Stille Oseaan.

   Na die Tweede Wêreldoorlog het Cairns geleidelik 'n middelpunt vir
   toerisme geword. Die opening van die Cairns Internasionale Lughawe in
   1984 en die bou van die Cairns Convention Centre het die stad se
   reputasie as 'n gesogte bestemming vir vakansiegangers en
   besigheidskonferensies gevestig.

[wysig] Klimaat

   Cairns – die tropiese stad soos gesien naby die strandmeer
   Cairns – die tropiese stad soos gesien naby die strandmeer

   Cairns het 'n warm tropiese klimaat. Daar kom 'n nat seisoen met
   tropiese monsoonreëns tussen Desember en April voor en 'n droë seisoen
   tussen Mei en November, wat anders as in die res van tropiese Australië
   nie geheel en al droog is nie: daar kom gereeld buie in hierdie tydperk
   ook voor. Die gemiddelde reënval van Cairns is 1 993 mm per jaar.^[3]
   Die dorpsgebied van Babinda aan die suidekant van die stad is een van
   Australië se natste dorpe met 'n jaarlikse reënval van meer as 4 200 mm
   per jaar. Die stad het warm vogtige somers met meer gematigde
   temperature in die winter. Die temperatuur wissel van 'n gemiddelde
   25.7 °C in Julie tot 31.4 °C in Januarie. Moesonaktiwiteit tydens die
   nat seisoen veroorsaak af en toe grootskaalse vloeding van die Barron-
   en Musgrave-riviere wat pad- en spoortoegang na die stad afsny.

   CAPTION: Klimaattabel

   Jan Feb Mar Apr Mei Jun Jul Aug Sep Okt Nov Des Jaar
   Gemiddelde daaglikse maksimum temperature (°C) 31.4 31.2 30.6 29.2 27.6
   25.9 25.7 26.5 28.0 29.5 30.6 31.4 29.0
   Gemiddelde daaglikse minimum temperature (°C) 23.7 23.7 23.0 21.6 19.9
   17.8 17.0 17.4 18.6 20.6 22.3 23.4 20.8
   Gemiddelde totale reënval (mm) 385.0 448.5 419.5 202.1 92.2 47.2 29.3
   27.7 33.8 39.2 92.2 179.8 1994.8
   Gemiddelde aantal reëndae 15.3 16.7 15.9 15.2 10.5 7.1 5.5 5.0 5.0 5.4
   7.7 10.6 119.9
   Gemiddelde aantal onbewolkte dae 3.8 2.6 4.0 5.0 6.7 8.7 9.9 11.6 12.4
   11.8 7.9 5.6 90.0
   Gemiddelde aantal bewolkte dae 16.1 17.3 16.3 14.0 12.5 10.3 9.8 7.5
   5.6 5.3 7.5 11.7 133.9
   Bron: Australiese Buro van Klimaatstudies

[wysig] Ekonomie

   Cairns dien as die hoof handelsentrum vir die verre noordelike
   Queensland en Cape York skiereiland streke. Dit is ook die setel van
   die streekskantore van vele regeringsdepartemente.

[wysig] Toerisme

   Toerisme speel 'n groot rol in Cairns se ekonomie. Volgens Tourism
   Australia is Cairns die vierde gewildste bestemming vir internasionale
   toeriste in Australië na Sydney, Melbourne en Brisbane.^[4] Die stad
   val nie onder die top tien bestemmings van plaaslike toerisme nie,
   hoofsaaklik vanweë sy afstand vanaf groot stede, maar lok steeds 'n
   aantal plaaslike vakansiegangers. ^[5]. Die stad se nabyheid aan die
   Groot Koraalrif en die nat tropiese dele van Queensland maak dit 'n
   gewilde bestemming. Die stad het honderde hotelle, vakansie-oorde,
   motelle en koshuise vir rugsakreisigers. Aktiwiteite in die streek
   sluit in gholf, stroomversnellingsvaarte, snorkel, duik en staptogte.

[wysig] Nywerheid en landbou

   Die grond rondom Cairns word steeds gebruik vir die verbouing van
   suikerriet. Hierdie plase word toenemend deur nuwe woonbuurte verdring
   soos die stad groei. Binne die stadsraad se grense word suikermeulens
   in Gordonvale en Babinda bedryf. Die Barron Gorge Hidro-elektriese
   Kragstasie is naby Kuranda geleë en voorsien in van die dorp se
   kragbehoeftes.

[wysig] Handel

   Plaaslike ondernemings in Cairns is tot en met 2007 deur die Cairns
   Region Economic Development Corporation (CREDC) bygestaan wat die
   trosmodel vir ekonomiese ontwikkeling bevorder het.

   Die voorstede van Cairns bevat 'n aantal winkelsentrums van verskeie
   groottes. Die grootste hiervan is die Cairns Central winkelsentrum en
   is naby aan die sentrale sakekern en Stockland Cairns geleë in die
   voorstad van Earlville.

   Die stad ondergaan tans 'n oplewing wat die bou van baie nuwe hoë
   geboue tot gevolg gehad het. Die stad is vinnig besig om te ontwikkel
   in 'n groot ekonomiese kern, nie net vir toerisme nie maar ook vir
   dienste asook kantoorruimte wat in aanbou is waaronder die Cairns
   Corporate Tower #2 ook tel.

[wysig] Media

   The Cairns Post] is 'n dagblad wat in die stad gepubliseer word; 'n
   weeklikse koerant, The Cairns Sun, word ook gepubliseer. The
   Courier-Mail is 'n Queensland wye dagblad wat vanaf Brisbane uitgegee
   word. The Australian word ook wyd versprei in Cairns.

   Cairns Newspapers publiseer ook verskeie voorstedelike dorpskoerante -
   die Cairns Northern News en die Southern Herald - wat versprei word in
   die woonbuurte vanaf Palm Cove in die noorde tot by Gordonvale in die
   suide.

   Cairns word bedien deur drie kommersiële televisie-uitsaaidienste en
   die twee openbare uitsaaiers - die ABC en SBS. Die kommersiële stasies
   is streeksfiliale van die Ten-, Nine- en Seven-netwerke. Austar Limited
   verskaf ook betaalkanale per satelliet.

   Cairns se radiostasies sluit 'n aantal openbare, kommersiële en
   gemeenskapdienste in. Die ABC saai ABC Radio National, ABC Local, ABC
   Classic FM en die Triple J jeugnetwerk uit. Kommersiële dienste sluit
   in 4CA-FM, AM846, HOT FM, Sea-FM, 4CCR-FM, 87.6 XFM, 98.7FM, 101.9
   Coast FM, en 104.3 4TAB sports radio.

[wysig] Verwysings

    1. ^ http://www.cairnsinfo.com/maps.php, Cairns Kaarte en streeksgids,
       CairnsInfo, 13 Februarie 2008
    2. ^ http://www.cairnspost.com.au/article/2007/01/25/2183_news.html
       "Super Shire" - News.com.au
    3. ^ http://www.bom.gov.au/climate/averages/tables/cw_031011.shtml
       Australiese Buro vir Meteorologie se webwerf
    4. ^
       http://www.tourismaustralia.com/content/Research/Factsheets/TopTen_
       Regions_Dec2006.pdf
    5. ^ http://www.tourism.australia.com/Research.asp?lang=EN&sub=0361
       Navorsing en Statistiek oor toerisme in Cairns

   Kategorie: Stede in Australië

