Calgary


                                               Calgary
                                                 Kaart               Wapen

                                                                      Vlag

                                                  Land              Kanada
                                             Provinsie             Alberta
                                            Koördinate 51°02′ N, 114°03' W
                                              Stigting                1875
                                          Inkorporasie 1884/94 (Town/City)
                                            Oppervlak:
                                              - Totaal         726,5 vk km
                                     Hoogte bo seevlak             1 048 m
                                            Bevolking:
                                       - Totaal (2006)             988 193
                                  - Bevolkingsdigtheid       1 360,2/vk km
                              - Metropolitaanse gebied           1 079 310
                                               Tydsone        UTC -7 (MST)
                                          Burgemeester    Dave Bronconnier
                                               Poskode         T1Y tot T3R
                                            Skakelkode                 403
                                     Amptelike Webwerf     City of Calgary

   Calgary (Gaelies: "Klaar Water") is die grootste stad in die provinsie
   Alberta en die vierde grootste in Kanada met 988 193 inwoners in die
   stad en 1 079 310 in die metropolitaanse gebied (2006).

   Calgary lê in die suide van Alberta en aan die westelike kant van die
   Groot Vlaktes, sowat 80 kilometer oos van die voorgebergtes van die
   Kanadese Rotsgebergte en 298 kilometer suid van Edmonton. Calgary maak
   deel uit van die dig bevolkte "Edmonton-Calgary-korridor". Die stad
   staan vandag bekend as 'n sentrum vir wintersport en ekotoerisme. Sy
   ekonomiese basis is die olienywerheid, terwyl ook die landbou, toerisme
   en hoëtegnologie-produkte 'n belangrike bydrae tot die vinnige
   ekonomiese groei van die stad lewer.

[wysig] Geskiedenis

   In 1875 het die Northwest Mounted Police ("Noordwestelike Berede
   Polisie") 'n tentkamp by die samevloeiing van die Bow- en Elbowrivier
   opgerig, om die weg te baan vir nuwe setlaars in die gebied en
   onwettige drankhandel met die Eerste Nasies te voorkom. Die kamp en
   latere Fort Brisebois (wat in 1876 hernoem is tot Fort Calgary, na 'n
   plek op die Skotse eiland Isle of Mull) word as die bakermat van
   Calgary beskou, en met die bou van 'n spoorwegverbinding van die
   Canadian Pacific Railway in 1883 het die vinnige groei van die
   plattelandse nedersetting begin, wat aanvanklik veral op die landbou,
   handel, veeteelt en slagpale gesteun het. Die besproeiingsprojek van
   die Western Irrigation District het die plaaslike landbou en veeteelt
   in 1904 'n verdere hupstoot gegee.
   Die stadshorison van Calgary, met die Saddledome-stadion in die
   voorgrond
   Die stadshorison van Calgary, met die Saddledome-stadion in die
   voorgrond

   Die groei het in 1914 versnel met die ontdekking van die olie- en
   gasvelde in die Turnervallei aan die westelike kant van Calgary en
   later, in 1947, met die Leduc-velde naby Edmonton. Hierdie gas- en
   olievelde en die stad se ligging langs die Trans Canada Highway en twee
   belangrike transkontinentale spoorwegverbindings het verseker dat
   Calgary tot die grootste metropolitaanse gebied in die provinsie
   Alberta ontwikkel het. Danksy 'n skerp styging van die olieprys teen
   die einde van die sewentigerjare het Calgary se binnestad tot 'n
   moderne wolkekrabbermetropool verander. Tans is oliesuiwering,
   vleisverwerking, graanmeule, brouerye, houtverwerking, en die
   vervaardiging van kunsmis en boumateriale die belangrikste nywerhede.
   Die Universiteit van Calgary is in 1945 gestig.

   Calgary was in 1988 gasheerstad van die Olimpiese Winterspele. Een van
   die bekendste bakens van die stad, die Saddledome-stadion met sowat
   20 000 sitplekke, is vir die spele opgerig.

[wysig] Calgary Stampede

   'n Rodeo-vertoning by die Calgary Stampede-skou
   'n Rodeo-vertoning by die Calgary Stampede-skou

   Die inwoners van Calgary herdenk nog elke jaar hul beskeie verlede as
   'n plattelandse cowtown. Die Calgary Stampede, wat in Julie plaasvind,
   is 'n internasionaal bekende skou en word tien dae lank met rodeo's,
   straatoptogte en danspartye gevier. Die skou is in 1912 deur Guy
   Weadick, 'n vroeëre cowboy uit die Amerikaanse deelstaat Wyoming, en sy
   Albertaanse kollega's in die lewe geroep en het sedert 1923 jaarliks
   plaasgevind.
   Kategorieë: Alberta • Stede in Kanada

