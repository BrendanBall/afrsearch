Canberra


                                         Canberra
                                 Ligging in Australië                  ACT

                                                                      Vlag

                                                 Land            Australië
                                            Deelstaat                  ACT
                                           Koördinate  35°16' S, 149°07' O
                                             Stigting        12 Maart 1913
                                           Oppervlak:
                                             - Totaal          805,6 vk km
                                    Hoogte bo seevlak                632 m
                                           Bevolking:
                           - Totaal (Sensus van 2006)              323 056
                                 - Bevolkingsdigtheid          137,8/vk km
                                        Stadskarakter    Beplande tuinstad
                                   Tydsone (Somertyd)   AOST: UTC +10 (11)
                                              Klimaat
                                               - Tipe Kontinentaal-gematig
                   - Gemiddelde jaarlikse temperatuur                13 °C
                          - Gem. temp. Januarie/Julie        20,4 / 5,5 °C
                      - Gemiddelde jaarlikse neerslae               633 mm
                                         Hoofminister    Jon Stanhope (LP)
                                    Amptelike Webwerf       www.act.gov.au

   Canberra [uitspraak varieer: ˈkænbɹə / ˈkæmbɹə / ˈkænbəɹə / kænˈbeɹə]
   is die hoofstad van die Gemenebes Australië (Engels: Commonwealth of
   Australia) met 'n oppervlakte van 805,6 vierkante kilometer en 323 056
   inwoners volgens die sensus van 2006.

   Canberra lê in die noorde van die Australiese Hoofstadgebied
   (Australian Capital Territory, ACT), sowat 280 kilometer suidwes van
   Sydney en 650 kilometer noordoos van Melbourne. Die Australiese
   hoofstad se ligging is in 1908 as 'n soort geografiese kompromis tussen
   die twee grootste stede van die land, Sydney en Melbourne, gekies.
   'n Model van Canberra se "parlementêre driehoek"
   'n Model van Canberra se "parlementêre driehoek"

   As 'n beplande tuinstad in die outback of Australiese binneland verskil
   Canberra duidelik van ander groot Australiese stede. Canberra het sy
   kenmerkende stadskarakter aan 'n internasionale kompetisie te danke wat
   in 1911 deur die Australiese regering deurgevoer is. Van die 136
   ontwerpe, wat deur argitekte ingedien is, is uiteindelik die
   Amerikaanse argitekte Walter Burley Griffin en Marion Burley Griffin
   (Chicago) se indrukwekkende kombinasie van sirkels en driehoeke gekies,
   wat die landskap van die omgewing tegelykertyd by die ontwerp betrek,
   maar ook omgeskep het.

   Die ontwerp was grootliks deur die tuinstadbeweging beïnvloed en sluit
   uitgestrekte gebiede met plaaslike flora in sodat Canberra vinnig die
   bynaam bush capital gekry het. Boubedrywighede het in 1913 'n aanvang
   geneem en is later deur die twee wêreldoorloë en die Groot Depressie
   vertraag. Nogtans is die Federale Parlement hier in 1927 met 'n
   plegtige seremonie geopen. Ná die Tweede Wêreldoorlog het Canberra tot
   'n florerende administratiewe sentrum gegroei.

   Canberra huisves die Australiese parlementsgebou, die Hooggeregshof van
   Australië en talle regeringsdepartemente en -agentskappe, maar ook 'n
   groot aantal sosiale, opvoedkundige en kulturele instellings soos die
   Nasionale Galery, die Nasionale Universiteit en die Nasionale Museum
   van Australië. Die federale regering lewer die grootste bydrae tot die
   Australiese Hoofstadgebied se bruto geografiese produk en is ook die
   belangrikste werkverskaffer.

[wysig] Geografie

   Die Australiese Hoofstadgebied met Canberra lê as 'n enklawe in die
   deelstaat Nieu-Suid-Wallis, sowat 150 kilometer van die Australiese
   ooskus af en naby die Brindabella-bergreeks wat deel uitmaak van die
   Snowy Mountains. Canberra se stadsgebied is op 'n hoogte van tussen 550
   en 700 meter bo seevlak in die noordoostelike gedeelte van die
   Hoofstadgebied geleë. Die hoogste bergspits in die gebied is die Mount
   Majura met 'n hoogte van 888 meter. Ander heuwels, wat tot 'n hoogte
   van meer as 750 meter verrys, is Mount Taylor, Mount Ainslie, Black
   Mountain en Mount Stromlo.
   'n Ballon oor Lake Burley Griffin
   'n Ballon oor Lake Burley Griffin

   Die omliggende bosveld is 'n mengsel van grasvlaktes met
   eukaliptusbome, struikgewasse, vleie en droë eukaliptusbosse. Die
   Molonglorivier, wat Canberra in twee ewe groot helftes verdeel, voed
   die uitgestrekte Lake Burley Griffin, 'n mensgemaakte meer in die
   stadsentrum. Die Molonglo mond noordwes van Canberra in die
   Murrumbidgee uit, 'n takrivier van die Murrayrivier. Die kleiner
   riviere in die stadsgebied soos die Queanbeyanrivier, Jerrabomberra
   Creek en Yarralumla Creek mond almal in die Molonglo of Murrumbidgee
   uit. Die Ginninderra Creek en Tuggeranong Creek voed die Ginninderra-
   en Tuggeranongdamme.

   Die bevolking van die Australiese Hoofstadgebied is merendels in die
   stadsgebied van Canberra gekonsentreer wat sowat 'n kwart van die
   totale oppervlakte beslaan. Die plattelandse gedeelte van die
   Hoofstadgebied behels net 'n klein aantal plase en dorpies met 'n
   totale bevolking van minder as 2 000 mense. Sowat tien kilometer
   suidoos van Canberra se middestad en digby die grens van die
   Hoofstadgebied lê Queanbeyan in Nieu-Suid-Wallis, 'n stad met sowat
   36 000 inwoners.

                          Hoofstede van Australië

   Adelaide | Brisbane | Canberra | Darwin | Hobart | Melbourne | Perth |
                                   Sydney

   Kategorie: Stede in Australië

