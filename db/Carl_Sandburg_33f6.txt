Carl Sandburg


   Carl Sandburg in 1955
   Carl Sandburg in 1955

   Carl August Sandburg (6 Januarie 1878 – 22 Julie 1967) was 'n
   Amerikaanse digter, geskiedkundige, romanskrywer, balladesanger en
   volkskundige. Hy is in Galesburg (Illinois) van arm Sweedse
   immigrante-ouers gebore en in sy huis Connemara in Flat Rock
   (Henderson-distrik, Noord-Carolina) oorlede.

   Sandburg was ook 'n suksesvolle joernalis, biograaf en outobiograaf.
   Tydens sy loopbaan het hy twee keer die Pulitzer-prys gewen: vir sy
   biografie oor Abraham Lincoln (Abraham Lincoln: The War Years, 1940) en
   sy digbundel The Complete Poems of Carl Sandburg (1950).

   Carl Sandburg word dikwels as die stem van die Amerikaanse Midweste en
   die Nywerheidstydperk genoem. Hy was 'n volksdigter, wat in sy werk 'n
   soort mistiese vaderlandsliefde met sosiale betrokkenheid verbind het.
   Baie van sy werke is aan die woelige stede van die Midweste gewy soos
   sy mees bekende gedig Chicago:


Carl Sandburg

                            Hog Butcher for the World

                          Tool Maker, Stacker of Wheat
             Player with Railroads and the Nation's Freight Handler
               Stormy, husky, brawling, City of the Big Shoulders.


                                                                   Carl Sandburg

[wysig] Biografie

   Op die ouderdom van dertien jaar het hy die skool verlaat om as 'n
   arbeider geld te verdien en deur die Amerikaanse Weste te trek. Dit was
   die beginpunt van sy lewenslange toewyding aan sy land en sy volk. Ná
   sy diensplig gedurende die Spaans-Amerikaanse Oorlog, waartydens hy in
   Puerto Rico gestasioneer was, maar nie aan gevegte deelgeneem het nie,
   het hy by die Lombard-kollege in Galesburg ingeskryf, waar sy eerste
   gedigte ontstaan het.

   Nadat hy sy graad behaal het, het Sandburg in Milwaukee (Wisconsin) as
   joernalis gewerk. In die jare 1907 en 1908 het hy as
   distrik-organiseerder vir die Sosiaal-Demokratiese Party in Wisconsin
   en in die tydperk tussen 1910 en 1912 as die sekretaris van Milwaukee
   se Sosialistiese burgemeester Emil Seidel gedien. In 1908 het hy met
   Lilian Steichen getrou, die suster van die bekende fotograaf Edward
   Steichen.

   Ná sy verhuising na Chicago het hy vanaf 1917 as hoofredakteur van die
   dagblad Daily News gewerk. Van sy gedigte het in 'n leidende
   poësietydskrif verskyn, en sy eerste digbundel, Chicago Poems, is al in
   1916 gepubliseer. Met werke soos Cornhuskers (1918), Smoke and Steel
   (1920) en Slabs of the Sunburnt West (1922) het hy vinnig sy reputasie
   as een van die beduidendste en kleurrykste Amerikaanse digters verwerf.
   Sy bekende versameling van kinderstories, wat hy oorspronklik vir sy
   dogters geskryf het, Rootabaga Stories, het eweneens in 1922 verskyn.
   Latere suksesvolle digbundels het Good Morning, America (1928), The
   People, Yes (1936) en Harvest Poems 1910-1960 (1960) ingesluit.
   Remembrance Rock (1948), 'n epiese werk oor die geskiedenis van
   Amerika, was die enigste roman wat Sandburg geskryf het.

   In die tydperk tussen 1926 en 1939 was hy merendeels werksaam met die
   ses boekdele van sy biografie oor Abraham Lincoln. In hierdie werk, wat
   nog steeds as die mees gesaghebbende oor Lincoln beskou word, beskryf
   hy die president as die vleesgeworde Amerikaanse gees. Vir sy biografie
   is hy in 1939 met die Pulitzer-prys in geskiedkunde bekroon.

   Daarnaas het hy as volksanger rondgetrek en sowat 280 volkswysies en
   -liedere versamel wat in 1927 as The American Songbag verskyn het. Die
   Amerikaanse volksmusiek het sy belangstelling gewek toe hy op 19-jarige
   ouderdom na die graanboustreke van Kansas getrek het om daar werk te
   soek, en in die twintigerjare het begin om volkswysies te versamel. Sy
   Songbag het bewys dat die Amerikaanse volksmusiek met sy Britse eweknie
   kon meeding en was een van die eerste sangbundels wat Afro-Amerikaanse
   wysies en liedere bevat het.

   Sandburg se outobiografie, Always the Young Strangers, het in 1953
   verskyn. Van sy beste poësie het in die laat digbundel Honey and Salt
   in 1963 verskyn, waar hy duidelik wegbeweeg het van sy vroeëre
   ideologies-realistiese grondslag na 'n styl wat sy simpatie teenoor
   mense, wat hy ontmoet het, oortuigend tot uitdrukking bring. In die
   1960's het hy nog steeds lesings gegee en ook die wêreld van televisie
   aangedurf, waar hy verskeie kere sy liedere gesing, kitaar gespeel en
   uit sy werke gelees het. Carl Sandburg is op 22 Julie 1967 op
   Connemara, die plaas van sy gesin, oorlede.

[wysig] Chronologiese oorsig oor sy belangrike werke

     * 1916 - Chicago Poems. Met sy gedig Chicago, wat in vrye versvorm
       geskrewe was en van die omgangstaal gebruik gemaak en in die
       tydskrif Poetry verskyn het, het Sandburg reeds in 1914 erkenning
       vir sy digkuns gekry. Dit is een van sy beste gedigte in sy eerste
       bundel naas ander vroeë juwele soos Fog, Grass, I Am the People,
       the Mob, Nocturne in a Deserted Brickyard en To a Contemporary Bunk
       Shouter. Net soos die poësie van Walt Whitman word ook Sandburg se
       werke geïnspireer deur die diversiteit en lewenskrag van Amerika en
       sy mense.
     * 1918 - Cornhuskers bevat van Sandburg se mees kenmerkende digkuns
       en is in 1919 met 'n spesiale Pulitzer-prys bekroon. Bekende
       gedigte in die bundel sluit Cool Tombs en Prairie in.
     * 1920 - Smoke and Steel is 'n eerbetoon aan Amerika se werkersklas,
       soos al uit die titelgedig, Prayers of Steel en The Sins of
       Kalamazoo blyk.
     * 1922 - Slabs of the Sunburnt West is 'n eerbetoon aan Amerika se
       landskapsvorme, wat onder meer die lang gedig The Windy City bevat.
       In hierdie gedig, wat aan die stad Chicago gewy is, span Sandburg
       onder meer omgangstaal en ryk beelde in.
     * 1922 - Rootabaga Stories is een van Sandburg se elf kinderboeke en
       oorspronklik vir sy eie dogters geskryf. Die Rootabaga Stories is
       vervolg deur Rootabaga Pigeons (1923) en Potato Face (1930).
     * 1926 - Abraham Lincoln: The Prairie Years. Die eerste twee van
       uiteindelik ses boekdele behandel die eerste een-en-vyftig jare van
       Abraham Lincoln se lewe voordat hy president geword het. Die
       biografie se impressionistiese styl en prosagedig-vorm was
       ongewoon.
     * 1928 - Good Morning, America. Sandburg het sy eerbetoon aan die
       Amerikaanse lewensstyl in vryevers-liriek geskryf, wat met sy
       outentieke volkstaalelemente die common sense van gewone
       Amerikaners uitbeeld.
     * 1936 - The People, Yes bied hierdie eerbetoon aan die Amerikaanse
       werkersklas in 'n tipiese Walt Whitman-styl aan, wat onder meer op
       volkstaal en volksverhale steun.
     * 1939 - Abraham Lincoln: The War Years se vier boekdele sluit by
       Sandburg se vroeëre Lincoln-biografie aan en behandel die
       presidentskap. Aangesien die Pulitzer-prys nie vir werke oor George
       Washington of Abraham Lincoln mag toegeken word nie, is hierdie
       uitstekende werk in die geskiedenis-kategorie met dié prys bekroon.
     * 1943 - Home Front Memo reflekteer die gebeure van die Tweede
       Wêreldoorlog in toesprake, verse, kommentare en radioprogramme.
     * 1948 - Remembrance Rock verskyn as Sandburg se eerste en enigste
       roman. Die patriotiese verhaal behandel die landing van die
       Pelgrimvaders, die Amerikaanse Rewolusie en die Amerikaanse
       Burgeroorlog.
     * 1950 - Complete Poems: Vir sy kompilasie van gedigte, wat in die
       tydperk tussen 1910 en 1950 ontstaan het, word Sandburg met die
       Pulitzer-prys bekroon. Sandburg lewer in die digbundel kommentaar
       op sy werke en die omstandighede van hulle ontstaan.
     * 1963 - Honey and Salt is Sandburg se laaste digbundel, waarin hy
       sowel van die styl van sy vroeëre werke laat herleef, asook nuwe
       digkuns van meeslepende krag oplewer soos in die titelgedig en
       Foxgloves.

[wysig] Eksterne skakels

     * 'n Geïllustreerde diskografie van Carl Sandburg

   Kategorie: Amerikaanse digters

