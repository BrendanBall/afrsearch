Carnarvon, Noord-Kaap


   Carnarvon is 'n dorp in die provinsie Noord-Kaap, 135 km noordoos van
   Williston en 133 km noordwes van Victoria-Wes in die sentrale Karoo.
   Dit is 'n handelsentrum vir die omliggende gebiede. Die besonder goeie
   klimaat leen hom uitstekend daartoe dat sport op groot skaal hier
   beoefen kan word en sportgeriewe sluit onder meer 'n munisipale
   swembad, rugbyvelde, tennis- en rolbalbane, krieketveld, jukskei- en
   pluimbalbane in.

   Inhoud

        * 1 Opvoeding
        * 2 Geskiedenis
        * 3 Naam
        * 4 NG gemeente
        * 5 Bevolking
        * 6 Eksterne Skakel

[wysig] Opvoeding

   Die moderne dorpsbiblioteek voorsien in die behoeftes van alle lesers.
   Die plaaslike hoërskool is in staat om leerders op feitlik enige
   beroepsrigting voor te berei. 'n Moderne koshuis bied losies aan
   leerders wie se ouers nie op die dorp woon nie.

[wysig] Geskiedenis

   Die dorp was oorspronklik 'n swart nedersetting en geniet sedert 1883
   munisipale status. Dit is in 1860 op grond wat aan die Rynse
   Sendinggenootskap behoort het, uitgelê. Die genootskap het reeds in
   1847 'n sendingstasie hier begin vir die bearbeiding van 'n Xhosa-stam
   wat die Kaapse regering hier as 'n bolwerk teen die Boesmans geplaas
   het. Die eerste sendeling hier was eerw. Alheit, stamvader van die
   Alheit-familie in Suid-Afrika. Eerw. Dönges, op sy beurt stamvader van
   die Dönges-familie, het ook die sendinggemeente hier bearbei.

[wysig] Naam

   Carnarvon het vroeër as Harmsfontein en Schietfontein bekend gestaan,
   maar het die naam Carnarvon in 1874 gekry ter ere van Henry Howard
   Molyneux Herbert, die markies van Carnarvon (1831 - 1890), Britse
   koloniale sekretaris.

[wysig] NG gemeente

   In 1875 is die NG gemeente hier gestig met as eerste leraar ds. W.P. de
   Villiers, leraar van Beaufort-Wes. Hy het byna 30 jaar lank aan die
   hoof van die gemeente gestaan. Daar was nog geen skole nie, dus het die
   leraar en sy vrou self onderrig gegee in 'n kerkskool wat hy gestig het
   wanneer sy pligte hom toegelaat het. Gedurende sy dienstyd is
   Amandelboom (Williston) en Prieska afgestig. Later is die gemeentes
   Kenhardt, Upington en 'n gedeelte van die gemeentes Vosburg, Loxton en
   Brandvlei afgesny.

   Die huidige kerkgebou, van gehoue steen, is teen 'n koste van £12 000
   opgerig en in Februarie 1882 ingewy. Interessant genoeg staan op die
   hoeksteen: "Deze steen werd gelegd in de naam van die Vader, Zoon en
   Heilige Geest. 23 September 1880." Ds. De Villiers wou nie sy naam
   daarop laat plaas nie, omdat, so het hy gesê, die steen gelê is alleen
   ter ere van God.

   In 1917 is ook nog Vanwyksvlei afgestig.

   Die gemeente se belydende (volwasse) lidmaattal was in 1979 830, in
   1990 660, in 2000 468 en in 2007 406.

[wysig] Bevolking

   Volgens die World Gazetteer het Carnarvon se bevolking tussen 1996 en
   2007 ietwat afgeneem van 5 933 tot 5 760.

[wysig] Eksterne Skakel

     * Alles en nog wat oor die dorp, met pragfoto's

   Kategorieë: Noord-Kaap • Dorpe in Suid-Afrika

