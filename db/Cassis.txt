Cassis


   Cassis is 'n belangrike toeristebestemming in die département
   Bouches-du-Rhône (Suid-Frankryk) met 'n oppervlak van 26,86 vierkante
   kilometer en 8 001 inwoners (1999). Die dorp staan bekend vir sy
   rotskus met die kenmerkende calanques en sy uitstekende wit en
   roséwyne. Bekende skilders soos Vincent van Gogh en André Derain het
   die landskap van Cassis as motief vir hulle kunswerke gekies.

[wysig] Geografie

   Die hawe van Cassis
   Die hawe van Cassis

   Cassis lê aan die Middellandse See, sowat twintig kilometer oos van
   Marseille, in 'n sonnige streek met jaarliks sowat 3 000 sonskynure.
   Die plaaslike Kaap Canaille spog met die steilste rotswande van alle
   Europese kusgebiede, wat 'n hoogte van 394 meter bereik. Die dorp is
   omring deur krytrotse, wat in die winter 'n beskerming bied teen die
   soms koue Mistralwind.

   Daar is sowat twintig calanques, tipiese klein fjorde, in die omgewing
   van Cassis, naas 'n aantal bekende sandstrande soos die Plage du
   Bestouan en die Plage de la Grande Mer en die klipstrand Plage de
   l'Arène.

   Die plaaslike grond met sy hoë kalkgehalte en die hoë jodiumgehalte van
   die lug bevorder die wynbou in die gebied, wat met die Vin de Cassis 'n
   gewilde wit wyn van oorsprong oplewer.

[wysig] Geskiedenis

   Die eerste bewoners van die gebied is Liguriërs, wat in die tydperk
   tussen 500 en 600 v.C. 'n versterkte nedersetting bo-op die Baou Redon
   oprig.

   In die Romeinse tydperk is Cassis 'n klein vissersdorp, wat volgens
   argeologiese opgrawings ook handelsbetrekkinge met Noord-Afrika en die
   Levant het.
   'n Uitsig oor Cassis met sy kenmerkende calanques
   'n Uitsig oor Cassis met sy kenmerkende calanques

   Tussen die 5de en 10de eeu bied die castrum, 'n versterkte dorp, 'n
   skuilplek tydens barbare-invalle. Die castrum word in 1223 die besit
   van die Seigneurie des Baux de Provence. Cassis is in die 15de eeu aan
   die grawe van Provence en later aan die biskoppe van Marseille
   afgestaan, wat die gebied tot by die Franse Rewolusie in 1789 regeer.

   Tydens die 18de eeu begin Cassis oorkant die stadsmuur van die castrum
   en ringsom die hawe uitbrei. Ná die tydperk van die Restorasie begin
   nywerhede soos visverwerking, tekstiele, olyfolie, koralleverwerking en
   wynbou hulle in Cassis vestig. 'n Baie belangrike rol speel die
   ontginning van die plaaslike natuurstene. Die steengroewe van Cassis
   lewer onder meer sement en kalksteen op. Die sogenaamde Cassissteen,
   wat al in die antieke tydperk ontgin is, maak die dorp wêreldwyd
   bekend. Die stene vir 'n groot aantal hawehowe in die Middellandse
   See-gebied, soos Alexandrië, Algiers, Piraeus, Marseille en Port Saïd,
   kom van Cassis af. Selfs die basis vir die groot vryheidsbeeld in New
   York Stad, wat deur Frankryk aan die Verenigde State geskenk is, is van
   Cassis se steen gemaak.

   Teen die begin van die 20ste eeu begin hierdie tradisonele nywerhede
   geleidelik verdwyn, terwyl die wynbou en toerisme al hoe belangriker
   geword het. Cassis is een van die eerste drie wingerde in Frankryk, wat
   sedert die jaar 1936 die AOC-etiket vir wyne van oorsprong verkry het.
   Kategorie: Dorpe in Frankryk

