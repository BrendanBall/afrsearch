Ceres


          Hierdie artikel handel oor die dorp "Ceres". Vir ander artikels
          met 'n soortgelyke benaming, sien asseblief die
          Ceres-dubbelsinnigheidsblad.

   Ceres is 'n dorp aan die Dwarsrivier in die Warm Bokkeveld, 127 km
   Noordoos van Kaapstad, 16 km vanaf Wolseley en 10 km vanaf Prince
   Alfred's Hamlet. Dit is na die Romeinse godin vernoem vanweë die
   vrugbaarheid van die grond en is 'n belangrike vrugteverbouingsentrum
   en die plek waar die gelyknamige vrugtesap vervaardig word. Ceres pronk
   daarnaas ook met die grootse vrugteverpakkingsfabriek van die Suidelike
   Halfrond.

   Ceres is die tweede belangrikste dorp in die Breederivierstreek na
   Worcester en die administratiewe en ekonomiese sentrum van die
   Witzenberg-Munisipaliteit. Baie mense beskou dit as een van die mooiste
   kleiner dorpe in Suid-Afrika.

[wysig] Geskiedenis

   In 1854 deur Jan Frederick Munnik gestig. Word 'n munisipaliteit in
   1864. Die hoeksteen van die eerste NG kerkgebou is op 7 Mei 1854 deur
   die heer C. Piers, landdros van Tulbagh gelê. Die gemeente is op 21
   Maart 1855 amptelik gestig en die eerste kerkgeboutjie op 5 Mei daardie
   jaar ingewy. In 1951 besluit die kerkraad om die derde gebou in die
   geskiedenis van die gemeente te bou.

[wysig] Klimaat

   Ceres lê in die Kaapse wintereënstreek met sy tipiese Mediterreense
   klimaat. Januarie en Februarie is die warmste maande met 'n gemiddelde
   maksimum van 29,9 °C in Februarie, terwyl temperature in die winter tot
   'n gemiddelde minimum van 2,4 °C in Julie daal. Die gemiddelde
   jaarlikse reënval is 1 088 millimeter, met 'n gemiddelde maandelikse
   maksimum van 200 millimeter in Julie.

   Sneeuvalle kom gereeld in die hoër geleë berggebiede voor. Veral die
   Matroosberg-gebied bly vir langer periodes met sneeu bedek, en 'n
   plaaslike skiklub het 'n berghut vir wintersport-geesdriftiges op die
   bergspits opgerig.
   Kategorieë: Wes-Kaap • Dorpe in Suid-Afrika

