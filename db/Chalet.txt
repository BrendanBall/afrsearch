Chalet


   Die term chalet verwys na 'n landelike tipe huis met 'n kenmerkende
   platdak, wat in die Alpegebied, veral in Switserland, aangetref word.
   Chalets word hoofsaaklik van hout gebou of het tenminste 'n raamwerk
   van hout.

[wysig] Etimologie

   'n Chalet
   'n Chalet

   Die woord chalet kom uit die Frankoprovensaalse taalgebied van
   Switserland en het oorspronklik na die berghut van 'n herder verwys.
   Die term is afgelei van die Middel-Latynse calittum of cala en 'n
   Voor-Romaanse wortel cala, wat albei "beskutting, skerm" beteken.

   Terwyl chalets veral in Wes-Switserland al vroeg as 'n tipiese boustyl
   in die berge ontwikkel is, is die term "chalet" oorspronklik selde
   gebruik. Dit is later danksy die werk van Jean-Jacques Rousseau in die
   Franse taalgebied bekend gemaak en het daarna ook in ander Europese
   tale gebruiklik geword.

[wysig] Geskiedenis

   'n Chalet in die berge oos van Orosí (Costa Rica)
   'n Chalet in die berge oos van Orosí (Costa Rica)

   Talle chalets in die Europese Alpe is aanvanklik as seisoenale
   plaashuise van melkboerderye gebruik, wat hulle melkbeeste gedurende
   die somer vanuit die laer geleë weivelde van die valleie na die
   bergweivelde gebring is. Die herders het in die chalets gewoon en daar
   ook kaas en botter gemaak, om die melk te konserveer. Voor die begin
   van die winter is hierdie suiwelprodukte saam met die melkbeeste weer
   na die laer geleë valleie geneem.

   Die chalets is gesluit en tot by die lente nie meer bewoon nie. By
   talle oorspronklike chalets is daar nog steeds 'n aantal kleiner hutte
   sonder vensters, die sogenaamde mazots, waarin waardevolle gereedskap
   tydens die winter toegesluit is.

   In die tydperk van die Europese Verligting het Switserland danksy die
   Geneefse skrywer Jean-Jacques Rousseau gewild geraak, en die tipiese
   chalets het 'n simbool van die Switserse samelewing geword, wat met
   demokrasie, vryheid, natuurliefde en eenvoud geassosieer is.

   Met die romantisering van die landelike lewe en die bergwêreld in die
   19de eeu het die Europese adel en welgestelde burgers belang gestel in
   die tipiese Switserse houthuis. Chalets is vinnig gebruik om die tuine
   van adellike luukse villa's te versier. Die chalet-boustyl is ook
   vinnig toegepas by nuwe villas, en selfs hele voorstede is in die
   chalet-styl opgerig. Die bou van spoorwegverbindings het die uitvoer
   vamn tipiese Switserse chalets bevorder, wat in die vorm van
   halfvervaardigde bouelemente op die Europese markte aangebied is.

   Daarnaas het die toerisme, wat destyds begin ontwikkel het, van die
   chalet 'n gewilde soort vakansiehuis gemaak, en tans word die term
   sinoniem met vakansiehuis gebruik.
   Kategorieë: Argitektuur • Alpe • Switserland

