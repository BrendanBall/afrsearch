Chamonix


   Die Chamonixvallei, soos gesien vanuit die suide
   Die Chamonixvallei, soos gesien vanuit die suide

   Chamonix (dikwels ook Chamonix-Mont Blanc, Frankoprovensaals: Chamônix)
   is 'n internasionaal bekende skioord en die kosmopolitiese sentrum van
   die alpinisme in Frankryk. Die dorp met 10 109 inwoners (wat in Frans
   "Chamoniards" genoem word) in die département Haute-Savoie (région
   Rhône-Alpes) was in 1924 die gasheerstad van die eerste Olimpiese
   Winterspele.
   'n Panoramiese uitsig oor die Chamonixvallei
   'n Panoramiese uitsig oor die Chamonixvallei

   Chamonix (afgelei van die Latynse campus munitus) was oorspronklik net
   die naam van die vallei (terwyl die dorp self as Prieuré of Bourg
   bekend gestaan het), en die vroegste historiese verwysings na die
   gebied dateer uit die jare 1229 (Chammonis) en 1236 (Chamonix).

   Chamonix is 'n gewilde toeristebestemming, en die Chamonixvallei lok in
   die somer meer as 100 000 en in die besige skiseisoen gedurende die
   winter dikwels meer as 60 000 besoekers per dag. Die jaarlikse aantal
   toeriste bereik sowat vyf miljoen. Die dorp het 'n lang tradisie as
   skioord en spog met eersterangse wintersportfasiliteite.

   Die Mont Blanc-tonnel met 'n lengte van 11,6 kilometer, wat Frankryk
   met Italië verbind, lê naby Chamonix.

   Inhoud

        * 1 Geografie
        * 2 Geskiedenis
        * 3 Besienswaardighede
        * 4 Eksterne skakels

[wysig] Geografie

   Chamonix, soos gesien vanaf die bergspits Brévent
   Chamonix, soos gesien vanaf die bergspits Brévent

   Chamonix lê in die Chamonixvallei, wat van glasiale oorsprong is en met
   'n skouspelagtige landskap spog, in die noord-weste van die
   Alpe-bergreeks. Die dorp word deur 'n aantal hoë berge omring,
   waaronder die Mont Blanc met sy voorpos Aiguille du Midi in die suide
   en die bergmassief van die Aiguilles Rouges in die noorde. Van hier
   vloei die Bossons-gletser (Frans: Glacier des Bossons) in die rigting
   van Chamonix. Die Arverivier verenig in die Chamonixvallei met die
   bergstroompie l'Arveyron, wat sy oorsprong in die gletser Mer de Glace
   het.

   Die Chamonixvallei beslaan 'n oppervlak van 24 546 hektaar en strek oor
   'n lengte van meer as 17 kilometer van die Col des Montets tot by die
   bergstroom Taconnaz. Die sentrum van Chamonix lê teen 'n hoogte van
   1 035 meter bo seevlak.

   'n Aantal kleiner dorpe maak deel uit van die Chamonix-munisipaliteit,
   soos byvoorbeeld les Bossons, les Praz de Chamonix, les Tines, le
   Lavancher en Argentière met sy bekende skigebied Les Grands Montets,
   wat veral jonger skisportgeesdriftiges lok, asook Le Tour in die
   uiterste noorde van die vallei. Die bergpas Col des Montets met 'n
   hoogte van 1 461 meter lê eweneens in die noorde van die Chamonixvallei
   en verbind die gebied in noord-oostelike rigting met Switserland. Die
   Mont Blanc-tonnel verbind Chamonix met Italië. Die Switserse en
   Italiaanse grens is elkeen sowat 15 kilometer van Chamonix af, en die
   grense van Frankryk, Switserland en Italië loop op die bergspits van
   die Mont Dolent (teen 'n hoogte van 3 820 meter) saam.

[wysig] Geskiedenis

   Chamonix, Mer de Glace
   Chamonix, Mer de Glace

   Die geskiedenis van die Chamonixvallei begin nie só ver terug in die
   verlede soos dié van baie ander Franse gebiede nie. Die vallei was
   gedurende die Ystydperk met ys bedek, en eers in die antieke tydperk
   begin volke soos die Liguriërs, Ceutrone, Allobrogers en Kelte hulle in
   die vallei vestig. Ná die einde van die Romeinse heerskappy het die
   plaaslike bevolking die landbougrond met die Germaans-Boergondiese
   invallers gedeel.

   In 1032 het Chamonix, wat nou verbonde was aan die stad Genève, 'n deel
   van die Koninkryk van Boergondië geword. Die dorp se geskiedenis begin
   eers in 1091, toe graaf Aimon de Genève die Chamonixvallei met sy 31
   gehugte aan die Piëmontese Benediktyne-klooster van St. Michel de la
   Cluse naby Turyn geskenk het.

   In die 12de eeu het die monnike hulle in Chamonix gevestig en die
   priory op die perseel van die huidige Maison de la Montagne gestig. Die
   monnike het die Chamonixvallei eeue lank geadministreer, alhoewel die
   Chamoniards se koppigheid en onafhanklikheidsstrewe dit baie moeilik
   gemaak en tot 'n aantal rebellies gelei het.

   Op 21 Junie 1741 het die Britte Windham en Pocock, wat as die eerste
   moderne reisigers beskou word, Chamonix as 'n reisbestemming ontdek.
   Die Chamonixvallei was toe nog 'n baie afgeleë gebied, wat veral op die
   landbou gesteun het. Die Britte se geesdriftige berig oor hulle besoek
   aan die gletser Mer de Glace is in Londen gepubliseer en het vervolgens
   in 'n aantal literêre tydskrifte in Europa verskyn. Die reisjoernaal
   het toere na die Alpegletsers gou gewild gemaak.

   Desondanks het die ruwe bergwêreld nog steeds baie gevare ingehou. Die
   gletsers het destyds nog tot by die laer geleë gebiede gestrek en 'n
   gedeelte van die landbougrond bedek, terwyl die onberekenbare berge
   weens die lawines en rottstortings 'n konstante bedreiging vir die
   bewoners van die vallei was. Slegs 'n klein aantal jagters en
   versamelaars van kristalle het die bergwêreld aangedurf.
   Die standbeeld van Horace-Bénédict de Saussure in die sentrum van
   Chamonix
   Die standbeeld van Horace-Bénédict de Saussure in die sentrum van
   Chamonix
   'n Aanplakbiljet van die eerste Olimpiese Winterspele in Chamonix
   'n Aanplakbiljet van die eerste Olimpiese Winterspele in Chamonix

   Die belangstelling van die geleerdes en navorsers van die 18de en 19de
   eeu het 'n nuwe tydperk vir die vallei ingelui. In 1760 het die
   Geneefse natuurkundige Horace-Bénédict de Saussure 'n reis na Chamonix
   onderneem en die Brévent beklim, van waar hy ook die Mont Blanc ontdek
   het. Hierdie ontdekking het hom nog meer aangespoor om meer oor daardie
   bergspits te wete te kom, waarop tot dusver nog deur geen mens betree
   is nie. De Saussure het 'n groot beloning aan die eerste mens uitgeloof
   wat vir hom 'n pad na die Mont Blanc-bergspits sou wys. Hy was veral
   van voorneme om bo-op die berg 'n aantal natuurwetenskaplike
   eksperimente uit te voer.

   Op 8 Augustus 1786 het Jacques Balmat en Michel-Gabriel Paccard die
   "dak van Europa", soos die Mont Blanc dikwels genoem word, vir die
   eerste keer beklim en sodoende die moderne alpinisme "uitgevind". Ook
   de Saussure was ná hierdie eerste bestyging daarin geslaag om die Mont
   Blanc te beklim. In dieselfde jaar het die Chamoniards van die priory
   onafhanklik geword.

   Ná die eerste bestygings deur Balmat, Piccard en de Saussure het
   talryke wetenskaplikes die bergspitse in die omgewing aangedurf, en in
   hulle voetspore het baie bekende persoonlikhede gevolg - waaronder
   skrywers en digters soos Ruskin, George Sand, Victor Hugo en Duhamel;
   skilders soos Loppé, Linck en Bouillette; Engelse avonturiers soos
   Whymper, Moor, Mummery en Isabella Straton; adellikes soos Henriette
   d'Angeville, die Belgiese koning Albert I, die Franse keiser Napoléon
   en sy eggenote en President Fallières. Almal het daartoe bygedra om
   Chamonix en die Mont Blanc aan 'n groter publiek bekend te stel.

   Die bergbewoners het 'n nuwe inkomste as berggidse gevind en hulle in
   die jaar 1821 in die Compagnies des Guides verenig. In 1860 is Savoie
   by Frankryk ingelyf, en keiser Napoléon III het 'n amptelike besoek aan
   sy nuwe provinsie afgelê. Die eerste sweefspore is aan die begin van
   die 20ste eeu gebou, en daarna is geleidelik ook die eerste skilifte
   opgerig. In Januarie 1924 het Chamonix as die gasheerstad van die
   eerste Olimpiese Winterspele opgetree. Die wintersport het sodoende 'n
   ongekende promosie gekry. Chamonix het vervolgens tot een van die
   wêreldsentrums van die alpinisme en wintersport ontwikkel.

[wysig] Besienswaardighede

   Die Montenverstrein met die Mer de Glace in die agtergrond
   Die Montenverstrein met die Mer de Glace in die agtergrond
   'n Franse skulptuur by die noord-westelike uitgang van die Mont
   Blanc-tonnel
   'n Franse skulptuur by die noord-westelike uitgang van die Mont
   Blanc-tonnel

   Die Montenverstrein is 'n tandradtreinspoor, wat sedert 1909 Chamonix
   met die Hôtel de Montenvers-stasie (1 913 meter bo seevlak) naby die
   Mer de Glace-gletser verbind. Die eindstasie spog met 'n hotel, 'n
   panorama-restourant, 'n galery van Alpekristalle en 'n museum wat die
   Alpefauna behandel.

   Die spoorweglyn het 'n spoorwydte van 1 meter en loop oor 'n lengte van
   5,1 kilometer. Dit maak gebruik van die Strub-draaistel om 'n
   hoogteverskil van 871 meter te bowe te kom. Die treinspoor is in 1953
   geëlektrifiseer en beskik oor ses elektriese treinwaens en drie
   diesellokomotiewe. Die treine ry teen 'n spoed van tussen 14 en 20
   kilometer per uur en die rit duur sowat 20 minute. Die spoorweg word
   deur die Compagnie du Mont-Blanc beheer, net soos die Mont
   Blanc-tremspoor en baie skilifte in die Mont Blanc-gebied.

   Die Mont Blanc-tonnel is 'n padtonnel naby die Mont Blanc, wat in die
   tydperk tussen 1957 en 1965 gebou is. Die tonnel met 'n wydte van 8,6
   meter en 'n lengte van 11,6 kilometer loop onder die berg tussen
   Chamonix en die Italiaanse dorp Courmayeur in die Aostavallei. Dit is
   een van die belangrikste transalpynse roetes, veral vir Italië, wat
   sowat 'n derde van sy goedere, wat vir Noord-Europa bestem is, deur
   hierdie tonnel vervoer.

[wysig] Eksterne skakels

     * Die amptelike webwerf van Chamonix
     * Die amptelike webwerf van die Chamonixvallei

   Kategorieë: Dorpe in Frankryk • Rhône-Alpes • Alpe • Alpinisme

