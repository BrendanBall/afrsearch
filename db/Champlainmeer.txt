Champlainmeer


   Die Champlainmeer
   Die Champlainmeer

   Die Champlainmeer (Frans: Lac Champlain, Engels: Lake Champlain) is die
   grootste meer in Nieu-Engeland, wat grotendeels in die VSA-deelstate
   Vermont en New York lê, terwyl die noordelike seegebied deel uitmaak
   van die Kanadese provinsie van Quebec. Die meer dra die naam van die
   Franse ontdekker Samuel de Champlain, wat die meer op een van sy reise
   in 1609 teengekom het.
   Die Champlainmeer teen sononder
   Die Champlainmeer teen sononder

   Die Champlainmeer is een van talle mere wat soos 'n boog vanuit
   Labrador in Kanada deur die noordelike Verenigde State tot by die
   Northwest Territories van Kanada strek. Alhoewel dit nie met die
   Ontario-, Erie-, Huroon-, Superior- of Michiganmeer vergelyk kan word
   nie, stoor die Champlainmeer 'n groot hoeveelheid varswater. Die meer
   met 'n oppervlak van 1 130 vierkante kilometer is 180 kilometer lang en
   tot by 19 kilometer breed. Die meer beskik oor sowat 80 eilande,
   waarvan een 'n hele county van Vermont vorm.

   Die meer, wat in die Champlainvallei tussen die Groen Berge (Green
   Mountains) van Vermont en die Adirondack-berge van New York lê, is die
   sesde grootste varswaterreserwe van die VSA en lê tussen 95 en 100 voet
   bo seevlak. Die see mond in die noorde met die Richelieurivier in die
   Sint-Laurensrivier naby Montreal uit, terwyl die watertoevoer in die
   suide van die riviere Otter Creek, Winooski, Missisquoi en Lamoille in
   Vermont en van die riviere Ausable, Chazy en Saranac in New York kom.
   Danksy die La Chute-rivier ontvang die Champlainmeer ook water van die
   Georgemeer.
   'n Satellietfoto van die Champlainmeer (Landsat)
   'n Satellietfoto van die Champlainmeer (Landsat)

   Die Champlainmeer se somerse water en winterse ysvlaktes is in die
   koloniale tydperk 'n belangrike verbindingsweg tussen die Sint-Laurens-
   en die Hudsonvallei. Die hawens Burlington (Vermont), Port Henry en
   Plattsburgh (New York) is in die 18de en 19de eeu belangrike handels-
   en militêre hawens. Vandag word hulle nog van kruisvaartskepe, ponte en
   klein bote aangedoen.

[wysig] Volksverhale

   Die Champlainmeer in die winter
   Die Champlainmeer in die winter
   'n Kaart van die Champlainmeer en sy omgewing
   'n Kaart van die Champlainmeer en sy omgewing

   Net soos Loch Ness in Skotland en die Lac Memphrémagog in die
   Estrie-gebied van Quebec beskik ook die Champlainmeer oor sy eie
   kriptosoölogiese toeriste-aantreklikheid met die naam Champ (Frans:
   Champie), 'n reusagtige waterdier wat van die meer sy tuiste gemaak
   het. Champ word deesdae nog maar sporadies raakgesien, verskyn egter
   gereeld op t-hemde, koffiebekers en ander soeweniers van die streek.

   Die Vermont Lake Monsters, 'n plaaslike bofbalspan, gebruik 'n
   karikatuuragtige weergawe van Champ as hulle gelukbringer.

[wysig] Eksterne skakels

     * Champ, die monster uit die Champlainmeer
     * Nessie en ander seemonsters: Champ

   Kategorieë: Quebec • New York • Vermont • Nieu-Engeland • Geografie van
   Kanada • Geografie van die Verenigde State

