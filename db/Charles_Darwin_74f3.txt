Charles Darwin


   Charles Robert Darwin (Shrewsbury, 12 Februarie 1809 – Downe, 19 April
   1882) was 'n Britse natuurkundige. Hy was die grondlegger van die
   evolusieteorie gebaseer op natuurlike seleksie wat die basis vorm van
   huidige sieninge oor dié teorie.

   In 1868, kort na die publikasie van sy revolusionêre teorie, word
   Darwin opgeneem in die eksklusiewe Orde "Pour le Mérite". Hy was ook
   lid van die Royal Society. Vanwee sy aansienlike bydrae word hy begrawe
   in die Westminster Abdykerk, digby twee ander bekendes John Herschel en
   Isaac Newton.

   Inhoud

        * 1 Sy jeug
        * 2 Die reis van die Beagle
        * 3 Ontdekkinge
        * 4 Evolusieteorie
        * 5 Latere lewe
        * 6 Dawin se nalatingskap
        * 7 Eksterne skakels

[wysig] Sy jeug

   Darwin word gebore in Shrewsbury, Shropshire, Engeland, nie ver van
   Birmingham nie. Hy kom ter wêreld as die vyfde kind en die jongste van
   twee seuns van Robert Waring Darwin ('n dokter) en Susannah Wedgwood.
   Sy een oupa was Erasmus Darwin (kunstenaar, digter en filosoof) en sy
   ander oupa was Josiah Wegdwood (vervaardiger van pottebakerware en
   keramiek). Sy pa bou 'n welvaarende mediesepraktyk op en hoop dat sy
   seun hom hierin sou opvolg. Maar Charles het 'n hekel daarin. Toe hy
   agt jaar was sterf sy moeder.

   Charles toon al op 'n jong ouderdom 'n groot belangstelling in die
   natuur. Hy versamel "alle moontlike dinge, skulpe, seëls, munte en
   minerale". Veral voëls en insekte prikkel sy belangstelling.

   Met sy sestiende verjaarsdag gaan hy na die universiteit van Edinburg
   om medisyne te bestudeer. Na twee jaar haal sy pa hom uit dié
   universiteit "omdat hy daar nie iets nuttigs uitrig nie". Die
   belangrikste wat hy daar geleer het was die opstop van voëls en andere
   diere, maar in die winter van 1826-1827 doen hy saam met die
   Lamarck-aanhanger en natuurondersoeker dr. R.E. Grant navorsing op
   seediere aan die kus van die Firth of Forth.

   Sy pa besluit dat hy dan maar 'n dominee moet word. Tydens sy driejarig
   verblyf in Christ College in Cambridge toon hy egter meer
   belangstelling in jag as in teologie. Hy ontmoet daar ook sy agterneef
   W.D. Fox (1805-1880) wat 'n uitstekende entemoloog was. Van die ouer
   staflede, met wie hy bevriend raak, moet veral die professor in die
   botanie, J.S. Henslow, en die professor in die geologie, Adam Sedgwick,
   genoem word. In die lente van 1831 beplan hy 'n reis na Tenerife en
   leer daarom Spaans. Hy neem ook saam met Sedgwick deel aan geologie
   navorsing in Wallis.

[wysig] Die reis van die Beagle

   Na voltooiing van sy teologiese studie vaar hy op die
   marineondersoeksskip die Beagle. Die kaptein van die Beagle, Robert
   FitzRoy, was 'n godsdienstige individu. Hy wou op hierdie reis die
   waarheid van Genesis bewys. Die teoloog Darwin stem in om hom daarmee
   behulpsaam te wees. Op die Beagle maak Darwin 'n omvattende wêreldreis
   mee.

   Die skip vertrek op 27 Desember 1831 van Devonport en bereik op 16
   Januarie 1832 die Kaap Verdiese-eilande. Vanaf Februarie verken Darwin
   die Suid-Amerikaanse kontinent (Bahia, Rio de Janeiro, Montevideo,
   Buenos Aires, Bahia Blanca) en bereik in November Vuurland. In
   Februarie 1833 seil hulle na die Valklandeilande, vervolgens gaan hulle
   terug na Montevideo en gedurende die res van die jaar sou die Beagle
   van daar telkens ander vaarte onderneem.

   In November verlaat hy Montevideo en keer terug na die suide. In die
   begin van Junie 1834 kies hy koers na die Weskus, via die Straat van
   Magellan na Valparaíso waar hy van Junie tot November bly. Darwin gaan
   na die Andesgebergtes. Dan gaan het terug suidwaarts na o.m. die eiland
   Chiloe. Tussen Januarie en Julie 1835 word die Weskus verken (Valdivia,
   Concepción, Santiago, Valparaíso, Mendoza, Copiapo, Callao).

   Op 7 September 1835 kies die Beagle koers na die Galápagoseilande en op
   15 September kom hy daar aan en doen Darwin die waarneminge wat hom
   definitief op die spoor van die evolusieleer sou bring. Op 20 Oktober
   vertrek die Beagle in die rigting van Tahiti (November), Nieu-Seeland
   (Desember), Australië (Januarie-April 1836), Mauritius (April) en
   Kaapstad (Mei). Via Sint Helena (Julie) gaan hulle terug in die rigting
   van Suid-Amerika waar hy op 1 Augustus aankom in Bahia. Hulle verken
   die Pernambuco tot 19 Augustus. Dan pak hulle die terugreis aan. Op 2
   Oktober 1836 stap hy weer aan wal in Engeland na 'n reis van vier jaar,
   tien maande en vyf dae.

   Charles Darwin het 'n nog klein Galápagosreuseskilpad (Geochelone
   elephantopus) van die Galápagoseilande saamgeneem. Nadat hy die
   skildpad in Engeland bestudeer het, word dit deur 'n vriend na
   Australië geneem, waar dit in verskillende dierentuine gehuisves is.
   Volgens genetiese ondersoek is die skildpad in 1830 gebore. Die skilpad
   is oolede op 22 Junie 2006 en was verondersteld om die oudste dier op
   aarde te wees. Die dier se naam was Harriet.

[wysig] Ontdekkinge

   Hy word tydens sy reis 'n hartstoglike natuurondersoeker en versamelaar
   van plante, diere, fossiele en gesteentes. Darwin vind in Uruguay
   skelette van reusagtige uitgestorwe diere, wat baie voorkom soos veel
   kleiner diere wat nog steeds leef. Veral sy besoek aan die
   Galápagos-eilande het sy denke sterk beïnvloed. Darwin ontdek dat op
   ieder eiland diere voorkom, wat nêrens anders leef nie.

[wysig] Evolusieteorie

   Darwin lei uit sy ondersoeke af dat lewende wesens veranderlik is. Hy
   vorm die hipotese dat alle lewende organismes ontwikkel is uit 'n
   oervorm.

   Dit duur meer as twintig jaar na sy reis met die Beagle, voordat Darwin
   voldoende seker voel om sy teorie te publiseer. Alhoewel hy in 1844
   reeds 'n uittreksel van die werk en die teorie gemaak het en dit met
   kollegas bespreek het, word die eerste uitgawe van "On the origin of
   species by means of natural selection" met as subtitel "or the
   preservation of favoured races in the struggle for life" eers in 1859
   gepubliseer. Dat hy uiteindelik tog publiseer, is die gevolg van die
   feit dat sy kollega Alfred Russel Wallace tot dieselfde bevindinge
   gekom het. In die dertien daaropvolgende jare verskyn vyf nuwe uitgawes
   waarin telkens belangrike regstellings voorkom. Die sesde uitgawe van
   1872 word as die mees gesaghebbende beskou.

[wysig] Latere lewe

   Op 29 Januarie 1839, trou Darwin met sy niggie Emma Wedgwood in Maer
   tydens 'n Anglikaanse seremonie. Nadat hul in Londen gewoon het,
   verhuis hy in 1842 na Downe. Hulle het tien kinders, waarvan daar drie
   vroeg gesterf het. Verskeie van hul kinders ly aan ernstige siektes.
   Darwin vermoed dat die nabye familieverhouding, neef en niggie, tussen
   die hom en sy vrou die oorsaak kon wees.

   Darwin was van huis uit 'n Christen, maar na die dood van sy dogter in
   1851 het hy weggedraai van die kerk. Terwyl sy familie op Sondae na die
   kerk gaan, gee Darwin voorkeur aan 'n wandeling.

[wysig] Dawin se nalatingskap

   Alhoewel Darwin nie die eerste persoon was met die idee van evolusie
   voorendag gekom het nie het hy nogtans die moderne evolusionêre
   biologie geloods. Hy was die eerste om genoegsame wetenskaplike bewyse
   te versamel om sy mede wetenskaplikes te oortuig dat biologiese spesies
   oor tyd deur middel van natuurlike prosesse kan verander. Die basiese
   meganisme wat hy voorgestel het vir evolusie naamlik natuurlike
   seleksie is egter eers ten volle waardeer in die twintigste eeu toe die
   werke van bioloë soos John Burdon Haldane, Sewell Wright, en Julian
   Huxley (T. H. Huxley se kleinkind) met Gregor Mendel se genetika
   sieninge en met bevolkings dinamiek gekombineer is om te skep wat
   bekend sou staan as Neo-Darwinisme. Hierdie sintese bly die basis van
   die meeste kontemporêre navorsing in evolusionêre biologie.

   Gedurende Darwin se leeftyd is sy visie van die stryd as 'n brutale
   feit van biologiese lewe, meer algemeen aanvaar. Die Engelse sosiale
   teoretikus Herbert Spencer het die frase "oorlewing van die sterkste"
   bekend gemaak as alternatief vir Darwin se minder gelaaide "natuurlike
   seleksie". Sosiale Darwinisme (ook meer akuraat genoem "sosiale
   Spencerisme") word die basis van groot gedeeltes van sosiale en
   ekonomiese denke. In besonder word evolusionêre idees gebruik om
   verskeie sosiale fenonemene te verduidelik. Dit word ook gebruik om die
   dominansie van kapitalistiese en imperiale ideologieë gedurende dié tyd
   te regverdig. Soos evolusie en ontwikkeling basiese verwysingsraamwerke
   van die moderne wêreldbeskouing word, het weinig aspekte van die
   menslike lewe 'n evolusionêre analise vrygespring, alhoewel dit in baie
   gevalle misverstaan word of nie reg toegepas word nie.

   Die evolusieteorie was aanvanklik beskou as 'n groot aanslag op die
   sekerheid van godsdiens en dit het 'n debatvraagstuk in sekere
   geleerdere gebly tot vandag.

[wysig] Eksterne skakels

     * darwin-online.org.uk - Die volledige werke van Charles Darwin (in
       Engels).

   Kategorieë: Engeland • Bioloë

