Charles Robberts Swart


   Charles Robberts Swart
     __________________________________________________________________

   1ste Staatspresident van Suid-Afrika
   Ampstermyn
   31 Mei 1961 – 1 Junie 1967^[1]
   Opgevolg deur Jozua François Naudé
     __________________________________________________________________

   Goewerneur-Generaal van Suid-Afrika
   Ampstermyn
   26 November 1959 – 7 Desember 1959^[1]
   Voorafgegaan deur Lucas Cornelius Steyn
   Opgevolg deur Amp afgeskaf
   Ampstermyn
   26 November 1959 – 7 Desember 1959^[1]
     __________________________________________________________________

   Gebore 5 Desember 1894
   Winburg, Oranje Vrystaat
   Sterfte 16 Julie 1982
   Politieke party Nasionale Party

   Charles Robberts Swart (Winburg, 5 Desember 1894 – 16 Julie 1982^[2])
   was die laaste Goewerneur-Generaal van die Unie van Suid-Afrika van
   1960 tot 1961, en die eerste Staatspresident van die Republiek van
   Suid-Afrika, van 1961 tot 1967.

   Inhoud

        * 1 Kinderjare
        * 2 Studies en Loopbaan in die Onderwys en Regte
        * 3 Politieke loopbaan
        * 4 Verwysings

[wysig] Kinderjare

   C.R. Swart is gebore op die plaas Morgenzon in die Winburgdistrik in
   die Republiek van die Oranje-Vrystaat. Hy was die seun van Hermanus
   Bernardus Swart en Aletta Catharina Swart (neé Robberts). Gedurende die
   Tweede Vryheidsoorlog (1899-1902) is Swart se vader gevange geneem en
   is die jong seun saam met sy moeder en die ander kinders op die plaas
   in die konsentrasie kamp by Winburg aangehou vir die res van die
   oorlog.^[2]

   Swart was 'n skrander kind en het op dertienjarige ouderdom in Winburg
   gematrikuleer. Toe hy vyftien was is hy as magistraatsklerk in
   Winburgaangestel nadat hy as te jonk vir toelating tot 'n universiteit
   gesien is.

[wysig] Studies en Loopbaan in die Onderwys en Regte

   In 1910 het hy by die Grey University College (later die Universiteit
   van die Oranje-Vrystaat) ingeskryf waar hy in 1912 'n BA graad behaal
   het. Na sy aanvanklike studies het hy as onderwyser te Ficksburg gewerk
   van 1914 tot 1915. Tydens die 1914 Rebellie is hy in hegtenis geneem en
   het hy twee keer voor die militêre raad verskyn op 'n aanklag van
   spioenasie en dat hy van plan was om aan te sluit by die rebelle. Hy is
   later vrygelaat en toegelaat om aan te hou onderwys gee, maar is onder
   huisarres geplaas.^[2]

   Van 1915 tot 1918 het Swart sy studies in regte voortgesit en in 1918
   'n LL.B. behaal terwyl hy ook as sekretaris van die eksaminasieraad van
   die Oranje-Vrystaat provinsie opgetree het. In 1918 het hy regassistent
   vir die Bloemfontein munisipaliteit geword. Van 1919 tot 1948 het hy as
   advokaat in die Hooggeregshof in Bloemfontein gewerk terwyl hy
   deeltydse dosent in regte by die Grey University College en in
   landbouwet by die Glen Agricultural College (1918-1921) buite die stad
   was.^[2]

   Van 1921 tot 1922 het hy by die Universiteit van Columbia in die VSA 'n
   diploma in joernalisme studeer. Tydens sy verblyf in die VSA het hy 'n
   boheemse lewe gelei en onder andere op parkbankies geslaap, op
   straathoeke gesing om geld te verdien en selfs in a film opgetree. In
   1921 het hy Die Burger by die Wêreldontwapeningskongres in Washington
   verteenwoordig waarna hy 'n studietoer van die VSA, die Verenigde
   Koninkryk, Nederland en België onderneem het.^[2]

[wysig] Politieke loopbaan

   As 'n stoere republikein was hy 'n lid van die Nasionale Party (NP)
   sedert die stigting daarvan in 1914. In 1919 het hy hoofsekretaris van
   die party in die Vrystaat geword en in 1920 staan hy vir die party in
   Bloemfontein-Wes in die provinsiale verkiesing. In 1923 wen hy die
   Ladybrand kiesafdeling vir die Nasionale Party en verteenwoordig die
   setel vir die volgende vyftien jaar. In die volksraad word hy hoofsweep
   vir die Nasionale Party. Hy verloor sy setel in die 1938 verkiesing.

   Na die samesmelting van die NP onder J.B.M. Hertzog en die
   Suid-Afrikaanse Party (SAP) onder Jan Smuts sluit hy in Desember 1934
   by die Gesuiwerde National Party (GNP) van Dr D.F. Malan aan. In 1935
   word hy tot die Federale Raad van die GNP verkies en as hoofsweep van
   die Vrystaat. Swart was soos meeste van sy partygenote 'n lid van die
   Afrikaner-Broederbond (AB). Swart het ook 'n lid van die
   Ossewa-Brandwag (OB) geword kort na die stigting daarvan in Februarie
   1939. Swart bedank egter later as gevolg van die OB se reaksionêre
   beleid en anti-parlementarisme.

   Swart was betrokke by die samesprekings met Hertzog na die se breuk met
   Smuts in 1939 oor die neutraliteitsvraagstuk tydens die Tweede
   Wêreldoorlog. Die samesprekinge het gelei tot die vorming van die
   Herenigde Nasionale Party wat later as die Nasionale Party sou bekend
   staan.

   Hy is as Minister van Justisie aangestel toe die NP in 1948 aan bewind
   gekom het en was in die rol verantwoordelik vir wetgewing wat die magte
   van die Suid-Afrikaanse Polisie versterk het om anti-apartheid
   aktiwiteit te onderdruk.

   Swart is in 1960 Goewerneur-Generaal aangestel. Soos sy voorganger, Dr
   Jansen, het hy geweier om die oath of allegiance aan Koningin Elizabeth
   II af te lê of die seremoniële uniform van die amp te dra. In 'n
   referendum later daardie jaar onder die wit minderheid kiesers is 'n
   regeringsvoorstel om 'n republiek te stig aanvaar. In 1961, na
   ondertekening van die nuwe republikeinse grondwet wat deur die
   parlement aanvaar is, het hy die Britse koningin gevra om hom van die
   pos te onthef en het die Parlement hom as Staatspresident verkies, die
   nuwe pos wat die Britse monarg en die goewerneur-generaal as
   seremoniële staatshoof vervang het.

   Alhoewel hy tot 'n sewe-jaar termyn verkies is, het Swart slegs ses
   jaar gedien toe hy in 1967 afgetree het. Hy is in 1982 oorlede. Swart
   was algemeen bekend as "Blackie" van die Engelse woord vir swart.
    Vooraf gegaan deur:
   Lucas Cornelius Steyn Goewerneur-Generaal van Suid-Afrika
                         1959–1961                            Opgevolg deur:
                                                            —
    Vooraf gegaan deur:
   —                     Staatspresident van Suid-Afrika
                         1961–1967                            Opgevolg deur:
                                                            Jozua François Naudé

   Goewerneurs-Generaal van die Unie van Suid-Afrika
   Die Burggraaf Gladstone | Die Burggraaf Buxton | HRH Prince Arthur van
   Connaught | Die Graaf van Athlone | Die Graaf van Clarendon | Sir
   Patrick Duncan | Nicolaas Jacobus de Wet | Gideon Brand van Zyl |
   Ernest George Jansen | Lucas Cornelius Steyn | Charles Robberts Swart

   Presidente van Suid-Afrika
    1961-1994  seremonieel: Charles Robberts Swart | Jozua François Naudé
   (waarnemend) | Jacobus Johannes Fouché | Nicolaas Johannes Diederichs |
   Marais Viljoen (waarnemend) | John Vorster | Marais Viljoen |
   uitvoerend: Pieter Willem Botha | Frederik Willem de Klerk
    1994–  Nelson Mandela | Thabo Mbeki

[wysig] Verwysings

    1. ^ ^1,0 ^1,1 Die Presidensie Former Heads of State, Former Heads of
       Government and Former Governors-General and their Deputies, Besoek
       op 31 Maart 2007
    2. ^ ^2,0 ^2,1 ^2,2 ^2,3 ^2,4 SA History Charles Robberts (Blackie)
       Swart 1894 -1982, Besoek op 31 Maart 2007

   Kategorieë: Suid-Afrikaanse politici • Staatshoofde

