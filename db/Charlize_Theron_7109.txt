Charlize Theron


   Charlize Theron, 2005
   Charlize Theron, 2005

   Charlize Theron (gebore op 7 Augustus 1975) is 'n Suid-Afrikaanse
   aktrise en Golden Globe/Oscar-wenner en het grootgeword op 'n plaas
   naby Benoni, waar sy die Laerskool Putfontein van 1982 tot 1988
   bygewoon het. Op hoërskool, waar sy van 1989 tot 1993 onder meer ballet
   geneem het, is sy volgens haar oud-balletonderwyseres deur ander
   meisies verafgod. Haar ma, Gerda (oorspronklik van Duitse afkoms), het
   in 1991 haar pa, Charles (oorspronklik van Franse afkoms), met sy eie
   wapen doodgeskiet uit selfverdediging nadat dronkenskap en
   huishoudelike geweld ‘n breekpunt in hul huis bereik het. (Charlize was
   toe 15 jaar oud.) Sy is tereg nie aangekla van moord nie. Die jong
   Charlize is Amerika toe om haar merk op Hollywood te maak en is
   uiteindelik deur ‘n talentsoeker raakgesien. Haar eerste rol op die
   internasionale silwerdoek was in 1995 in Children of the Corn III. Die
   res lees soos ‘n feëverhaal: Rolle in lokettreffers soos The Italian
   Job (2004) en The Life and Death of Peter Sellers (2004), Waking up in
   Reno, Trapped en Reindeer Games (2000), The Cider House Rules en The
   Astronaut's Wife (1999), Mighty Joe Young (1998) en The Devil's
   Advocate (1997). Haar lys van rolprente sluit verder in Two Days in the
   Valley en That Thing You Do (1996), Trial and Error (1997), Celebrity
   (1998), The Yards, Men of Honor en The Legend of Bagger Vance (2000),
   15 Minutes, Sweet November en When I was a Girl (2001). Sy het ook in
   1997 in die TV-treffer Hollywood Confidential opgetree.

   Dit was Theron se vernuf in dié uiteenlopende rolle wat haar
   uiteindelik in staat gestel het om die veeleisende rol in
   skrywer-regisseur Patty Jenkins se Monster los te slaan. Daar is
   aanvanklik verwag dat die rolprent nie groot aftrek by die algemene
   publiek sou kry nie, maar toe die toekennings begin inrol, is dié
   verwagting verkeerd bewys. Sy het ook gespeel in Head in the Clouds
   (2004), Aeon Flux Class Action (2005), The Ice at the Bottom of the
   World (2006). Theron en 'n akteur, Stuart Townsend, is sedert 2001 'n
   paartjie.

[wysig] Belangrike prestasies

   Charlize Theron, die plaasmeisie van Benoni, het in 2004 op 28-jarige
   leeftyd die spreekwoordelike pot goud aan die einde van die reënboog
   gevind toe sy die eerste Suid-Afrikaanse silwerdoekaktrise geword het
   om ‘n gesogte Oscar-toekenning in te palm. Daarmee het sy die kroon
   gespan op ‘n loopbaan wat reeds verskeie Hollywood-treffers en
   toekennings insluit. Sy het haar jongste deurbraak gemaak met ‘n
   kragvertoning in die rolprent Monster, wat handel oor die lewe van
   Aileen Wuornos (sien inligtingkassie), ‘n lesbiese reeksmoordenares wat
   op 9 Oktober 2002 in die VSA tereggestel is vir die moord op sewe
   manskliënte. Terwyl die impak van ‘n leeftyd van teistering wat geweld,
   verkragting, bloedskande, tienerswangerskap en prostitusie ingesluit
   het, geweldige eise aan haar as aktrise gestel het, moes Theron ook
   haar uiterlike radikaal aanpas (insluitende gewig aansit) om die
   verwaarloosde en hawelose prostituut se harde lewe te kon weergee.
   Theron het naas die Academy-toekenning (beter bekend as die Oscar) ook
   ‘n Golden Globe-toekenning ontvang vir haar rol in Monster en is saam
   met Sandino Moreno aangewys as die Beste Aktrise by die Berlynse
   rolprentfees in 2004. (Moreno het die toekenning gedeel vir haar rol in
   Maria Full of Grace.) Sy het ook ‘n Screen Actor’s Guild-toekenning en
   verskeie pryse wat deur kritici uitgeloof word, ingepalm. Boonop het sy
   in Monster nie net voor die kameras gewerk nie, maar ook as
   vervaardiger opgetree. Ná haar oorwinning by die Oscar-aand het Theron
   ’n kort besoek aan haar tuisland gebring, waar sy onderhoude met onder
   meer president Thabo Mbeki en oud-President Nelson Mandela gehad het,
   ‘n liefdadigheidsbal bygewoon het en aangekondig het dat sy gaan help
   om ‘n laboratorium in te rig waar DNS-toetse gedoen word om
   verkragtingsake vinniger af te handel. Sy het voorheen in ‘n omstrede
   advertensieveldtog teen die verkragting van vroue in Suid-Afrika
   opgetree.
   Kategorie: Suid-Afrikaanse akteurs

