Chaîne des Rôtisseurs


   Die Chaîne des Rôtisseurs (Afrikaans: Gilde van Spitbraaiers) is 'n
   internasionale broederskap (Frans: confrèrie) van eersterangse sjefs en
   fynproewers met 'n eeue-lank tradisie. Die organisasie bevorder die
   verfynde Franse kookkuns en lewensstyl.

   Vandag is daar nasionale bailliages (takke) in 123 lande met 80 000
   lede, wat persoonlikhede uit die politieke, ekonomiese en kulturele
   lewe insluit. Die lede van die nasionale fakulteite vergader twee keer
   per jaar vir hulle sogenaamde nasionale en internasionale Grand
   Chapitre, 'n feesete met soms ag gange in vier- of vyfster-restourante
   wat sowat vier ure duur. Hierby tree die verskillende nasionale
   bailliages (streektakke) as gasheer op. Daarnaas vind sowat tien keer
   per jaar kleiner etes plaas, die sogenaamde Dîners Amicals.

   Die organisasie en vergaderings staan in die diens van die
   internasionale vriendskap, en die Grand Chapitres en Dîners Amicals is
   ook steeds 'n geleentheid waarby die feesgangers kennis met die
   plaaslike kookkuns en kulturele lewe wil maak. Tydens die Grands
   Chapitres word nuwe lede verwelkom.

[wysig] Geskiedenis

   In Frankryk word die verfynde kookkuns reeds in die Middeleeue as een
   van die pilare van die beskawing beskou. Koning Lodewyk IX die Heilige
   verleen aan die beste kokke van die land in 1248 die reg om hulle in 'n
   eie broederskap saam te sluit. Die Chaîne des Rôtisseurs is
   oorspronklik die Franse gilde van die spitbraaiers. 'n Kok, wat die
   kuns beheers om die beste vleis aan die spit oor die ope vuur à point
   (perfek) te braai, word in die tyd besonder hoog geag.

   Die aantal lede is in die Middeleeue streng beperk, en nuwe lede is
   eers na jare se "diens" toegelaat. Aan die hoof van 'n streektak staan
   die sogenaamde bailli, en slegs lede wat besonder goed presteer, is
   binne die hierargie van die broederskap bevorder.

   Parys is destyds die setel van die Grand Bailli en die Grand
   Chancelier, wat aan die koningshof die rang van ambasseurs beklee. Die
   vaste reëls en 'n passie vir volmaaktheid verseker dat die broederskap
   eeue lank bestaan. Eers tydens die Franse Rewolusie van 1789 is die
   vereniging ontbind.

   Na die Tweede Wêreldoorlog met al sy ontberings besluit vyf bekende
   persoonlikhede - die fynproewers Maurice Edmond Sailland (beter bekend
   onder sy kunstenaarsnaam "Curnonsky"), Dr. Auguste Bécart en Jean Valby
   saam met twee sjefs, Louis Giraudon en Marcel Dorin drie sjefs en twee
   joernaliste - in 1949 tydens 'n ontmoeting in Parys om die verfynde
   Franse lewensstyl te laat herleef. Hulle knoop by die ou tradisie van
   die rôtisseurs aan en herstig een jaar later die Chaîne des Rôtisseurs,
   as 'n forum wat die verfynde Franse lewensstyl en kookkuns as diens aan
   die mens waardeer. Die akte van oprigting van die Confrérie de la
   Chaîne des Rôtisseurs 1248-1950 is op 29 Augustus 1950 gepubliseer.

   Die broederskap ("confrérie") beskou homself as 'n vereniging van
   professionele sjefs en kennisryke fynproewers, wat tydens hulle Dîner
   Amical, die tradisionele gemeenskaplike dinee, naas die kookkuns ook
   die ambiente van 'n restourant waardeer. Die lidmaatskap in die
   confrérie staan ook oop vir vroue, wat as Dame de la Chaîne gelyke
   regte geniet.

   Ná sy uitbreiding in Frankryk het Jean Valby die Chaîne des Rôtisseurs
   tot 'n internasionale vereniging uitgebou. Daar is tans sowat 30 000
   aktiewe lede in 123 lande. Suid-Afrikaanse bailliages is sedert 1981
   gevestig in Johannesburg, Pretoria, Kwazulu-Natal, Outeniekwa en die
   Wes-Kaap.

[wysig] Titels en toekennings

   Sjefs wat uitmuntende dienste vir hulle gaste gelewer het, word met die
   titels Chef Rôtisseur en Maître Rôtisseur of Chef de Table en Maître de
   Table vereer.

[wysig] Eksterne skakels

     * Die webwerf van die Chaîne des Rôtisseurs in Suid-Afrika

   Kategorie: Franse kookkuns

