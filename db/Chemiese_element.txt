Chemiese element


   'n Chemiese element, ook dikwels eenvoudig na verwys as 'n element, is
   'n stof wat nie verder verdeel kan word met gewone chemiese metodes om
   ander stowwe te lewer nie. Die kleinste partikel van so 'n element is
   'n atoom, wat bestaan uit elektrone wat om 'n kern van protone en
   neutrone wentel.

   Die atoomgetal van 'n element, "Z", is gelyk aan die aantal protone in
   die atoom van die element. Koolstof byvoorbeeld, is die element met die
   atoomgetal 6 en bevat 6 protone in sy kern. Alle atome van 'n element
   het dieselfde atoomgetal en bevat dieselfde aantal protone. Atome van
   dieselfde element kan egter verskillende hoeveelhede neutrone bevat en
   sulke verskillende atome staan as isotope van die element bekend. Die
   atoommassa van 'n element, A, word gemeet in atoom massa eenhede (ame)
   en is rofweg gelyk aan die som van die aantal protone en neutrone in
   die atoom van die element. 'n Aantal elemente is radioaktief en
   verander na 'n ander element deur 'n proses van radioaktiewe verval.

   Die ligste elemente is waterstof en helium wat die eerste elemente was
   om tydens die groot knal gevorm te word. Alle swaarder elemente word
   natuurlik of kunsmatig geskep deur verskeie nukleosintetiese prosesse.

   Daar was met ingang van 2004, 116 bekende elemente, waarvan slegs 91
   natuurlik voorkom. Die oorblywende 25 elemente is mensgemaak; waarvan
   die eerste sodanige element, Tegnesium, in 1937 gemaak is. Alle
   mensgemaakte elemente is radioaktief met kort halfleeftye en enige
   sodanige element wat in die aardkors teenwoordig sou wees met die
   vorming van die aarde sou dus al lankal verval het.

   Die volgende gerangskikte lyste is beskikbaar vir die elemente:
     * Volgens naam
     * Volgens simbool
     * Volgens atoomgetal

   Die gerieflikste rangskikking van elemente is die periodieke tabel,
   waar die groepe elemente met soortgelyke chemiese eienskappe saam
   gerangskik is.

   Atome van dieselfde element waarvan die kern verskillende getalle
   neutrone bevat word verskillende isotope van die element genoem. 'n
   Suiwer element kan bestaan as mono-atomiese- , diatomiese- of
   poli-atomiese eenhede wat almal uit dieselfde soort atome bestaan.
   Hierdie verskillende molekulêre strukture van 'n element word allotrope
   genoem onafhanklik van die toestand waarin die materie voorkom.

   Die amptelike name van die chemiese elemente word bepaal deur die
   Internasionale Unie vir Suiwer- en toegepaste Chemie, wat gewoonlik die
   naam wat deur die ontdekker daarvan gekies word, aanneem. Dit kan lei
   tot omstredenheid rondom watter navorsingsgroep eintlik die element
   ontdek het - 'n vraagstuk wat die benoeming van elemente met
   atoomgetalle hoër as 104 vir 'n aansienlike tyd vertraag het. Daar word
   ook 'n unieke chemiese simbool aan 'n element toegeken gebaseer op die
   naam van die element, maar nie noodwendig die Engelse naam nie.
   Chemiese simbole word internasionaal verstaan wanneer elementname
   vertaal moet word. Die eerste letter van 'n chemiese simbool word altyd
   met 'n hoofletter geskryf.

   Elemente kan kombineer (reageer) om suiwer verbindings (soos water,
   soute, oksiede en organiese verbindings) te vorm. In baie gevalle het
   hierdie verbindings een vaste stoichiometriese samestelling met hulle
   eie strukture en eienskappe.

   Sommige elemente, veral die metaalagtige elemente, kombineer om nuwe
   strukture te vorm met 'n meer veranderlike samestelling (soos
   metaal-allooie). In hierdie gevalle is dit beter om van fases te praat
   as van verbindings.

   In die algemeen kan 'n spesifieke chemikalie bestaan uit 'n mengsel van
   bostaande.

[wysig] Sien ook

     * Chemie
     * Lys van Chemiese elemente
     * Ontdekking van die chemiese elemente
     * Verspreiding van die chemiese elemente
     * Sistematiese elementnaam
     * Chemical elemente wat na mense vernoem is
     * Chemical elemente wat na plekke vernoem is
     * Verbinding
     * Wiskunde

[wysig] Eksterne skakels

     * Elementymology & Elements Multidict word history and language
       dictionary

[wysig] Chemiese inligting

     * WebElements
     * ChemGlobe
     * Los Alamos National Laboratory
     * ChemicalElements

   Kategorie: Chemie

