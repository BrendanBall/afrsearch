Chemiese ingenieurswese


   Chemiese ingenieurswese is die toepassing van wetenskap, wiskunde en
   ekonomie tot die omskakelingsproses van rou materiale of chemikalieë
   tot meer waardevolle produkte. "Ekonomie" is 'n kernwoord in die
   verband.

   Chemiese ingenieurswese behels die ontwerp en onderhoud van chemiese
   prosesse vir grootskaalse vervaardiging. Die naam skep baie verwarring
   aangesien die werk van 'n chemiese ingenieur dikwels selfs meer kennis
   van fisika behels as chemie. Die term "Prosesingenieur" word dus
   dikwels gebruik aangesien dit 'n meer beskrywende term is en dit
   makliker maak om onderskeid te tref tussen die rol van die chemikus en
   dié van die chemiese ingenieur.

     Die verskil tussen die chemiese ingenieur en die chemikus kan
     geïllustreer word deur 'n vereenvoudigde voorbeeld van die produksie
     van lemoensap te gebruik. 'n Chemikus sal tipies in 'n laboratorium
     ondersoeke doen en verskeie metodes ontwikkel om lemoensap uit die
     lemoen te skei. Die eenvoudigste meganisme is tipies om die lemoen
     middeldeur te sny en die halwe lemoen in 'n handversapper te druk om
     die sap uit te haal. 'n Meer komplekse metode kan dan ook ontwikkel
     word in die laboratorium wat die afskil van die lemoen en die
     papdruk van die res van die vrug behels. 'n Chemiese Ingenieur word
     dan tipies as deel van 'n multi-dissiplinêre span aangewend om die
     laboratoriumtegnieke op te skaal vir ekonomies lewensvatbare
     massaproduksie. Dikwels sal die tegnieke wat die eenvoudigste werk
     in die laboratorium nie noodwendig die maklikste opskaal en/of die
     mees ekonomiese metode vir massa produksie toepassings wees nie. So
     kan die skil en pers metode dalk baie goedkoper wees as om duisende
     mense aan te stel om met handversappers sap te vervaardig al is dit
     die maklikste proses op laboratoriumskaal.

   Die individuele prosesse wat deur chemiese ingenieurs gebruik word (bv.
   onder andere Distillasie en Chlorering) word eenheidswerking genoem
   (en: Unit Operations). Eenheidswerkinge bestaan uit Chemiese reaksie-,
   Massa-oordrag-, Hitte-oordrag-, Vloeidinamika- en
   Momentum-oordragstappe. Die eenheidswerkinge word dan op verskeie
   metodes gekombineer vir die doeleindes van chemiese sintese en/of die
   skeiding van mengsels van chemikalieë.

   Twee primêre natuurwette onderliggend aan chemiese ingenieursontwerp is
   die Behoud van Massa en die Behoud van energie. Die beweging van massa
   en energie in 'n chemiese proses word geëvalueer deur van massa- en
   energiebalanse gebruik te maak wat die wette dan toepas op aanlegte,
   eenheidswerkinge of selfs diskrete komponente/toerusting in die aanleg.
   Die chemiese ingenieurs pas dan die beginsels van termodinamika,
   reaksie kinetika, en oordragverskynsels toe. Deesdae word die taak
   vergemaklik deur gebruik te maak van prosessimulators. Die
   prosessimulators is komplekse rekenaarprogramme wat die vele wiskundige
   vergelykings, wat die natuurwette soos dit van toepassing is op die
   eenheidswerkinge beskryf, kan oplos. Dikwels word die vergelykings nie
   uit eerste beginsels afgelei nie maar word empiries vasgestel deur
   waarnemings in 'n laboratorium of loodsaanlegte.
   Kategorieë: Chemie • Ingenieurswese

