Chicago


                                            Chicago
                                           Kaart                     Wapen

                                                                      Vlag

                                            Land           Verenigde State
                                       Deelstaat                  Illinois
                                      Koördinate        41°54' N, 87°39' W
                                Geïnkorporeer op              4 Maart 1837
                                    Oppervlakte:
                                        - Totaal               606,2 vk km
                               Hoogte bo seevlak                     179 m
                                      Bevolking:
                                 - Totaal (2005)                 2 873 518
                            - Bevolkingsdigtheid               4 867/vk km
                        - Metropolitaanse gebied                 9 443 356
                                         Tydsone UTC -6 | Somertyd: UTC -5
                                    Burgemeester      Richard M. Daley (D)
                               Amptelike Webwerf         cityofchicago.org

   Chicago [ʃɪˈkaˌgo, ʃiˈkæˌgɔ] is die grootste stad in die Amerikaanse
   deelstaat Illinois, die Midweste en met 'n bevolking van byna drie
   miljoen ook die derde grootste stad in die Verenigde State. Die
   metropolitaanse gebied van Chicago het meer as 9,4 miljoen inwoners in
   die deelstate Illinois, Wisconsin en Indiana en is eweneens die derde
   grootste in die VSA.

   Chicago, wat in die noordweste van Illinois aan die Michiganmeer lê, is
   die finansiële, sake- en kulturele sentrum van die Midweste en word
   deur die Loughborough University Globalization and World Cities Study
   Group & Network as 'n alpha-wêreldstad gelys. Die stad het in sy
   geskiedenis verskillende byname soos Windy City, Chi-Town en Stad van
   die Groot Skouers (volgens Carl Sandburg se gedig Chicago) gekry.

   Die stad is in 1833 as 'n dorp gestig, wat die Groot Mere met die
   Mississippirivierstelsel verbind het, en het vinnig tot 'n beduidende
   vervoersentrum in die Noordwesgebied ontwikkel, met stoomboot-, kanaal-
   en (sedert 1855) spoorwegverbindings na ander belangrike gebiede in die
   VSA. In 1890 is dit reeds by die tien invloedrykste wêreldstede gereken
   en was ook 'n belangrike nywerheids-, politieke, geneeskundige en
   opvoedkundige sentrum.

   Ná die groot brandramp van die jaar 1871 is die stad vinnig herbou. Die
   stad was in die laat 19de eeu die bakermat van die
   staalgeraamte-wolkekrabber, en sy argitektuur sluit ontwerpe van
   internasionaal befaamde argitekte soos Louis H. Sullivan, Frank Lloyd
   Wright en Ludwig Mies van der Rohe in.

   Ná die Tweede Wêreldoorlog het Chicago 'n nuwe oplewing van
   boubedrywighede beleef, alhoewel 'n groot deel van die stedelike
   bevolking na die voorstede verhuis het.

   Inhoud

        * 1 Geografie
             + 1.1 Die Michiganmeer
             + 1.2 Klimaat
        * 2 Geskiedenis
        * 3 Ekonomie
        * 4 Vervoer
             + 4.1 Lughawens
             + 4.2 Openbare vervoer
        * 5 Demografie
        * 6 Argitektuur
             + 6.1 Geskiedenis
             + 6.2 Wolkekrabbers
        * 7 Kultuur
             + 7.1 Museums
             + 7.2 Vermaak en uitvoerende kunste
        * 8 Verwysings
             + 8.1 Algemene oorsig en geskiedenis
             + 8.2 Argitektuur
             + 8.3 Aanlyn-ensiklopedie
             + 8.4 Afrikaanse reisberigte

[wysig] Geografie

   'n Landsat-beeld van Chicago
   'n Landsat-beeld van Chicago

   Chicago lê in die noordooste van die deelstaat Illinois aan die
   suidwestelike oewer van Michiganmeer, en op die kontinentale
   waterskeiding by die Chicago Portage, wat die waterskeidings van die
   Mississippirivier en die Groot Mere met mekaar verbind.

   Twee riviere vloei heeltemaal of gedeeltelik deur die stadsgebied van
   Chicago - die Chicagorivier in die middestad en die Calumetrivier in
   die industriële voorstad South Side. Die Chicago Sanitary and Ship
   Canal verbind die Chicagorivier met die Des Plainesrivier wes van die
   stad.

   Toe Chicago in die 1830's gestig is, het die meeste beboude gebiede by
   die monding van die Chicagorivier ontstaan. Tans beslaan Chicago 'n
   totale oppervlak van 606,1 vierkante kilometer (234 vierkante myl),
   waarvan 588,3 vierkante kilometer (227,1 vierkante myl) land en 17,8
   vierkante kilometer (6,9 vierkante myl) of 2,94 persent water is.

   Die gemiddelde hoogte bo seevlak is 176 meter (579 voet), met die
   laagste punte langs die meeroewer (176 meter) en die hoogste, 'n
   vullisterrein, in die suide (224 meter/735 voet).

[wysig] Die Michiganmeer

   'n Lugfoto van Chicago se middestad
   'n Lugfoto van Chicago se middestad

   Die geskiedenis van Chicago is nou verbind met dié van die
   Michiganmeer, en reeds voor die stigting van die stad is setlaars en
   goedere met skepe na die gebied vervoer. Die Michiganmeer is die derde
   grootste van die Groot Mere met 'n maksimale diepte van 925 voet en 'n
   oppervlak, wat effens groter is as dié van Kroasië in Europa. Die meer
   bereik net voor Chicago 'n gemiddelde diepte van tussen 15 en 35 voet.
   'n Aantal skeepswrakke, waaronder skoeners, sleepbote en veerbote, maar
   ook vliegtuie uit die Tweede Wêreldoorlog lê hier op die meerbodem.

   Duiktogte en kruisvaarte langs die kus is baie gewild onder die
   inwoners. In 1988 is sebramossels in Lake Saint Clair ontdek, en hulle
   het vinnig in die Groot Mere uitgebrei. Die mossels het 'n groot impak
   op die plaaslike ekostelsel. Hulle verstop waterpype en het 'n
   negatiewe uitwerking op die basiese voedselketting. 'n Onverwagte
   gevolg van hulle uitbreiding was die suiwering van die meerwater -
   terwyl sigbaarheid onderwater in die 1970's nog slegs 'n gemiddelde vyf
   tot vyftien voet was, het dit tans gestyg tot gemiddeldes van meer as
   twintig en soms selfs veertig voet.

[wysig] Klimaat

   Chicago se klimaat word, net soos die res van die Midweste, deur 'n
   groot verskeidenheid weerstoestande en vier verskillende seisoene
   gekenmerk. Julie is die warmste maand van die jaar met gemiddelde
   maksimale temperature van 29 °C (84 °F) en 'n gemiddelde minimum van 17
   °C (63 °F). Die kwik daal in Januarie, die koudste maand, tot 'n
   gemiddelde maksimum van -2 °C (29 °F) en gemiddelde minima van -10 °C
   (13 °F). Die hoogste temperature, wat volgens die Nasionale Weerdiens
   ooit amptelik aangeteken is, was 40 °C (117 °F) op 24 Julie 1934, die
   laagste (-31 °C of -23 °F) op 20 Januarie 1985.

   Chicago se gemiddelde jaarlikse neerslag is 965 millimeter (38 duim).
   Somer is die hoofreënseisoen met oorwegend kortstondige reënvalle en
   donderbuie. Die winters is eerder droog, en die meeste neerslag val as
   sneeu. Die sneeurykste winter was dié van 1929-30 met 'n totale
   sneeuval van 114,2 duim. Die sterkste reënval binne 24 uur is met 164
   millimeter (6,49 duim) op 14 Augustus 1987 aangeteken.

[wysig] Geskiedenis

   Toe die Franse verkenners Louis Jolliet en Vader Jacques Marquette in
   1673 die eerste bekende ekspedisie na die gebied van die huidige
   Chicago onderneem het, was dit maar 'n modderige en stinkerige vlakte,
   wat deur die plaaslike Illinois-Miami 'shikaakwa' genoem is - letterlik
   "Plek van die wilde knoffel". Nogtans het Jolliet onmiddellik die
   strategiese potensiaal van die gebied raakgesien, wat moontlik as 'n
   portage tussen die Groot Mere en die Mississippi-riviervallei sou kon
   gedien het. Sy voorstel om 'n kanaal tussen die Michiganmeer en die
   Mississippi te bou, is egter deur die Franse regering nie aanvaar nie.

   Die eerste nedersetting is dus eers in 1779 gestig, toe Jean Baptiste
   Point du Sable, 'n pelshandelaar van Haïtiaanse afkoms, hier sy
   handelspos aan die oewer van die Chicagorivier opgerig het. Fort
   Dearborn, 'n militêre pos, wat deur die Amerikaanse regering in 1803
   oorkant die rivier gebou is, is gedurende die Oorlog van 1812 deur die
   Britte se Indiaanse bondgenote verniel en eers in 1816 heropgebou. Dit
   het daarna die kern van 'n klein handelsdorp geword.
   Chicago in die 19de eeu
   Chicago in die 19de eeu

   Die deelstaat Illinois se owerhede het Jolliet se kanaalplanne in die
   dertigerjare van die 19de eeu begin heroorweeg, en uiteindelik is die
   dorp Chicago as die beplande oostelike eindpunt van die waterweg
   aangelê. Die verwagte styging van grondpryse het talle spekulante na
   Chicago gelok, en in 1837 was daar reeds 4 000 inwoners. Die
   kanaalbouprojek is nogtans eers in die veertigerjare aangepak. Die
   Illinois-en-Michigankanaal is net soos die eerste spoorweglyn in 1848
   geopen, en Chicago het in die volgende dekade tot 'n belangrike
   vervoersentrum ontwikkel. In 1857 het reeds 120 treine per dag in
   Chicago aangekom of vertrek, en die dorp het tot die wêreld se grootse
   uitvoerhawe vir graan ontwikkel. Ook groot hoeveelhede hout uit die
   deelstate Wisconsin en Michigan is van hier na die boomlose
   nedersettings van die Groot Vlaktes vervoer.

   Danksy die spoorweglyne en skeepsroetes het groot getalle immigrante in
   Chicago aangekom, en in die dekade tussen 1850 en 1860 het die
   bevolking van 30 000 tot meer as 100 000 mense gegroei. Aanvanklik het
   veral Ierse setlaars hulle in die gebied gevestig en werk gevind by die
   kanaalbouprojek, maar tussen 1850 en 1920 was die Duitsers die grootste
   groep nuwe aankomelinge. In die dekade tussen 1870 en 1880 het ook
   talle Skandinawiese immigrante hulle in Chicago gevestig. In 1890 het
   Chicago reeds met die grootste Skandinawiese gemeenskap van alle
   Amerikaanse stede gepronk. 'n Derde belangrike groep was Poolse
   immigrante.
   Union Stock Yards (1947)
   Union Stock Yards (1947)

   Dit was veral Chicago se vinnig groeiende nywerhede, wat mense na die
   stad gelok het. Die nyweraar Cyrus McCormick het sy maaierfabriek reeds
   in 1847 na Chicago verskuif, en teen die laat tagtigerjare is vyftien
   persent van alle Amerikaanse landboumasjiene in Chicago vervaardig.
   Chicago het daarnaas sedert die 1860's ook tot die sentrum van die
   Amerikaanse vleisverpakkingsbedryf ontwikkel, en sy Union Stock Yards,
   wat in 1865 geopen is, was die grootse vleisverwerkingsfabriek ter
   wêreld. In die vroeë tagtigerjare is George Pullman se grootskaalse
   treinwanywerheid saam met 'n industriële modelstad net suid van Chicago
   opgerig. Maatskappye soos Montgomery Ward (wat later as Wards bekend
   gestaan en tot 'n afdelingswinkelketting ontwikkel het) en Sears &
   Roebuck het van Chicago die wêreld se posbestel-hoofstad gemaak.

   Die Groot Vuur van die jaar 1871, wat enkele honderd menselewens geëis
   en 100 000 van die 300 000 inwoners dakloos gelaat het, was net 'n
   tydelike teenslag vir Chicago. Die stad is vinnig herstel, en in die
   volgende dekades het 'n aantal bekende plaaslike argitekte hulle
   stempel op die stad se boukuns afgedruk. Die eerste kantoorgebou, wat
   op die basis van 'n yster-en-staalkonstruksie ontstaan het, die Home
   Insurance Building, is in 1885 deur William Le Baron Jenney opgerig.
   Wolkekrabbers met 'n yster- en staalraamwerk het die sakekern se
   argitektuur begin oorheers, terwyl die inwonerstal in 1890 een miljoen
   oorskry het. Toe Chicago in 1893 as die gasheerstad van die
   Kolumbus-wêreldtentoonstelling (World's Columbian Exposition) opgetree
   het, het meer as 27 miljoen nasionale en internasionale besoekers die
   neoklassieke argitektuur en ander argitektoniese en tegniese
   besienswaardighede bewonder.
   Die middestad van Chicago, soos gesien vanaf die Sears-toring
   Die middestad van Chicago, soos gesien vanaf die Sears-toring

   Die skadusy van die bevolkingsgroei en nywerheidsontwikkeling was die
   ellende van die krotbuurte, waarin talle immigrante uit Oos- en
   Suid-Europa beland het, en die voortdurende arbeidsonluste, wat hulle
   hoogtepunt in die Haymarket-onluste van die jaar 1886 en die
   Pullman-staking in 1894 bereik het.

   In die tydperk tussen ná die Eerste Wêreldoorlog het ook duisende
   Swartes uit die Amerikaanse Suide hulle in Chicago gevestig, maar
   rasseverhoudinge het aanvanklik baie sleg gebly. Gedurende die
   rasseonluste van Julie 1919, wat vyf dae lank gewoed het, het 23
   Swartes en vyftien Blankes gesterf. Daarnaas het Chicago in die 1920's
   ook weens die georganiseerde misdaad in die stad 'n slegte reputasie
   opgebou. Dit was die stad van Al Capone, die berugte mobster, en
   Chicago het tydens die Prohibisie bekend gestaan vir bootlegging
   (onwettige stokery) en die gewapende bendeoorloë, wat hier gewoed het.
   Nogtans het die stad se ekonomie in die 1920's verder gegroei.

   Die verkiesing van Anton Cermak as burgemeester in 1931 het 'n periode
   van byna vyftig jaar ingelui, waarin die Demokratiese Party die stad
   oorheers het. Onder die regering van burgemeester Richard J. Daley, wat
   die amp vanaf 1955 tot met sy dood in 1976 beklee het, was Chicago een
   van min groot Amerikaanse metropole met 'n funksionerende bestuur. Die
   oplewing in boubedrywighede tydens die laat sestiger- en vroeë
   sewentigerjare was gekenmerk deur die oprigting van drie van die wêreld
   se hoogste wolkekrabbers - die John Hancock-sentrum, die Amoco-gebou en
   die Sears-toring. Met die McCormick Place-konvensiesentrum het Chicago
   sy reputasie as die land se vernaamste bestemming vir konvensies
   gevestig, terwyl die O'Hare Field-lughawe in die 1970's en 1980's die
   besigste ter wêreld was.
   Grant Park met die Buckingham Fountain
   Grant Park met die Buckingham Fountain

   Die verandering in die rassamestelling, wat deur die voortgesette Swart
   migrasie uit die Suide en talle Blanke gesinne se verhuising na die
   voorstede veroorsaak is, het in die sewentigerjare 'n kwellende sosiale
   vraagstuk geword. Die aandeel Swart bewoners het tussen 1940 en 1980
   van 8,2 tot 39,8 persent gestyg. Die vervanging van krotbuurte deur
   grootskaalse sosiale behuisingprojekte het nuwe probleme vir Swart
   inwoners geskep en segregasie net gevestig. Met die neergang van ou
   nywerhede in die groot sentrums van die sogenaamde Rust Belt het Swart
   werkloosheid skerp gestyg, terwyl ontevredenheid met die Demokratiese
   Party steeds gegroei het.

   Die stemme van Swart kiesers het in 1983 tot die oorwinning van die
   Swart burgemeesterskandidaat Harold Washington gelei. Nogtans was die
   laat 20ste eeu 'n periode van ekonomiese neergang, waartydens talle
   werkgeleenthede na die voorstede verskuif is. Chicago se bevolking, wat
   sy hoogtepunt met 3,6 miljoen in 1950 bereik het, het in die volge
   dekades steeds verminder en was in 1990 nog slegs 2,8 miljoen. Danksy
   die groot aantal Spaanstalige en Asiatiese immigrante het die
   inwonerstal sindsdien weer begin styg. In 2000 was reeds sowat 'n kwart
   van die bevolking van Latyn-Amerikaanse afkoms. Ook welvarende Blankes
   het hulle weer in die nuwe spogbuurte van die middestad gevestig.

   Die stadshorison van Chicago sal teen die jaar 2009 met die voltooing
   van 'n aantal nuwe wolkekrabbers duidelik verander, terwyl 'n nuwe
   ekologiese ontwikkelingsplan naas die vermindering van lugbesoedeling
   ook die herstel van natuurlike groen gebiede en die skepping van
   daktuine bo-op die platdakke van wolkekrabbers insluit.

[wysig] Ekonomie

   Die Chicago Board of Trade se hoofkwartier
   Die Chicago Board of Trade se hoofkwartier

   Chicago pronk met die derde grootste metropolitaanse bruto geografiese
   produk in die VSA - naastenby VSA-$ 442 miljard volgens skattings uit
   die jaar 2007. Die Switserse bank UBS het Chicago in 2006 tiende op sy
   lys van die welvarendste stede ter wêreld geplaas. Diversifikasie was
   Chicago se sleutel tot een van die mees gebalanseerde ekonomieë in die
   Verenigde State.

   Alhoewel nywerhede soos chemie, metaalverwerking, masjienbou en
   elektroniese verbruikersgoedere nog steeds 'n belangrike rol speel, is
   die meeste fabrieke lankal na die voorstede verskuif. Nogtans beskik
   die stad oor die grootste aantal werknemers in die hoëtegnologie- en
   inligtingsbedrywe.

   Chicago se meerhawe hanteer uitvoergoedere soos ru-olie, ystererts,
   steenkool, chemiese produkte, tekstiele en graan. Die belangrikste
   invoere is motors, staal, visseryprodukte en alkoholiese dranke.

   'n Aantal groot ondernemings uit alle sektore het tans hulle
   hoofkwartiere in die stad, waaronder Boeing Company, wat sy
   administrasie in 2001 van Seattle na Chicago verskuif het, en
   vervaardigers van mediese produkte en aanbieders van mediese dienste
   soos Baxter International en Abbott Laboratories. Ander multinasionale
   maatskappye met hoofkwartiere in Chicago is Encyclopædia Britannica
   Inc. (die uitgewer van die bekende ensiklopedie), Hyatt (een van die
   grootste hotelkettings ter wêreld), Midway Games (rekenaarspele),
   Playboy Enterprises (media en vermaak), Tribune Company (media) en Wm.
   Wrigley Jr. Company (die grootste vervaardiger van kougom wêreldwyd).

   Die voorstede van Chicago huisves die hoofkwartiere van internasionale
   maatskappye soos ACNielsen (marknavorsing), die voedselvervaardiger
   Kraft Foods, McDonald's Corporation (kitskos-restourante), Motorola
   (elektroniese stelsels en bouelemente), Sears Holdings Corporation
   (handel), United Airlines (lugredery) en U.S. Robotics (inligtings- en
   telekommunikasietegnologie).

   Dit was egter veral die finansiële sektor, wat van Chicago se sentrale
   besigheidsdistrik die tweede grootste in die land gemaak het. Chicago
   is die setel van die Federale Reserwebank van Chicago en belangrike
   beurse soos die Effektebeurs van Chicago, die Handelsraad van Chicago
   (Chicago Board of Trade, CBOT), die Chicago Options Exchange en die
   Chicago Mercantile Exchange (die "Merc"). Chicago en sy omgewing
   huisves daarnaas ook talle makelarye en assuransie-maatskappye soos
   Allstate Corporation en Zürich North America.

   Chicago is naas Las Vegas en Orlando (Florida) ook die derde
   belangrikste bestemming vir konvensies in die VSA.

[wysig] Vervoer

   O'Hare-lughawe se terminaal 1
   O'Hare-lughawe se terminaal 1
   Die Chicago Transit Authority (CTA) beheer 'n gekombineerde mol- en
   stadstreinnetwerk
   Die Chicago Transit Authority (CTA) beheer 'n gekombineerde mol- en
   stadstreinnetwerk

   Chicago is 'n beduidende vervoersentrum in die VSA, maar speel as die
   derde grootste intermodale hawe ter wêreld na Hong Kong en Singapoer
   öök 'n belangrike rol op internasionale vlak. Die stad beskik oor
   uitstekende spoorwegverbindings, en sy hoofstasie Chicago Union Station
   is die vertrekpunt vir baie langafstand-treindienste van die nasionale
   spoorwegmaatskappy Amtrak, met bestemmings soos New York, Seattle, New
   Orleans, San Francisco, Los Angeles en Washington, DC. Plaaslike
   treindienste verbind Chicago met ander bestemmings in Illinois en die
   nabygeleë Milwaukee.

[wysig] Lughawens

   Die belangrikste internasionale lughawens van Chicago is Midway in die
   suide van die stad en O'Hare in die noordweste, wat albei deur die Stad
   Chicago beheer word. O'Hare hanteer meer lugverkeer as enige ander
   lughawe ter wêreld en is die tweede grootste ten opsigte van
   passasiersgetalle. Die internasionale lughawe Gary/Chicago
   International in die nabygeleë Gary (Indiana) dien as die derde lughawe
   in die metropolitaanse gebied van Chicago, alhoewel SkyValue die
   enigste lugredery is wat hier gereelde seisoenale passasiersvlugte
   aanbied.

   'n Vierde lughawe, Chicago/Rockford International Airport (die vroeëre
   Groter Rockford-lughawe) dien as 'n vragvlughawe vir die maatskappy
   United Parcel Service (UPS) en hanteer ook 'n kleiner aantal
   passasiersvlugte. Dit is daarnaas 'n belangrike uitwyklughawe vir
   O'Hare, veral in slegte weersomstandighede. Chicago dien as die
   internasionale hoofkwartier van die Amerikaanse lugredery United
   Airlines.

[wysig] Openbare vervoer

   Die Regional Transportation Authority (RTA) koördineer die drie liggame
   wat die openbare vervoerstelsel van Chicago beheer.

   Die Chicago Transit Authority (CTA) beheer die openbare vervoer in
   Chicago en 'n aantal aangrensende voorstede soos Evanston, Rosemont,
   Oak Park, Cicero en Forest Park. Die CTA beskik oor 'n uitgebreide
   netwerk van buslyne en 'n gekombineerde mol- en stadstreinstelsel
   (Engels: rapid transport system), wat plaaslik as "L" bekend staan ('n
   afkorting vir "elevated") en onder meer treinverbindings na Midway en
   O'Hare aanbied.

   Pace beheer die bus- en sogenaamde paratransit-vervoer in meer as 200
   voorstede van die omgewing, waarvan sommige lyne na die middestad
   uitgebrei is. Metra se spoorwegverbindings is veral op pendelaars uit
   die voorstede gemik.

[wysig] Demografie

   Volgens die sensus van 2000 was daar 2 896 016 inwoners, 632 909
   gesinne en 1 061 928 huishoudings in die Stad Chicago. Die stad se
   inwoners verteenwoordig sowat 'n vyfde van die totale bevolking van die
   deelstaat Illinois en sowat een persent van die totale Amerikaanse
   bevolking.
   Die stadshorison van Chicago in Maart 2006
   Die stadshorison van Chicago in Maart 2006

   Van die bevolking was 41,97 persent blankes, 36,77 persent swartes,
   0,36 persent Indiane, 4,35 persent Asiate, 0,06 persent Pasifiese
   Eilanders, 13,58 persent van ander rasse en 2,92 persent van gemengde
   afkoms. 26,02 persent was van Latyns-Amerikaanse afkoms.

   Alhoewel die woongebiede in Chicago en sy voorstede oorwegend langs
   rasselyne verdeel is, het die stad sy unieke kultuur aan sy etniese
   diversiteit en sy historiese funksie as 'n smeltkroes te danke. Die
   blanke, swart en Latyns-Amerikaanse woonbuurte het radiaal vanuit die
   stadsentrum na die voorstede uitgebrei.

   Chicago se hoofsaaklik etniese groepe is Iere, Duitsers, Italianers,
   Pole, Sjinese, Meksikaners en Puerto Ricaners. Die South Side van
   Chicago word deur 'n groot konsentrasie van Iers-Amerikaanse inwoners
   gekenmerk, alhoewel baie van hulle in die afgelope vyftig jaar na die
   voorstede verhuis het. Baie van Chicago se politikusse is van Ierse
   afkoms, soos die destydse burgemeester Richard M. Daley.

   Chicago pronk daarnaas met die grootste Poolse bevolking buite die
   Poolse hoofstad Warskou; die tweede grootste groep Latyns-Amerikaanse
   inwoners in die VSA na Los Angeles asook die tweede grootste gemeenskap
   van Puerto Ricaanse inwoners na New York Stad en die derde grootste
   aantal Suid-Asiate na New York Stad en San Francisco. Ander belangrike
   etniese groepe sluit naastenby 200 000 Arabiere en 100 000 Roemene in.

[wysig] Argitektuur

   Chicago se argitektuur het steeds 'n groot invloed op die ontwikkeling
   van die Amerikaanse argitektuur uitgeoefen en sy nuutste boustyle
   gereflekteer. Die stad pronk dus met 'n verskeidenheid indrukwekkende
   geboue, wat deur belangrike argitekte in 'n groot aantal style ontwerp
   is. Aangesien die meeste geboue in die middestad in die Groot Brand van
   1871 verniel is (Chicago se historiese watertoring is 'n bekende
   uitsondering), word Chicago se huidige argitektuur veral deur sy
   oorspronklikheid gekenmerk.

[wysig] Geskiedenis

   Home Insurance Building (1884-85)
   Home Insurance Building (1884-85)
   North Lakeshore Drive, soos gesien vanaf die John Hancock Center
   North Lakeshore Drive, soos gesien vanaf die John Hancock Center

   Die sogenaamde Chicago-skool van argitektuur het in die vroeë 1880's
   pionierswerk met die ontwikkeling van staalfraamkonstruksies gedoen en
   was in die 1890's die eerste wat spieëlglas gebruik het. Hierdie nuwe
   tegnologieë en materiale het onder meer die oprigtig van die eerste
   wolkekrabbers moontlik gemaak. William LeBaron Jenney se Home Insurance
   Building was in 1885 die eerste gebou, waarin in plaas van gietyster
   staal vir die strukturele raamwerk gebruik is. Nogtans is hierdie gebou
   nog van 'n tradisionele steenfasade voorsien.

   Teen die middel van die 1890's het Daniel Burnham en sy vennote John
   Welborn Root en Charles Atwood tegnologies gevorderde staalraamwerke
   ontwerp, wat met glas- en terracotta-fasades gespog het. Hierdie
   ontwerpe is danksy die betrokkenheid van professionele ingenieurs soos
   E.C. Shankland en toekomsgerigte kontraktante soos George A. Fuller
   moontlik gemaak.

   Louis Sullivan het as Chicago se mees filosofiese argitek na vore
   getree. Hy het besef dat wolkekrabbers 'n nuwe vorm van argitektuur
   verteenwoordig het en dus geboue ontwerp, waarby vir die eerste keer
   die vertikale struktuur beklemtoon is. Hierdie nuwe argitektoniese
   styl, wat deur Jenney, Burnham, Sullivan en ander verteenwoordig is,
   het aanvanklik bekendheid verwerf onder die naam "Kommersiële Styl",
   maar is deur geskiedkundiges later die "Chicago-skool" genoem.

   Chicago se Masonic Temple het in 1892 die World Building in New York
   Stad ná twee jaar as die hoogste gebou verbygesteek, maar net twee jaar
   later is 'n nuwe rekord deur 'n ander wolkekrabber in New York
   opgestel.

   Die sogenaamde "Wit Stad", wat onder die leiding van Daniel Burnham vir
   die World's Columbian Exposition in 1893 ontwerp is, word deur sommige
   geskiedkundiges as die beginpunt van die hernuwing van die
   neo-klassieke boustyl in Chicago en die res van die Verenigde State
   beskou. Die mees gevorderde wolkekrabbers in Chicago is ná die sluiting
   van die tentoonstelling, in die periode tussen 1894 en 1899, opgerig.

   Frank Llyod Wright se Prairie-skool het sowel die ontwerp van geboue
   asook meubels beïnvloed, terwyl die Duits-gebore argitek Ludwig Mies
   van der Rohe met sy Illinois Institute of Technology-kampus in Chicago
   een van die grondleggers van die latere Moderne of Internasionale Styl
   was.

[wysig] Wolkekrabbers

   Die middestad van Chicago
   Die middestad van Chicago

   Met die voltoiing van die eerste staalraamwerk-wolkekrabber in 1885 het
   Chicago bekendheid verwerf as 'n stad van wolkekrabbers, en dit pronk
   vandag nog steeds met die hoogste stadshorison ter wêreld. Die meeste
   wolkekrabbers het in die middestad ontstaan, waaronder historiese
   geboue soos die Chicago Board of Trade Building in die Loop, of langs
   die oewers van die Michiganmeer. Die Merchandise Mart by die vereniging
   van die Chicagorivier se noordelike en suidelike takriviere was vroeër
   die hoogste gebou ter wêreld. Die huidige hoogste drie wolkekrabbers in
   Chicago is die Sears Tower (tans die hoogste gebou in die Verenigde
   State), die Aon Center en die John Hancock Center.

   Die res van die stadsgebied bestaan hoofsaaklik uit hoë woonstelgeboue
   naby die Michiganmeer en laer geboue en gesinshuise verder af van die
   meeroewer. Die belangrikste nywerheidsgebiede lê langs die meeroewer
   digby die grens met die deelstaat Indiana, suid van die Midway-lughawe
   en aan die oewers van die Chicago Sanitary and Ship Canal.

   Nuwe boubedrywighede sal Chicago se stadshorison met 'n aantal nuwe en
   hoër wolkekrabbers soos die Waterview Tower, die Chicago Spire en die
   Trump International Hotel and Tower verryk. Die Chicago Spire volgens
   'n ontwerp van die Spaanse argitek Santiago Calatrava sal na verwagting
   in die jaar 2010 voltooi wees. Hierdie gebou met sy beplande hoogte van
   610 meter sal nie die rekord as die hoogste wolkekrabber ter wêreld
   opstel nie, aangesien die Burj Dubai ("Toring van Dubai") in die
   Verenigde Arabiese Emirate die Spire nog voor sy voltooing met 'n
   hoogte van 808 meter sal oortref. Die poskode 60602 in Chicago is deur
   Forbes danksy nuwe projekte soos The Heritage at Millennium Park in 130
   N. Garland-straat as die spoggerigste in die land aangewys.

   Langs Lake Shore Drive is talle parke soos Grant Park en Millenium Park
   by die meeroewer aangelê, wat onder meer 31 strande, die Lincoln
   Park-dieretuin, 'n aantal voëlreservate, die McCormick
   Place-konvensiesentrum, Navy Pier (die Amerikaanse Vloot se hawehoof in
   Chicago), Soldier Field, die Museum-kampus en 'n
   waterbehandelingsaanleg behels.
   Die stadshorison van Chicago
   Die stadshorison van Chicago

[wysig] Kultuur

[wysig] Museums

   'n Traphuis in die Museum of Contemporary Art se nuwe gebou, wat deur
   Josef Paul Kleihues ontwerp is
   'n Traphuis in die Museum of Contemporary Art se nuwe gebou, wat deur
   Josef Paul Kleihues ontwerp is
   Modelle van planete in die Adler-planetarium
   Modelle van planete in die Adler-planetarium

   Museum Campus met 'n oppervlakte van tien akkers (vier hektaar) teen
   die suidelike kant van Grant Park is in 1998 amptelik ingewy. Hierdie
   park langs die meeroewer behels drie van Chicago se belangrikste
   museums: Die Adler-planetarium, die Field Museum of Natural History en
   die Shedd-akwarium.

   Die Adler-planetarium en die sterrekundige museum is in 1930 voltooi.
   Die museum behandel die heelal, ons planetestelsel en die historiese en
   moderne sterrekundige navorsing. Van sy bekendste voorwerpe is 'n
   versameling van historiese instrumente. Die museum beskik daarnaas oor
   twee teaters vir sterrekundige demonstrasies, wat met 'n
   Zeiss-projektor en 'n moderne digitale laserstelsel toegerus is. Hier
   word onder meer vlugsimulasies aangebied.

   Die Field Museum of Natural History is in 1893 as die Columbian Museum
   of Chicago gestig. Oorspronklik het dit ook kunsversamelings vertoon,
   maar hom later na sy hernoeming in 1905 op natuurwetenskappe en
   volkekunde toegespits. Sy beskermheer Marshall Field het die stigting
   van aansienlike fondse voorsien. Die museum het in 1921 na sy huidige
   gebou aan die oewer van die Michiganmeer verhuis. Met meer as 22
   miljoen gekonserveerde organismes en ander voorwerpe behoort sy
   natuurwetenskaplike en antropolgiese versamelings tot die grootstes ter
   wêreld.

   Grant Park huisves ook die Art Institute of Chicago, die tweede
   belangrike museum in die middestad. Die kunsmuseum, wat ook 'n
   kunsskool huisves, is in 1866 gestig en vertoon bekende kunswerke soos
   Claude Monet se Haystacks, George Serat se Sunday Afternoon on the
   Island of La Grande Jatte, Grant Wood se American Gothic en Edward
   Hopper se Nighthawks. Die Art Institute huisves daarnaas ook die
   lewenswerk van die fotograaf Irving Penn.

   Die enigste gebou van die World's Columbian Exposition van 1893, wat
   tot vandag bewaar gebly het, huisves die Museum of Science and Industry
   in Chicago in die nabygeleë Hyde Park-buurt se Jackson-par, net suid
   van die middestad. Baie van sy vertoonstukke is met die oog op
   interaktiwiteit ontwerp. Besoekers kan byvoorbeeld deur 'n model van
   die menslike hart wandel, die geskiedenis van die telefonie in die Hall
   of Communications bestudeer of die model van 'n koolmyn besigtig.

   Die Museum of Contemporary Art (MCA) was die Duitse argitek Josef Paul
   Kleihues se eerste projek in die Verenigde State en is in 1967 as 'n
   museum vir eietydse kuns gestig. Dit beskik oor 'n groot aantal
   interaktiewe vertoonstukke, video-aanbiedings asook 'n afdeling met
   kunswerke van onder meer Alexander Calder en Andy Warhol. Teen sy
   agterkant lê 'n skulpturetuin en 'n patio.

   Die Oriental Institute maak deel uit van die Universiteit van Chicago
   en vertoon 'n omvattende versameling van Oud-Egiptiese kuns, asook
   argeologiese vondse uit die Midde-Ooste, terwyl die Freedom Museum aan
   die First Amendment (Eerste Wysiging) van die Verenigde State se
   Grondwet gewy is. Ander museums en kunsgalerye in Chicago sluit die
   Chicago History Museum, die DuSable Museum of African-American History,
   die Mexican Fine Arts Center Museum, die Peggy Notebaert Nature Museum
   en The Renaissance Society in.

[wysig] Vermaak en uitvoerende kunste

   Chicago pronk met 'n besige teaterlewe met teatergeselskappe soos
   Steppenwolf Theatre Company, Goodman Theatre en Victory Gardens
   Theater, asook oor twee bekende spanne komediante - The Second City en
   I.O.
   Die rockgroep Chicago tydens 'n konsert in Queenstown (Nieu-Seeland)
   Die rockgroep Chicago tydens 'n konsert in Queenstown (Nieu-Seeland)

   Die stad huisves die Lyric Opera of Chicago, die Chicago Symphony
   Orchestra, die Joffrey Ballet en 'n aantal moderne en jazz-dansgroepe.
   Die klassieke musieklewe sluit geselskappe en orkeste soos Music of the
   Baroque, die Chicago Opera Theater, die Chicago Chamber Musicians,
   Chicago a cappella en baie ander in.

   Chicago staan ook bekend vir sy Chicago blues, Chicago soul, jazz en
   gospel. Die stad is die bakermat van innoverende musiekstyle soos House
   en die tuiste van baie Hip-hop-kunstenaars.

   Die plaaslike Wax Trax!-etiket het 'n belangrike rol by die
   ontwikkeling van die New Wave, Punk en Industrial-musiekstyle van die
   1980's gespeel en ook die alternatiewe musiekstyle van die 1990's
   beïnvloed.

[wysig] Verwysings

[wysig] Algemene oorsig en geskiedenis

     * Cronon, William: Nature's Metropolis: Chicago and the Great West.
       New York: Norton 1991
     * Furer, Howard B.: Chicago: A Chronological & Documentary History,
       1784–1970. New York: Oceana Publications 1974
     * Mayer, Harold M., en Richard C. Wade: Chicago: Growth of a
       Metropolis. Chicago: University of Chicago Press 1969
     * Miller, Donald L.: City of the Century: The Epic of Chicago and the
       Making of America. New York: Simon and Schuster 1996

[wysig] Argitektuur

     * Pridmore, Jay en George A. Larson: Chicago Architecture and Design:
       Revised and expanded. New York: Harry N. Abrams, Inc. 2005

[wysig] Aanlyn-ensiklopedie

     * Encyclopaedia of Chicago

[wysig] Afrikaanse reisberigte

     * Jens Friis: "Al Capone verdwyn, nou boer Chicago vooruit"


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Illinois • Stede in die VSA

