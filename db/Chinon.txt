Chinon


   'n Uitsig oor Chinon en die kasteel Château Chinon
   'n Uitsig oor Chinon en die kasteel Château Chinon
   Chinon met die Vienne-rivier
   Chinon met die Vienne-rivier
   Château Chinon: Die koninklike woongebou
   Château Chinon: Die koninklike woongebou

   Chinon is 'n Franse stad in die département Indre-et-Loire van die
   administratiewe gewes (région) Centre met 'n oppervlak van 39 vierkante
   kilometer en 8 169 inwoners (1999). Chinon dien naas Loches as een van
   die onderprefekture van die département.

   As deel van die historiese landskap Touraine, wat ook dikwels die "tuin
   van Frankryk" (Frans: le jardin de la France) genoem word, het Chinon
   die bynaam "blom van die tuin van Frankryk" (la fleur du jardin de la
   France) gekry.

   Chinon, wat aan die oewers van die Vienne-rivier lê, staan daarnaas
   bekend vir die indrukwekkende bouvalle van sy kasteel en sy moderne
   kernkragsentrale met vier aktiewe hoëdrukreaktors en drie
   magnoxreaktors wat intussen buite werking gestel is.

   Inhoud

        * 1 Geskiedenis
             + 1.1 Vroeë nedersettings
             + 1.2 Vroeë versterkings van die Château Chinon
             + 1.3 Die hof van die "koning van Bourges"
        * 2 Verwysings

[wysig] Geskiedenis

[wysig] Vroeë nedersettings

   Die eerste menslike nedersettings in die gebied van Chinon het in die
   Jongsteentydperk ontstaan. Die Gallies-Keltiese oppidum, wat later hier
   bestaan het, is in die Romeinse periode tot 'n castrum uitgebou. Die
   eerste Christene in Chinon het Brictius van Tours (Frans: Brice,
   omtrent 370-444), 'n aanhanger van Maarten van Tours wat die kerk
   Sint-Maarten gestig het, en Mexme, die stigter van 'n kerk en klooster,
   ingesluit. Die eerste historiese verwysing na Chinon as Caino dateer
   uit die 6de eeu en verskyn in 'n dokument van Gregorius van Tours
   (omtrent 538-595).

[wysig] Vroeë versterkings van die Château Chinon

   Die plato van Chinon, wat bo-oor die Vienne-rivier verrys, vernou teen
   die rivierkant. Die Romeine het reeds die strategiese posisie van die
   plek besef en hier 'n versterking opgerig. Oor 'n tydperk van tien eeue
   was die plato die toneel van tragiese gebeurtenisse. In 845 is Chinon
   deur die Wiking-hoof Hasting geplunder.^[1].

   Drie bekende boumeesters van versterkings het hul stempel op die
   huidige kasteel afgedruk - twee konings van Engeland, Hendrik II en
   Richard Leeuehart, en een Franse heerser, Filips Augustus. Die
   laasgenoemde het die kasteel in 1205 ná 'n beleg van agt maande van die
   Plantagenêts verower.

[wysig] Die hof van die "koning van Bourges"

   Aan die begin van die 15de eeu was die Koninkryk Frankryk in 'n baie
   moeilike situasie. Met Hendrik VI as koning van Engeland, wat ook die
   "koning van Bretagne" genoem is, was die Franse heerser Karel VII niks
   meer as die "koning van Bourges" nie toe hy in die jaar 1427 sy klein
   hof in Chinon gevestig het. In die volgende jaar het hy die
   State-Generaal van die provinsies Centre en Sud byeengeroep wat
   heeltemaal onder sy gesag gestaan het. Die State het 'n besteding van
   400 000 Franse livres (pond) aan militêre voorbereidings vir die
   verdediging van Orléans goedgekeur wat destyds deur die Bretone beleër
   is.

[wysig] Verwysings

    1. ^ Dillange, Michel: Les Comtes de Poitou Ducs d'Aquitaine
       (778-1204). La Crèche: Geste éditions 1995. ISBN 2-910919-09-9, bl.
       55

   Kategorieë: Centre • Stede in Frankryk

