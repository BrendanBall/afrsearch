Chivhu


   Chivhu is 'n dorpie in die middel van Zimbabwe in die provinsie
   Mashonaland-Oos met 'n geskatte bevolking in 2007 van net meer as
   10 000.

   Die dorpie het ontstaan toe Hendrik Bekker 'n plaas afgemeet het aan
   die pad tussen Fort Victoria (nou Masvingo) en Salisbury (nou Harare).
   Hy het dit Enkeldoorn genoem na aanleiding van die soort akasia wat
   hier gegroei het. Bekker het later sy plaas net so agtergelaat, maar
   Enkeldoorn het in 'n dorpie ontwikkel, wat die middelpunt was van 'n
   vooruitstrewende boerderygemeenskap wat hoofsaaklik uit Afrikaners
   bestaan het. Die meeste het hulle reeds in die tyd van Cecil John
   Rhodes hier kom vestig. Hulle het altyd spottenderwys na hulle gebied
   as die Republiek van Enkeldoorn verwys met die plaaslike kroeg as die
   hoofstad. 'n Aandenkingsvisum is destyds aan besoekers uitgereik en 'n
   spesiale Enkeldoorn-das aan hulle verkoop waarop 'n afbeelding van 'n
   enkeldoornboom gedruk was.

[wysig] NG gemeente

   In 1895 het ds. Strasheim opdrag by die Kaapse Kerk gekry om gemeentes
   te stig waar Afrikaner-trekkers hulle gaan vestig het. Op 8 November
   1895 het hy met wa en ses osse hier aangekom en op 9 November 1895 is
   'n gemeentevergadering gehou met lede van die Nederduitse Gereformeerde
   Kerk en die Nederduitsch Hervormde Kerk. Aangesien die lidmate van
   albei genootskappe te min was vir 'n eie gemeente, het almal
   toestemming tot die stigting van 'n NG gemeente verleen.

   In 1896 kom die Matabele in opstand en word laer getrek op Enkeldoorn.
   Met die vrede herstel, kom eerw. A.J. Liebenberg op 6 Januarie 1897
   hier aan nadat hy deur Cecil John Rhodes gestuur is om 'n dorp te stig,
   mits die plek hoog en droog was. Die eerste kerkie is in die laer van
   gras en pale gebou, en het ook as skooltjie gedien. Die tweede kerkie
   se hoeksteen is op 21 Desember 1897 gelê en het £1 000 gekos. Dit is
   later vergroot en het as kerksaal gedien ná die derde kerkgebou opgerig
   is. Die derde gebou se hoeksteen is in 1930 gelê en het £7 000 gekos.
   Deur die jare is onder meer gemeentes soos Harare, Masvingo, Gweru en
   Marondera van Enkeldoorn afgestig.

   Dieselfde lot as al die ander Zimbabwiese gemeentes het Chivhu ook
   getref toe die lidmaattal sedert onafhanklikheidwording in 1980
   gedurigdeur gedaal het, van 261 in 1978 tot 26 in 2003 en 20 in 2006.

[wysig] Bronne

     * Olivier, ds. P.J., Ons gemeentelike feesalbum, N.G. Kerk-uitgewers,
       Kaapstad en Pretoria, 1952.
     * Mayhew, Vic (red.), Reader’s Digest Illustrated Guide to Southern
       Africa, The Reader’s Digest Association South Africa (Pty.)
       Limited, Kaapstad, 1980.

   Kategorie: Zimbabwe

