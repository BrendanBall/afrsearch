Cholera


   Cholera is 'n infeksie van die dunderm deur die bakterie Vibrio
   cholerae. Daar is verskillende Vibrio-bakterieë, waarvan die meeste die
   ingewande aantas. Vibrio cholerae veroorsaak egter epidemiese cholera.
   Die kiem produseer 'n gifstof wat veroorsaak dat die dunderm groot
   hoeveelhede vloeistowwe, soute en minerale afskei, wat dan aanleiding
   gee tot waterige diarree. In sommige pasiënte is die simptome minder
   ernstig, maar in ernstige gevalle veroorsaak cholera lewensbedreigende
   ontwatering en sterftes.

   Inhoud

        * 1 Geskiedenis
        * 2 Oordrag
        * 3 Simptome
        * 4 Diagnose
        * 5 Behandeling
        * 6 Immunisasie
        * 7 Voorkoming

[wysig] Geskiedenis

   Die cholerakiem is in 1883 ontdek deur die beroemde Duitse bakterioloog
   Robert Koch. Vandag is cholera 'n sprekende voorbeeld van 'n siekte wat
   voorkom kan word mits daar gehou word by openbaregesondheidsriglyne
   soos die voorsiening van skoon water en toereikende rioolgeriewe. In
   Amerika en die Europese nywerheidslande was cholera endemies in die
   1800's, maar dit is vandag byna heeltemal uitgewis deur moderne riool-
   en waterbehandelingsmetodes. Gebiede met 'n hoë cholerarisiko is
   Mexiko, Suid-Amerika, die Indiese subkontinent, dele van Asië en
   Afrika. Afrika word trouens die afgelope twintig jaar reeds deur 'n
   cholera-epidemie geteister, met gereelde uitbrake van die siekte in
   veral die lande van Suider-Afrika. In Suid-Afrika het daar byvoorbeeld
   in die middel van Augustus 2000 'n cholera-epidemie in KwaZulu-Natal
   uitgebreek wat binne minder as twee maande meer as 4 000 mense aangetas
   en 31 sterftes veroorsaak het. Cholera-epidemies breek ook dikwels uit
   tydens oorloë, ná 'n natuurramp of in vlugtelingkampe waar daar
   onvoldoende skoon water en sanitasiegeriewe is. In 1994 is nie minder
   nie as 400 000 gevalle van cholera uit 94 verskillende lande by die WGO
   aangemeld. In ontwikkelende lande veroorsaak cholera vandag nog
   epidemies wat dekades lank kan voortduur. In 1961 het daar byvoorbeeld
   'n pandemie in Asië ontstaan wat Suid-Amerika eers in 1991 bereik het.
   Die siekte is veral endemies in tropiese gebiede gedurende die
   reënseisoen.

[wysig] Oordrag

   Cholera word nie direk van een persoon na 'n ander oorgedra nie, en die
   risiko om by 'n geïnfekteerde persoon "aan te steek" is dus uiters
   gering. 'n Mens kry cholera wanneer jy water drink of vis, skulpvis of
   ander kos eet wat besmet is met die fekalieë van 'n cholerapasiënt. Die
   siekte kan soos 'n veldbrand versprei in gebiede met swak sanitasie en
   onbehandelde fekale afvalprodukte, byvoorbeeld wanneer rou riool direk
   gestort word in riviere of in water waaruit seekos afkomstig is. Mense
   wat in choleragebiede woon, ontwikkel 'n sekere mate van weerstand teen
   die bakterieë. Besoekers of toeriste in hierdie gebiede het nie
   dieselfde weerstand nie en kan makliker siek word as hulle aan
   gekontamineerde kos of drinkwater blootgestel word.

[wysig] Simptome

   Cholera-infeksie veroorsaak dikwels baie ligte simptome of hoegenaamd
   geen simptome nie, maar ongeveer een uit elke twintig pasiënte
   ontwikkel 'n ernstige infeksie wat gekenmerk word deur aanhoudende
   waterige diarree, braking, dors en spierkrampe. In sulke pasiënte gee
   die vinnige verlies van liggaamsvog aanleiding tot ontwatering en skok.
   Sonder behandeling kan die persoon binne ure sterf.

[wysig] Diagnose

   Ernstige cholera word gewoonlik van ander maagaandoenings onderskei as
   gevolg van die groot volume waterige diarree ("ryswater"-diarree) wat
   dit veroorsaak. Die kenmerkende geboë kommavorm van die Vibrio-bakterie
   kan soms mikroskopies in 'n stoelgangmonster opgespoor word, maar die
   siekte word meestal gediagnoseer deur middel van 'n stoelgangkultuur
   wat in die laboratorium gekweek word.

[wysig] Behandeling

   Cholera kan eenvoudig en doeltreffend behandel word deur onmiddellik
   die verlies aan liggaamsvloeistowwe en soute weens die diarree te
   vervang. Daar is verskeie droë rehidrasiemengsels kommersieel
   beskikbaar. Hierdie mengsels bevat die regte hoeveelhede natrium,
   kalium, chloried, bikarbonaat en glukose, en die WGO stel dit in groot
   hoeveelhede in die ontwikkelende, hoërisiko-lande beskikbaar. Dit word
   met water gemeng en in groot hoeveelhede gedrink. In ernstige gevalle
   word die rehidrasiemiddels binne-aars toegedien. By onmiddellike
   rehidrasie sterf minder as een persent van pasiënte met ernstige
   cholera, terwyl 50 persent van cholerapasiënte sterf as die siekte nie
   behandel word nie. Antibiotika kan die lengte en erns van die siekte
   verminder, maar dit is nie voldoende om lewensbedreigende ontwatering
   te voorkom nie.

[wysig] Immunisasie

   Daar is 'n inspuiting teen cholera beskikbaar, maar dit bied net
   ongeveer 50 persent-beskerming vir 'n kort periode (drie tot ses
   maande). Die ontdekking dat Vibrio cholerae 'n gifstof afskei het
   aanleiding gegee tot die ontwikkeling van 'n nuwe, baie meer
   doeltreffende mondelinge entstof wat binnekort in Europa en Kanada
   vrygestel gaan word. Die nuwe entstof kan veral van nut wees vir
   mediese personeel en mense wat in endemiese gebiede moet werk, maar dit
   is nog nie duidelik of dit vir besoekers aan endemiese gebiede van nut
   gaan wees nie.

[wysig] Voorkoming

   Die beheer en voorkoming van cholera in ontwikkelende lande is een van
   die ernstige gesondheidsprobleme waarmee gesondheidsinstansies en
   owerhede wêreldwyd te kampe het. Cholera kan in werklikheid net
   doeltreffend voorkom word wanneer mense toegang het tot skoon,
   behandelde drinkwater en sanitasie- en behandelingsgeriewe vir die
   hantering van fekale afvalprodukte.

   Volgens 'n WGO-skatting het 78 persent van bevolkings in ontwikkelende
   lande nie toegang tot skoon water nie, terwyl 85 persent nie toegang
   het tot toilette of doeltreffende fekale-afvalverwydering nie. Mense
   wat in gebiede met 'n hoë cholerarisiko woon, kan voorsorgmaatreëls
   tref deur alle drinkwater te kook of 'n teelepel kommersiële
   bleikmiddel by elke 25 liter water te voeg, voedsel deeglik te kook en
   warm te eet, en vars of rou groente en vrugte wat moontlik met
   gekontamineerde water in aanraking was, te vermy. Besoekers aan
   hoërisiko-gebiede word aangeraai om slegs behandelde of gebottelde
   water te drink, of vloeistowwe soos tee en koffie wat met kookwater
   gemaak word. Voedsel moet deeglik gekook en geëet word terwyl dit nog
   warm is. Rou of halfgaar vis of skulpvis, sowel as slaai en rou
   groente, moet vermy word. Skilvrugte moet deur die eter self geskil
   word en kos en drinkgoed moet liefs nie by straathandelaars gekoop word
   nie.
   Kategorie: Infektiewe siektes

