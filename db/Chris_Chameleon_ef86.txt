Chris Chameleon


                         Chris Chameleon
   Chris Chameleon by Mosselbaai, Suid-Afrika, Desember 2006
   Chris Chameleon by Mosselbaai, Suid-Afrika, Desember 2006
                           Agtergrond
   Land        Suid-Afrika
   Genre(s)    Volksmusiek
               Afrikaans
   Jare aktief 2003-nou
   Webwerf     www.chrischameleon.com
                              Lede
   Chris Chameleon

   Chris Chameleon, wie se regte naam Chris Mulder is, is 'n
   Suid-Afrikaanse musiekkunstenaar en akteur. Hy het begin op die verhoog
   klim in 1989, toe hy die eerste DALRO Nasionale Akteurskompetisie gewen
   het. Daarna het hy vir vyf jaar in meer as 20 televisiereekse gespeel.
   Ook was hy die hoofsanger van 'n musiekgroep met die naam "Blue
   Chameleon", waarna hy Nederland toe gegaan het om vir 'n Nederlandse
   teatermaatskappy te werk.

   Hy het teruggekeer na Suid-Afrika in 1996 waar hy twee jaar agter die
   skerms as assistentregisseur gewerk het. Aan die einde van 1997 het hy
   weer op die verhoog verskyn. Hierdie keer was dit as die voorman van
   die "Monki punk" band Boo!. Boo! het vinnig baie populêr geword, sowel
   in Suid-Afrika as in Europa. Na 800 vertonings in 7 jaar en in 17 lande
   het sy kollega's besluit om Boo! te ontbind.

   Chris Chameleon het toe begin om die digkuns van Ingrid Jonker te
   toonset. Hierdie werk is uitgegee op die album Ek herhaal jou en het in
   2005 landwyd gehore en resensente se verbeelding aangegryp. Chris het
   twee jaar gelede tydens 'n Boo!-toer in Nederland 'n dokumentêre
   program oor Ingrid Jonker gesien. Toe het die vervaardigers van die
   sepie 7de Laan vir hom gevra om 'n liedjie van 'n Afrikaanse digter te
   toonset om in die liedjie in die sepie te sing. Chris het besluit om
   dit te doen met Ingrid Jonker s'n. Later in 2005 het hy 'n album
   uitgebring, "Ek herhaal jou", wat net getoonsette gedigte van Ingrid
   Jonker bevat. Die album het goue status gekry - meer as 25 000 CD's
   verkoop.

   In Junie 2006 het hy nog twee albums uitgegee, 'n Engelstalige, Shine,
   en 'n Afrikaanstalige. In 2006 het die makers van die sepie 7de Laan
   hom opnuut uitgenooi om in die sepie te speel. Die Afrikaanstalige
   album 7de Hemel, wat platinum status verwerf het (deur meer as 50 000
   CD's verkoop), bevat liedjies wat sy karakter Liam in die sepie gesing
   het.

[wysig] Diskografie

     * Ek Herhaal Jou
     * 7de Hemel
     * Shine (Engelse Album)
     * Ek Vir Jou (2007)

[wysig] Sien ook

     * Suid-Afrikaanse Musikante

[wysig] Eksterne skakels

     * Chris Chameleon se webblad
     * Chris Chameleon op MySpace

   Kategorieë: Suid-Afrikaanse akteurs • Suid-Afrikaanse musici

