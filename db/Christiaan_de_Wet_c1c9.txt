Christiaan de Wet


   Generaal Christiaan Rudolf De Wet
   Generaal Christiaan Rudolf De Wet

   Christiaan Rudolf De Wet (1854-1922) was 'n Boeregeneraal tydens die
   Tweede Vryheidsoorlog. Christiaan de Wet is te Leeukop naby Smithfield
   in die Oranje Vrystaat gebore op die 7^de Oktober 1854.

   Inhoud

        * 1 Vroeë lewe
        * 2 Die Eerste Vryheidsoorlog en nadraai
        * 3 Tweede Vryheidsoorlog
             + 3.1 Guerrilla fase
             + 3.2 Vredesonderhandelinge
        * 4 Na die oorlog
        * 5 Die weerstandsbeweging
        * 6 Sien Ook
        * 7 Verwysings

[wysig] Vroeë lewe

   Hy het grootgeword op sy pa se plaas, Nuwejaarsfontein, naby
   Dewetsdorp. Hy het op negentienjarige ouderdom in die huwelik getree
   met Cornelia Margaretha Kruger en saam het hulle 'n kroos van 16 gehad.

   Tydens die anneksasie van Transvaal in 1877 deur Brittanje het hy na
   die Vredefort distrik in die Oranje Vrystaat verhuis en daarna na
   Weltevreden naby Koppies en toe weer daarna in 1880 na Rietfontein in
   die Heidelberg distrik in Transvaal.

[wysig] Die Eerste Vryheidsoorlog en nadraai

   De Wet was sewe-en-twintig jaar oud met die uitbreek van die Eerste
   Vryheidsoorlog in 1880. Hy het saam met die Heidelberg Kommando geveg
   en deelgeneem aan die Slag van Laingsnek, hy het sy dapperheid getoon
   by Ingogo en met die bestorming van Majuba vroeg in 1881. Na die oorlog
   en die herstel van Transvaal se onafhanklikheid is hy tot veldkornet
   verkies. In 1882 het die gesin weer verhuis na die plaas Suikerboskop
   in die Lydenburg distrik. In 1885 is hy tot die Transvaalse Volksraad
   verkies. Hy het egter slegs 'n enkele sitting bygewoon aangesien die
   gesin daarna weer teruggetrek het na die Oranje Vrystaat. In 1896 het
   hy vir die soveelste maal getrek na die plaas Rooipoort in die Heilbron
   distrik. In 1889 is hy tot die Vrystaatse Volksraad verkies waar hy die
   Bowe Modderrivier kiesafdeling verteenwoordig het in 1898.

[wysig] Tweede Vryheidsoorlog

   'n Foto van Christiaan de Wet vanuit With the Boer Forces, deur Howard
   C. Hillegas. 1900.
   'n Foto van Christiaan de Wet vanuit With the Boer Forces, deur Howard
   C. Hillegas. 1900.

   De Wet was vyf-en-veertig met die uitbreek van die Tweede
   Vryheidsoorlog in 1899. Op die 2de Oktober 1899 is De Wet en sy oudste
   seun, Kotie, as gewone burgers opgeroep na die Heilbron kommando. De
   Wet se seuns, Izak en Christiaan het hulself as vrywilligers aangesluit
   en so het dit gebeur dat die vier hulself vir diens aangemeld het onder
   Kommandant Lukas Steenkamp.

[wysig] Guerrilla fase

   In Maart en April van 1900 het De Wet 'n offensief van stapel gestuur
   wat 'n herlewing in die Boere se stryd ingelui het. Hy het 'n legende
   geword met sy guerilla-aanvalle in die suidooste van die land.

[wysig] Vredesonderhandelinge

   'n Konferensie van sestig afgevaardigdes uit die Transvaal en die
   Vrystaat is op die 15de Mei in Vereniging gehou waar die Boereleiers
   beraadslaag het oor die Britse voorwaardes vir oorgawe. De Wet het as
   President van die Vrystaat waargeneem in plek van die President Steyn
   wat siek was op daardie stadium. De Wet wou die stryd voortvoer tot die
   bitter einde.

[wysig] Na die oorlog

   De Wet het met sy gesin na sy geruïneerde plaas, Rooipoort teruggekeer.
   In Julie van 1902 het hy sy vrou en kinders in 'n tent op die plaas
   agtergelaat en saam met Generaal Louis Botha en Generaal de la Rey na
   Europa vertrek om fondse te gaan insamel vir die weduwees en
   weeskinders wat deur die oorlog verarm is. Aan boord van die skip het
   Eerwaarde J D Kestell hom bygestaan met die skryf van sy gedenkskrif of
   memoires getiteld, De Strijd Tusschen Boer en Brit (wat dan ook later
   in Engels as die Three Years War gepubliseer is). Die boek het groot
   sukses behaal en is later in ses ander tale vertaal. Met sy terugkeer
   het De Wet 'n belangrike rol gespeel in die beweging om Milnerisme in
   die Vrystaat te beveg. Hierdie pogings het gelei tot die ontstaan van
   die Orangia Unie in 1906. Toe daar in 1907 aan die "Oranje rivier
   soewereiniteit" selfbestuur toegestaan is, is De Wet verkies tot lid
   vir Vredefort en is hy aangestel as Abraham Fischer se minister van
   Landbou. Hy was 'n afgevaardigde by die Nasionale Konvensie van
   1908-09, waar daar beraadslaag is oor die nuwe grondwet vir die Unie
   van Suid-Afrika. Hy het uit die politiek getree na die totstandkoming
   van die Unie in 1910 en te Allanvale naby Memel gaan woon waar hy
   genomineer is om op die Unieverdedigingsraad te dien. Sy vurige
   persoonlikheid het na vore getree toe dié stoere ondersteuner van
   Hertzog sy bekende mishoop-toespraak in Pretoria op die 28ste Desember
   1912 gemaak het. Die daaropvolgende jaar het hy by die verdedigingsraad
   bedank. In 1914 toe De Wet en Hertzog die Nasionale Party gestig het,
   was daar 'n groeiende tweespalt onder Afrikanergeledere.

[wysig] Die weerstandsbeweging

   In die middel van Augustus 1914 het 'n aantal prominente Boereleiers
   (Generaal de la Rey, Luitenant-Kolonel 'Manie' Maritz, Generaal Beyers,
   Generaal Kemp en Generaal De Wet) saamgesweer om 'n staatsgreep uit te
   oefen. Hulle was gekant teen die deelname van Suid-Afrika in die Eerste
   Wêreldoorlog en het ook 'n geleentheid gesien om weer onafhanklikheid
   te verkry. Na 'n insident te Langlaagte waar Generaal de la Rey
   doodgeskiet is het die rebellie in volle swang gekom en het De Wet 'n
   aantal dorpe ingeval en eiendom in beslag geneem in die
   Noordoos-Vrystaat. De Wet se seun, Danie, is saam met verskeie ander
   rebelle tydens 'n skermutseling te Allemanskraal gedood. Generaal Louis
   Botha se regeringstroepe het die rebellie baie vinnig onderdruk, De Wet
   het egter ontsnap en met 'n handjievol volgelinge na die Kalahari
   uitgewyk in 'n poging om by Manie Maritz in Suidwes-Afrika aan te
   sluit. De Wet is op die 30ste November 1914 op die Waterbury plaas naby
   Vryburg in hegtenis geneem. De Wet is 'n vonnis van ses jaar en 'n
   boete van 2 000 pond opgelê wat 'n baie ligte vonnis was. Na ses maande
   in die tronk is hy begenadig en vrygelaat. Kort na sy vrylating het De
   Wet sy plaas, Allanvale, verkoop en naby Edenburg gaan woon. Daarna het
   hy vir die laaste maal na die plaas Klipfontein naby Dewetsdorp
   verhuis. De Wet is op 3 Februarie 1922 op sy plaas oorlede en langs
   President Steyn en Emily Hobhouse aan die voet van die Nasionale
   Vrouemonument begrawe. In dié jaar het die beeldhouer Mendes da Costa
   in opdrag van die Nederlandse familie, Kröller-Möller, 'n groot
   standbeeld ter nagedagtenis aan hom in Nederland opgerig, wat nou in
   die nasionale park 'De Hoge Veluwe' staan. Tydens die herdenking van sy
   100^ste verjaarsdag is, in Suid-Afrika, 'n brons standbeeld deur Coert
   Steynberg van De Wet op 'n perd by die Raadsaal in Bloemfontein onthul.
   Daar is ook talle strate wat na De Wet vernoem is in Suid-Afrika. In
   Nederland dra in totaal 35 strate sy naam, in Vlaandere 1 (in
   Antwerpen).

[wysig] Sien Ook

     * Die engelse vertaling Three Years War van Generaal De Wet se boek
       in Hooghollands De Strijd Tusschen Boer en Brit.
     * Pinetreeweb - werf met Christiaan de Wet en Sir Arthur Conan Doyle
       se boeke oor die Tweede Vryheidsoorlog.
     * Die woorde van 'n volksliedjie op Ons Blêrkas wat De Wet se dade
       prys

[wysig] Verwysings

     * Sahistory.org artikel oor De Wet
     * De Wetmonument in Nederland, met biografie

   Kategorieë: Suid-Afrikaanse politici • Boere generaals • Tweede
   Vryheidsoorlog

