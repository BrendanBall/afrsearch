Château Frontenac


   Die Château Frontenac, soos gesien vanuit Lévis
   Die Château Frontenac, soos gesien vanuit Lévis

   Die Château Frontenac is een van die bekendste besienswaardighede in
   Quebecstad, die hoofstad van die Franstalige provinsie Quebec in
   Kanada. Danksy die ligging op 'n hoë kaap bied die hotel 'n
   voortreflike uitsig oor die stad en die Sint-Laurensrivier.
   'n Nagtelike uitsig oor die Château Frontenac
   'n Nagtelike uitsig oor die Château Frontenac

   Die Château Frontenac was een van die eerstes in 'n hele reeks hotelle
   wat deur die Kanadese spoorwegmaatskappy Canadian Pacific / Canadien
   Pacifique aan die einde van die 19de en begin van die 20ste eeu volgens
   die planne van die Amerikaanse argitek Bruce Prince opgerig is. Dit het
   sy deure in die jaar 1893 geopen. Die spoorwegmaatskappy het geprobeer
   om met die nuwe hotelle die luukse toerisme te bevorder en die
   belangstelling van welgestelde reisigers vir sy treine te wek. Wat sy
   boustyl betref, is die Château Frontenac nou verwant aan die Château
   Lac Louise aan die oewer van Alberta se Louisemeer.

   Die Château Frontenac dra sy naam ter ere van Louis de Buade, graaf van
   Frontenac, wat in die tydperk tussen 1672 en 1682 en vir 'n tweede
   ampstermyn tussen 1689 en 1698 goewerneur van die kolonie Nieu-Frankryk
   was. Die hotel is op die plek opgerig waar Frontenac teen die einde van
   die 17de eeu met die bou van die Citadelle de Québec begin het.

   Die hotel het in die 20ste eeu talle wysigings ondergaan, waarvan die
   byvoeging van die toring deur die argitekte Maxwel in die jaar 1926 die
   belangrikste was. Die toring het sedertdien 'n bekende baken van die
   hotel en die Quebecstad geword.

   Die Konferensie van Quebec in die jaar 1943, waartydens Winston
   Churchill en Franklin Delano Roosevelt stategieë vir die Tweede
   Wêreldoorlog bespreek, het in die Citadelle van Quebec plaasgevind,
   terwyl die personeel oorwegend in die Château Frontenac gewoon het.

[wysig] Eksterne skakels

     * Die webwerf van die hotel Château Frontenac

   Kategorieë: Argitektuur • Quebec

