Châteauneuf-du-Pape


   Châteauneuf-du-Pape: Die dorp en sy wingerde
   Châteauneuf-du-Pape: Die dorp en sy wingerde

   Châteauneuf-du-Pape is 'n dorp in die Suid-Franse département Vaucluse
   in die administratiewe gewes Provence-Alpes-Côte d'Azur met 'n
   oppervlak van 25,85 vierkante kilometer en 2 078 inwoners (1999). Die
   dorp lê teen 'n hoogte van 120 meter bo seevlak tussen Avignon en
   Orange, sowat twee kilometer van die Rhône af.

   Die naam van die dorp, wat letterlik die "nuwe kasteel van die Pous"
   beteken, verwys na die verskuiwing van die pouslike hoofkwartier na
   Avignon in die 14de eeu en in die besonder na die somerkasteel, wat in
   die dorp Calcernier deur die Pous opgerig en waarna die dorp later
   vernoem is.

   Die Pous het ook die eerste wingerde in die omgewing laat aanplant, en
   vandag is Châteauneuf-du-Pape nog steeds een van die belangrikste
   wynstreke in die suidelike Rhônevallei.

   Inhoud

        * 1 Geskiedenis
        * 2 Die wyn
        * 3 Geografie en klimaat
        * 4 Geskiedenis van die wynboubedryf
        * 5 Bronne
        * 6 Eksterne skakels

[wysig] Geskiedenis

   Die bouvalle van die voormalige pouslike somerkasteel
   Die bouvalle van die voormalige pouslike somerkasteel

   Die eerste historiese verwysing na die dorp, wat destyds Castro Novo
   genoem is, dateer uit die jaar 1094. Die term Castrum (of Castro) het
   destyds na 'n versterkte dorp verwys, sodat die naam letterlik as "nuwe
   versterkte dorp" vertaal moet word.

   In 1157 het keiser Frederik Barbarossa die skenking van die buurdorp
   Bédarrides en sy omgewing van 908 aan die biskop van Avignon erken. In
   1213 is die dorp Châteauneuf Calcernier genoem, wat tot by die jaar
   1893 as amptelike naam gebruik is en na die beduidende kalkontginning
   in die gebied verwys het.

   Met die verskuiwing van die pouslike hoofkwartier na Avignon begin die
   bloeitydperk van die dorp. Pous Johannes XXII, 'n gewese biskop van
   Avignon, het omtrent 1318 met die bou van 'n somerkasteel in
   Châteauneuf begin, wat eers in 1333 voltooi is. Die kasteel is tydens
   die godsdiensoorloë van die 16de eeu verwoes.

   Die biskoppe van Avignon het hulle somerkasteel verskeie kere laat
   herstel, maar sedert die 18de eeu nie meer belang in die gebou gestel
   nie en dit aan die Ierse baron Jean de Power verpag.

   In 1793 is Châteauneuf, wat voorheen deel uitgemaak het van die
   onafhanklike gebied van die biskoppe en aartsbiskoppe van Avignon, by
   Frankryk ingelyf.

[wysig] Die wyn

   Die Châteauneuf-du-Pape, 'n wyn van oorsprong van die wynstreek Rhône,
   is een van die beduidendste rooiwyne van Frankryk en die belangrikste
   in die suidelike Rhônevallei. Die wynstreek van Châteauneuf-du-Pape
   strek oor meer as 3 000 hektaar se heuwelagtige terrein. Kenmerkend is
   die groot stene, wat die warmte van die son stoor en sodoende
   vermoedelik die rypwording van die druiwe bespoedig.
   'n Tipiese wingerd naby Châteauneuf-du-Pape, met die kasteel Château
   des Fines Roches in die agtergrond
   'n Tipiese wingerd naby Châteauneuf-du-Pape, met die kasteel Château
   des Fines Roches in die agtergrond

   Die kultivar Grenache aard besonder goed in die gebied en lewer wyne
   met 'n lae suurgehalte en hoë alkoholinhoud op. Die kleur en
   tanniengehalte hang van twee faktore af: Die aandeel van donker,
   tannienryke kultivars soos Syrah en Mourvèdre en die fermentasieproses,
   wat met of sonder byvoeging van druiwe en stele plaasvind. Altesaam
   dertien kultivars is toegelaat.

   Die Châteauneuf-du-Pape is 'n medium-swaar droë rooiwyn met intense
   geure van vrugte, veral kersies, en speserye, wat saam met rooivleis,
   wildsvleis en kaas bedien kan word. Die wyn kan 'n aantal jare gestoor
   word. Die meeste wyne kan oor 'n tydperk van tenminste tien jaar
   uitgebou word, eersteklaswyne selfs dekades lank.

   Net sewe persent van die produksie is witwyne, en hier veral droë,
   intense wyne met 'n lae suurgehalte. As hulle langer gestoor word,
   ontwikkel hulle geure van bloeisels en heuning.

   Die wynstreek van Châteauneuf-du-Pape bevat ook dele van die buurdorpe
   Bédarrides, Courthezon, Sorgues en Orange, met 'n totale oppervlak van
   3 178 hektaar. Die wynstreek word deur groot bedrywe oorheers, wat
   hulle wyn self bottel. Die plaaslike koöperasie lewer net sewe persent
   van die plaaslike wynproduksie op. Die bekendste wynprodusente is
   Châteaux Beaucastel, Fortia, La Nerthe, Rayas en Clos des Papes.

   Die kenmerkende bottels met die gekruiste sleutels (die pouslike
   simbool) op die etiket geniet sedert 1938 handelsmerk-beskerming.

[wysig] Geografie en klimaat

   Die wynstreek bestaan hoofsaaklik uit klipgruisterrasse, wat in die
   Ystydperk gevorm is. Kenmerkend is die groot klipgruisstene, wat met
   rooi, sanderige klei vermeng is en die warmte, wat hulle bedags gestoor
   het, snags aan die wynstokke lewer. 'n Aantal goeie liggings het egter
   sanderige grond.

   Die klimaat is baie warm en droog. Daar is 'n gemiddelde 2 800
   sonskynure per jaar en 620 millimeter se reënval. Die Mistralwind waai
   sowat 130 dae per jaar en droog die druiwe selfs ná 'n swaar reën
   vinnig.

[wysig] Geskiedenis van die wynboubedryf

   Wynstokke op die plato van Cabrières
   Wynstokke op die plato van Cabrières

   Die kuns van wynmaak is in die suidelike Rhônevallei vermoedelik deur
   Griekse setlaars, wat in die 6de eeu v.C. die stad Marseille gestig
   het, ingevoer. In die jaar 500 het Gregorius van Tours na die wyn van
   Avignon verwys. Pous Johannes XXII het sy eie wynberg aangelê en
   sodoende die beste liggings reeds omtrent die jaar 1350 beplant. Die
   destydse pouse het egter die voorkeur aan wyne uit Beaune gegee.

   'n Historiese dokument uit die jaar 1519 verwys na 'n witwyn uit
   Châteauneuf-du-Pape. Omtrent 1750 het die wingerde reeds 650 hektaar
   beslaan. Groot kastele soos Château La Nerthe, wat in die 18de eeu
   opgerig is, getuig van die destydse welvaart.

   In die 19de eeu is die plaaslike wyn reeds as die beste in die
   suidelike Rhônevallei beskou, en sedert 1905 is pogings onderneem om
   dit as 'n wyn van oorsprong te laat klassifiseer. Die wyn is
   uiteindelik in 1935 as Appellation d'Origine Contrôlée
   Châteauneuf-du-Pape beskerm.

[wysig] Bronne

   Michel Dovaz: Châteauneuf-du-Pape. Jacques Legrand, Boulogne 1992, ISBN
   2-905969-56-3

[wysig] Eksterne skakels

     * Die amptelike webwerf van Châteauneuf-du-Pape

   Kategorieë: Dorpe in Frankryk • Wyn

