Cisalpino


   Die Cisalpino
   Die Cisalpino

   Die Cisalpino is 'n sneltrein, wat die stede Stuttgart (Duitsland),
   Basel, Genève, Zürich (Switserland), Milaan, Venesië en Florence
   (Italië) met mekaar verbind. Die Italiaanse kantelbaktrein ETR 470, wat
   in die volksmond as "Pendolino" bekend staan, bied 'n gerieflike en
   snelle verbinding tussen Italië, Switserland en Duitsland.

   Die Cisalpino ry op drie lyne, wat almal deur een of meer van die
   Switserse Alpe se groot spoorwegtonnels loop:
     * Stuttgart - Zürich - (Gotthardtonnel) - Milaan - Florence (hierdie
       lyn word verkort tot die verbinding Stuttgart-Zürich)
     * Basel - Bern - (Lötschbergtonnel) - Brig - (Simplontonnel) - Milaan
     * Genève - Lausanne - Brig - (Simplontonnel) - Milaan - Venesië

   Die binneruimte van die Cisalpino
   Die binneruimte van die Cisalpino

   Die trein het twee klasse (eersteklaspassasiers het selfs kragproppe
   ter beskikking) en beskik ook oor 'n eetwa.

   Die Cisalpino word bestuur deur die Cisalpino AG, wat sy hoofkwartier
   in Bern het en 'n gemeenskaplike onderneming van die Switserse
   spoorwegmaatskappy SBB/CFF en die Italiaanse Trenitalia is. Die
   personeel op die treine is afkomstig van die Switserse SBB/CFF,
   Trenitalia en die Duitse spoorwegmaatskappy Deutsche Bahn. Die
   spyseniering aan boord word aangebied deur die Italiaanse maatskappy
   Cremonini S.p.A. in Rome.

   Teen die begin van 2004 het SBB en Trenitalia 14 nuwe ETR
   610-hoësnelheidstreine van die Franse vervaardiger Alstom bestel.
   Hierdie treine sal 'n reissnelheid van sowat 250 kilometer per uur
   bereik en met die opening van die Lötschberg-basistonnel Bern en Milaan
   met mekaar verbind. Tot by die aflewering van die nuwe treine opereer
   die Cisalpino AG gewone eerste- en tweedeklaswaens, wat in die nuwe
   silwergrys Cisalpino-kleur geverf word en tot by Nice en Livorno ry.
   Kategorie: Spoorvervoer

