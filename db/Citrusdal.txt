Citrusdal


   Citrusdal is 'n dorp op die regteroewer van die Olifantsrivier, 188 km
   noord van Kaapstad en byna halfpad tussen Piketberg en Clanwilliam in
   'n vrugbare vallei waar, danksy kanale, sitrus op grootskaal verbou
   word. Die bevolking is in 2007 op 5 268 geraam, sowat 1 200 meer as in
   1996. Dit is een van die hoofdorpe in die munisipaliteit Cederberg.

[wysig] Geskiedenis

   Die dorp is in 1916 deur die Nederduitse Gereformeerde Kerk gestig en
   verkry munisipale status in Maart 1957. Vandag vorm dit saam met
   Clanwilliam en omliggende nedersettings deel van die munisipaliteit
   Cederberg. Die naam is afkomstig van die verbouing van sitrusvrugte in
   die omliggende vallei. Elektrisiteitsvoorsiening is in 1948 voltooi.

[wysig] Besienswaardighede

   Mense wat aan rumatiek en soortgelyke kwale ly, besoek jare lank reeds
   die beweerde radioaktiewe water van die warmwaterbron wat na die
   oppervlak borrel in 'n digbebosde vallei van 'n takrievier van die
   Olifantsrivier. Inskripsies op die rotse om die bron, wat die krag van
   die water aanprys, dateer terug tot uit die 18de eeu. Die omgewing word
   elke lente oortrek deur Namakwaland se blommeprag. Dit is 'n basis van
   waar staptogte in die Sederberge onderneem kan word.

[wysig] NG kerk

   Die uitgestrektheid van die gemeente Clanwilliam het na 1900
   doeltreffende bediening van die gemeente lede in die
   Olifantsriviervallei bemoeilik. Daarom is op 26 Februarie 1916 'n
   gemeente op die plaas Middelpost gestig. Die naam Citrusdal is deur ene
   mnr. Polly Visser van Heksrivier voorgestel. 'n Gedeelte van die plaas
   Middelpost is van die broers Van Zyl aangekoop vir die aanlê van die
   dorp. Die eerste nagmaal is op 8 April 1916 in 'n waenhuis op die plaas
   gehou. Die hoeksteen van die kerkgebou is op 1 Februarie 1941 gelê en
   'n jaar later is die sierlike kerk ingewy. Dit bied sitplek aan sowat 1
   200 mense, hoewel die volwasse lidmate van die gemeente in 2007 sowat
   duisend getel het. Die gebou het altesaam 13 000 pond gekos.

                            Vlag van Suid-Afrika

                             Provinsie Wes-Kaap
                                  Hoofstad:

                                  Kaapstad
                                   Streke:

      Kaapse Skiereiland | Kaapse Wynlande | Tuinroete | Klein Karoo |
                              Overberg | Weskus
                          Grootste stede en dorpe:

        Kaapstad | George | Knysna | Oudtshoorn | Paarl | Robertson |
             Stellenbosch | Swellendam | Vredenburg | Worcester
                              Munisipaliteite:

     Beaufort-Wes | Bergrivier | Breederivier | Breederivier/Wynlande |
    Breedevallei | Kaap Agulhas | Cederberg | Sentraal-Karoo | Kaapstad |
    Drakenstein | George | Kannaland | Knysna | Laingsburg | Langeberg |
        Matzikama | Mosselbaai | Oudtshoorn | Overberg | Overstrand |
         Plettenbergbaai | Prins Albert | Saldanhabaai | Suid-Kaap |
     Stellenbosch | Swartland | Swellendam | Theewaterskloof | Weskus |
                                Witzenberg |

   Kategorieë: Dorpe in Suid-Afrika • Wes-Kaap • Weskus

