Clemens van Alexandrië


   Clemens van Alexandrië
   Clemens van Alexandrië

   Titus Flavius Clemens , Grieks Klemes Alexandreus, Κλήμης Αλεξανδρεύς
   (* omtrent 150 in Athene; † omtrent 215 in Alexandrië), was 'n Griekse
   teoloog en Christelike skrywer wat vandag as Clemens van Alexandrië
   bekend staan.

   Clemens het aanvanklik die Platoniese en Middel-Platoniese filosofieë
   bestudeer en uiteindelik belang gestel in die Christendom. Hy het
   vanuit sy geboortestad Athene na ander Griekse gebiede, Onder-Italië en
   Egipte gereis waar hy deur Christelike leraars onderwys is. Omtrent 175
   het hy 'n dosent by die Kategeteskool van Alexandrië en omtrent 200 die
   skool se hoof geword. Hy het die grootste deel van sy latere lewe in
   Alexandrië gebly.

   Clemens het baie moeite gedoen om Christendom en Griekse wysbegeerte in
   ooreenstemming te bring. Sy werke bevat baie inligting oor die
   Gnostisisme, 'n religieuse stroming wat destyds 'n strawwe mededinger
   van die proto-ortodokse Christendom was. Sy leerling Origenes het sy
   opvolger as hoof van die Kategeteskool geword.

   Clemens was gedurende die hele laat antieke tydperk en later nog in die
   ooste hoog geag; sy werke is tydens die Middeleeue egter nie in Latyn
   vertaal nie. In 1748 het pous Benedictus XIV hom uit die Roomse
   heiligekalender laat skrap omdat daar min oor sy lewe bekend was, daar
   nie sprake kon wees van 'n openbare verering nie en sy leerstellings
   vir die Rooms-Katolieke Kerk twyfelagtig was. Dit is dus omstrede of hy
   by die kerkvaders gereken moet word.

   Aan Clemens word 'n brief toegeskryf wat aan ene Theodoros gerig was en
   waarmee hy tekste uit die Geheime Evangelie van Markus aan hom gestuur
   het. Hierdie geskrifte was gemik op gevorderde gelowiges en lewer onder
   meer bewys vir Jesus van Nasaret se homo-erotiese verhoudings.

[wysig] Werke

   In sy trilogie Protreptikòs eis toùs Héllenas (Vermanende rede aan die
   Grieke) weerlê Clemens die heidendom en doen 'n oproep tot bekering.

   In sy werk Paidagogós (Die opvoeder) behandel Clemens Christelike
   etiek, net soos die klein skrif Quis dives salvetur (Watter ryke sal
   gered word).

   In sy hoofwerk Stromateis (Tapyte) behandel hy dogmatiese vrae en
   religieus-filosofiese onderwerpe. Die titel verwys na die manier
   waarmee Clemens verskillende onderwerpe met mekaar verweef het.

   Verdere leesstof:
     * André Méhat: Clemens von Alexandrien. In: Theologische
       Realenzyklopädie. Boekdeel 8. Berlyn: De Gruyter 1981, bl. 101-113
       (oorsig). ISBN 3-11-002218-4

[wysig] Eksterne skakels

     * BBKL BBKL Inskrywing (met Literatuurverwysings) in die
       Biographisch-Bibliographisches Kirchenlexikon (Duits)
     * Werke (net in Engels beskikbaar)
     * Clemens und Satan: A Critique

   Wikiquote het 'n versameling aanhalings deur of oor Clemens van
   Alexandrië.
   Kategorieë: Griekeland • Teoloë

