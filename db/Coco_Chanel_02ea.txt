Coco Chanel


   Mode-ontwerpster

[wysig] Belangrikste prestasies

   Gabrielle 'Coco' Chanel, elegante Franse mode-ontwerpster wat die
   duidelike grense tussen manlike en vroulike kleredrag verwyder het, het
   'n klein modewinkeltjie omskep in een van die mees winsgewende moderyke
   van alle tye en het een van die twintigste eeu se mees invloedryke
   modetoonaangewers geword. Alhoewel sy nie haarself as 'n feminis wou
   beskryf nie, het sy 'n moderevolusie begin wat vrouens bevry het van
   korsette en wat eenvoud en gemak elegant gemaak het. Sy het praktiese
   klere soos broeke vir vroue, matroosbaadjies, oortrektruie, sportklere
   en laehakskoene populêr gemaak en het 'n omwenteling teweeg gebring in
   die tekstielnywerheid deur die eerste ontwerpster te wees wat woltruie
   in vrouedrag gebruik. Sy het ook haar eie toebehorelyn begin wat
   kostuumjuweliersware aanvaarbaar gemaak het. Haar suksesvolste produk
   was egter nie klere nie, maar haar bekende Chanel No 5 parfuum, die
   wêreld se eerste ontwerpergeur wat in 1923 bekendgestel is. Alhoewel sy
   in 1971 oorlede is, bestaan haar ryk, die House of Chanel, wat ten tyde
   van haar dood meer as 160 miljoen dollar per jaar verdien het, steeds
   voort en sal die modewêreld vir nog baie jare daardeur beïnvloed word.

[wysig] Lewensgeskiedenis

   Gabriella Chanel is op 19 Augustus 1883 in die Franse dorpie Saumur,
   Maine-et-Loire, buite die eg gebore. Na haar ma se dood en pa se
   daaropvolgende verlating, is sy eers deur twee tantes in Auvergne en
   daarna deur nonne in die Aubazine weeshuis groot gemaak. Sy het haar
   eerste betrekking, dié van naaldwerkster, gelos om 'n beroep as
   nagklubsangeres te probeer. In daardie tyd het sy die minnares van
   Etienne Balsan, 'n miljoenêrkavallerie-offisier geword en hy het haar
   eerste hoedwinkel in 1909 gefinansier. Haar volgende minnaar, Balsan se
   vriend, Arthur Capel, het haar uitbreiding van hoede tot klere in
   plekke soos Parys, Deauville en Biarritz gefinansier. Coco se eerste
   bekendheid het sy tydens die Eerste Wêreldoorlog verwerf toe sy
   werksklere ontwerp het, gebaseer op haar eie eenvoudige klere, vir die
   vroue wat die mans wat veg, se werk oorgeneem het. Sy het hobbelrokke
   vervang met reguit rokke, mansoortrektruie, matroosbaadjies en
   eenvoudige truistofrokke. Die meeste vroue het haar nuwe styl verwelkom
   en teen die middel-twintigerjare was die Chanel-voorkoms die norm. Deur
   die volgende paar dekades het haar bekendheid toegeneem en het sy
   bekend geword vir 'n verskeidenheid nuwe style, waaronder kort
   haarstyle, Sigeunerrompe, kostuumjuweliersware, blink aanddrag, kort
   swart rokkies, oophakskoene en kwilthandsakke. Sy het verder gegaan en
   die eerste ontwerperparfuum, Chanel No 5, bekend gestel en dit het haar
   suksesvolste produk geword. In 1939, toe Frankryk oorlog op Duitsland
   verklaar het, het sy haar modehuis gesluit en in 1945 is sy na
   Switzerland verban oor haar verhouding met die Nazi-offisier, Hans
   Gunther von Dincklage. Sy het eers in 1953 weer oopgemaak, toe sy haar
   gedistilleerde Chanel-voorkoms weer bekend gestel het in eenvoudige,
   gemaklike vorms van sagte tweeds en gedra saam met
   kostuumjuweliersware. Haar nuwe pakkies was dadelik gewild by die
   Amerikaners en teen 1959 was haar bekende Chanel-pakkies 'n
   'noodsaaklikheid' vir elke welgeklede vrou. Sy het aangehou werk en was
   besig met voorbereidings vir haar 1971-versameling toe sy skielik, op
   die ouderdom van 87, in haar privaatkwartiere in die Ritz Hotel in
   Parys oorlede is.
   Kategorie: Modeontwerpers

