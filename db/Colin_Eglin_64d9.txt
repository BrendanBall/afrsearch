Colin Eglin


   Colin Eglin was van 1970 meermale leier van die Progressiewe Party en
   sy opvolgers.

   Colin Wells Eglin is op 14 April 1925 in Seepunt, Kaapstad gebore en
   voltooi sy skoolopleiding aan die Hoërskool De Villiers Graaff op
   Villiersdorp. Daarna dien hy in die Tweede Wêreldoorlog in Italië voor
   hy hom as landmeter bekwaam aan die Universiteit van Kaapstad.

   Sy politieke loopbaan begin op die ouderdom van 26, toe hy van 1951 tot
   1954 in die dorpsraad van Pinelands dien. Daarna was hy lid van die
   Provinsiale Raad en word in 1958 se algemene verkiesing 'n
   Parlementslid vir die Verenigde Party.

   In 1959, tydens die V.P. se kongres in Bloemfontein, bedank hy en ander
   progressiewe lede van die V.P., die sogenaamde "Jong Turke", en stig op
   13 November daardie jaar die Progressiewe Party, voorloper van die
   huidige Amptelike Opposisie, die Demokratiese Alliansie. Hy verloor sy
   parlementêre setel in die verkiesing van 1961, maar keer terug na die
   Parlement in 1974 as L.P. vir Seepunt, wat hy bly tot met die koms van
   die demokrasie in 1994. Hy dien daarna nog tot 2004 as eers
   voorbanker-L.P. van die Demokratiese Party en later die Demokratiese
   Alliansie.

   Eglin is in 1971 verkies as leier van die Progressiewe Party, hoewel hy
   nie 'n L.P. was nie. Met die samesmelting van die Progressiewe Party en
   die Reformiste Party in Julie 1975, word Eglin leier van die
   Progressiewe Reformiste Party. Op 28 Junie 1977 ontbind die Verenigde
   Party en word die Nuwe Republiek Party gestig. 'n Groep oud-V.P.-lede
   weier om by die N.R.P. aan te sluit en saam met die P.R.P. stig hulle
   op 5 September 1977 die Progressiewe Federale Party, weer met Eglin as
   leier en later leier van die Amptelike Opposisie ná die verkiesing van
   30 November 1977.

   Hy word op 3 September 1979 opgevolg deur die jong, charismatiese dr.
   Frederick van Zyl Slabbert. Ná Slabbert in 1986 bedank, word Eglin weer
   partyleier tot hy vervang word deur dr. Zach de Beer.

[wysig] Bronne

     * Mostert, J.P.C., Politieke Partye in Suid-Afrika, Instituut vir
       Eietydse Geskiedenis, U.O.V.S., Bloemfontein, 1986.
     * Rosenthal, Eric, Encyclopaedia of Southern Africa, Juta and Company
       Limited, Kaapstad en Johannesburg, 1978.

   Kategorie: Suid-Afrikaanse politici

