Colmar


   Die historiese stadskern van Colmar
   Die historiese stadskern van Colmar
   Martin Schongauer se Madonna in die rosehaag
   Martin Schongauer se Madonna in die rosehaag

   Colmar is die derde grootste stad van die Franse région (gewes) Elsas
   ná Straatsburg en Mulhouse met 65 136 inwoners (1999). Colmar lê in 'n
   vlakte teen die Lauchrivier, sowat 20 kilometer wes van die Ryn en
   halfpad tussen Straatsburg (65 kilometer) en die Switserse stad Basel
   (60 kilometer). Die stad is die prefektuur (hoofstad) van die
   département Haut-Rhin en setel van die Appélhof van Elsas. Die
   prefektuur van Colmar administreer ook die arrondissement Colmar, wat
   uit ses kantons bestaan.

   Inhoud

        * 1 Geskiedenis
        * 2 Argitektoniese besienswaardighede
        * 3 Museums
        * 4 Eksterne skakels

[wysig] Geskiedenis

   Die naam Colmar is afgelei van die Latynse woord colombarium
   ("duiwehok"). Die stad is deur Franke gestig, en die oudste dokument,
   wat na Colmar verwys, dateer uit die jaar 823. Frederik II verleen
   stadstatus aan Colmar, wat sedert 1226 een van die vrye stede van die
   Heilige Romeinse Ryk en teen die middel van die 14de eeu 'n lid van die
   historiese Tien-Stede-Verbond van Elsas is.
   Colmar: Petite Venise ("Klein-Venesië")
   Colmar: Petite Venise ("Klein-Venesië")

   Colmar is in 1648 volgens die Vredesverdrag van Wesfale by Frankryk
   ingelyf en word die setel van die Soewereine Raad van Elsas. In 1789,
   die jaar van die Franse Rewolusie, het Colmar 11 000 inwoners.

   Ná die Pruisies-Franse Oorlog word Colmar as deel van Elsas-Lotaringe
   volgens die Vredesverdrag van Frankfurt, wat op 10 Mei 1871 gesluit is,
   48 jaar lank 'n Duitse stad en die administratiewe sentrum van
   Ober-Elsass, 'n distrik van die Ryksland Elsas-Lotaringe.

   Met die Verdrag van Versailles, wat op 28 Junie 1919 onderteken is,
   word Colmar weer Frans. Die Duitsers beset Colmar nog een keer tydens
   die Tweede Wêreldoorlog en lyf dit saam met Elsas-Lotaringe ook weer by
   die Duitse Ryk in, tot by die bevryding van die stad op 2 Februarie
   1945.

[wysig] Argitektoniese besienswaardighede

   Colmar beskik oor pragtige burgerhuise uit die Middeleeue en die
   Renaissance-tydperk en het sodoende sy Middeleeuse karakter tot vandag
   bewaar. Uitstekende voorbeelde van sy argitektoniese erfenis is die
   Pfister-huis (Frans: Maison Pfister), wat in 1537 deur 'n elvarende
   hoedemaker opgerig is, en die sogenaamde Koppehuis (Frans: Maison des
   Têtes), waarvan die fasade met meer as honderd "koppe" versier is.

   Die Martins-katedraal is die hoofkerk van Colmar. Dit is in die tydperk
   tussen 1230 en 1370 in 'n soort oorgangstyl tussen die Romaniese en
   Gotiese boustyl opgerig. Die Domimikaanse Kerk uit die 13de eeu huisves
   Martin Schongauer se beroemde skildery Madonna in die rosehaag uit die
   jaar 1473.

   Die stadswyk Petite Venise ("Klein-Venesië) lê teen die Lauchrivier en
   bekoor met sy ou vakwerkhuise en brûe.

[wysig] Museums

     * Die Musée d'Unterlinden staan bekend vir sy Isenheimse Altaar, wat
       teen die begin van die 16de eeu deur Matthias Grünewald geskep is,
       en werke van Martin Schongauer. Middeleeuse en plaaslike kunswerke
       kan eweneens besigtig word.
     * Die geboortehuis van die beeldhouer Frédéric Auguste Bartholdi
       (1834-1904), die skepper van die Standbeeld van Vryheid in New
       York, is tans 'n museum wat sy werke vertoon.

[wysig] Eksterne skakels

     * Die amptelike webwerf van Colmar

   Kategorie: Stede in Frankryk

