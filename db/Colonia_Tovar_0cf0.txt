Colonia Tovar


   Colonia Tovar
   Colonia Tovar

   Colonia Tovar is 'n dorp met sowat 2 000 inwoners, sowat 70 kilometer
   wes van die Venezolaanse hoofstad Caracas in die deelstaat Aragua. 'n
   Groot persentasie van die dorpsbevolking is nasate van Duitse
   immigrante uit die Kaiserstuhl-gebied, wat hier in die subtropiese
   omgewing 'n idilliese kolonie met vakwerkhuise en Duitse kulinêre
   tradisies - met onder meer Duitse bier en Swartwoudkoek - gestig het.
   Ook koekoekklokke, die bekendste soort Swartwoudklokke, word hier nog
   steeds vervaardig. Die dorp het danksy die toerisme en landbou die
   hoogste per capita-inkomste in Venezuela.

   Inhoud

        * 1 Geografie en klimaat
        * 2 Geskiedenis
        * 3 Kultuur
             + 3.1 Taal
             + 3.2 Argitektuur
             + 3.3 Museums
             + 3.4 Feesdae
             + 3.5 Kookkuns
        * 4 Eksterne skakels

[wysig] Geografie en klimaat

   Colonia Tovar lê wes van Caracas in 'n reënwoudgebied van die
   kusgebergte, teen 'n hoogte van sowat 1 800 tot 2 000 meter bo seevlak.
   Die dorp het 'n subtropiese klimaat met 'n gemiddelde jaarlikse
   temperatuur van 16 °C.

[wysig] Geskiedenis

   In 1842 is 358 burgers van die Duitse dorp Endingen in die
   Kaiserstuhl-bergreeks deur 'n Venezolaanse grootboer uitgenooi om hulle
   in dié Suid-Amerikaanse land te vestig om die plaaslike landbou te
   ontwikkel. Hulle het via Straatsburg na Le Havre in Normandië
   (Frankryk) en van daar per skip na Venezuela gereis. Die emigrante het
   'n standbeeld van hulle beskermheilige Sint-Maarten saamgeneem.

   Die emigrante het hulle uiteindelik op 8 April 1843 in die gebied van
   die huidige Colonia Tovar gevestig en as 'n volledig geïsoleerde
   gemeenskap hulle Suidwes-Duitse tradisies en hulle Alemanniese dialek
   bewaar, terwyl hulle in die res van Venezuela meer of min in
   vergetelheid geraak het. Tot by die jaar 1942 het hulle ook hul eie
   wetgewing gehandhaaf.

   Daar word vermoed dat die dorp ná die Tweede Wêreldoorlog as 'n
   skuilplek vir Duitse Nazi's gedien het.

   Ná die bou van 'n asfaltpad in 1964 het hulle weer kontak met die
   moderne wêreld en ook hulle Duitse tuisland gekry. 'n Aantal jong mense
   uit Colonia Tovar het hulle beroepsopleiding in Duitsland gekry. Die
   dorp is tans 'n gewilde toeristebestemming vir Venezolane en
   buitelandse besoekers. Colonia Tovar het veral in Duitsland danksy
   persberigte en televisie-dokumentêre bekendheid verwerf.

[wysig] Kultuur

[wysig] Taal

   Veral die ouer generasies praat nog steeds Alemán Coloniero, die
   plaaslike Alemanniese Duitse dialek, alhoewel jonger mense vanweë die
   toenemende hispanisering en vermenging met ander Venezolane nog nouliks
   kennis van dié taal het.

[wysig] Argitektuur

   Die vakwerkargitektuur is ontleen aan dié van die Duitse dorp
   Sasbachwalden in die Middel-Swartwoud.

[wysig] Museums

   Die dorp beskik oor 'n historiese en 'n kunshandwerkmuseum.

[wysig] Feesdae

     * 8 April: Stigting van die kolonie
     * 11 November: Fees van die beskermheilige Sint-Maarten

[wysig] Kookkuns

   Colonia Tovar staan bekend vir sy tradisionele Alemanniese kookkuns:
   Bloedwors, varkenspootjies, Kasseler ribbetjies, aartappels,
   braaiworsies, Swartwoudkoek en Tovar-bier.

[wysig] Eksterne skakels

     * 'n Swartwouddorpie in die trope - Reisverhale, prente en klanke
     * 'n Webwerf in die Swartwoud met inligting oor Colonia Tovar
     * Die amptelike webwerf van Colonia Tovar

   Kategorieë: Venezuela • Swartwoud

