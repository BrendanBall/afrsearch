Community of Christ


   Tempel van die Community of Christ in Independence (Missouri, VSA)
   Tempel van die Community of Christ in Independence (Missouri, VSA)
   Kerkportaal met die seël van die Community of Christ
   Kerkportaal met die seël van die Community of Christ

   Die Community of Christ, wat vroeër as die Reorganized Church of Jesus
   Christ of Latter Day Saints (RLDS) bekend gestaan het, is 'n
   Christelike godsdienstige denominasie. Die kerk is in die 1860's deur
   Amerikaanse Mormone onder die leiding van Joseph Smith III gestig, wat
   Brigham Young nie as profeet erken het nie. Joseph Smith III was die
   seun van Joseph Smith, Jr., die stigter van die sogenaamde "Kerk van
   Jesus Christus van die Heiliges van die Laaste Dae", 'n sektariese
   beweging, wat weens sy leerstellings van poligamie en diskriminasie
   teen vroue, Swartes en gay- en lesbiese gemeenskappe nog steeds baie
   omstrede was. Die Community of Christ verwerp diskriminasie op grond
   van ras, geslag en seksuele oriëntering.

   Die Community of Christ het sy hoofkwartier in Independence (Missouri,
   Verenigde State) en het volgens sy eie bewering meer as 250 000 lede in
   vyftig lande. 'n Suid-Afrikaanse gemeente bestaan sedert 2002.

   Die kerk, wat nog steeds die Bybel en die Boek van Mormon as
   godsdienstige skrifte aanvaar, verskil sterk van die meeste Christelike
   sektes deur sy benadering tot die evangelie; in sy missie-verklaring
   word die bevordering van gemeenskappe, wat deur vreugde, hoop, liefde
   en vrede gekenmerk word, ten doel gestel. Lede word aangemoedig om hul
   eie teologie te kies, en die kerk volg 'n oorwegend nie-liturgiese
   tradisie. Die kerk beklemtoon die pasifistiese en kommunitariese
   aspekte van die Mormoonse leerstellings, en sommige van sy gemmeentes
   steun intussen ook die ordinasie van vroue en huwelike van persone met
   dieselfde geslag. Die Community of Christ werk saam met ander kerke van
   die Ekumeniese Beweging, en sy tempels staan oop vir ander gelowiges.
   In teenstelling met die "Kerk van Jesus Christus van die Heiliges van
   die Laaste Dae" word sy dope deur ander Christelike kerke erken.

   Inhoud

        * 1 Geskiedenis
        * 2 Verwysings
        * 3 Eksterne skakels
             + 3.1 Kritiese kommentaar

[wysig] Geskiedenis

   Ná die moord op Joseph Smith Jr. in 1844 het 'n aantal gelowiges
   geweier om die outoriteit van Brigham Young as nuwe profeet en
   kerkleier te erken en ook nie by die groot Mormoonse trek na die
   Utah-gebied in die weste van die Verenigde State aangesluit nie. Hulle
   het in teenstelling met die oorspronklike moederkerk ook ten gunste van
   groter selfstandigheid van die verskillende kerkgemeentes gepleit. In
   1852 het verskillende groepe van die ortodokse Mormone-sekte
   weggebreek.
   Joseph Smith III (1832-1914)
   Joseph Smith III (1832-1914)

   Nadat hierdie beweging sowat tien jaar lank in talle groepe verdeel
   was, het Joseph Smith III in 1860 'n vergadering van die RLDS bygewoon
   en toegestem om as nuwe kerkleier te fungeer. As uitgewer van die True
   Latter Day Saint Herald het Joseph Smith III 'n groot invloed op die
   nuwe beweging uitgeoefen en groot moeite te doen om die nagedagtenis
   van sy vader te eer, wat volgens hom onteer is deur die Mormoonse
   leerstellinge aangaande poligamie. Smith het in die tagtigerjare saam
   met die federale owerhede saamgewerk by die kriminele vervolging van
   die poligamiese Utah-sekte. Die nuwe beweging het hom meer by die
   maatskaplike norme van die Amerikaanse samelewing aangepas en ook in sy
   godsdienstige leerstellinge nader by die ander Christelike denominasies
   beweeg. Die praktyk van dope vir oorledenes is in die 20ste eeu
   gestaak.

   Die RLDS het sy hoofkwartier in die vroeë 20ste eeu na die stad
   Independence in Missouri in die Midweste van die VSA verskuif. Die
   Verenigde Orde van Enog, wat in 1909 gestig is, was 'n poging om 'n
   soort koöperatiewe gemeenskap van gelowiges daar te stel;
   gemeenskapsgevoel en wedersydse verantwoordelikheid is sterk
   beklemtoon.
   Tempel in Kirtland (Ohio)
   Tempel in Kirtland (Ohio)

   Toe Smith se seun Frederick M. Smith in 1914 die voorsitterskap van die
   RLDS oorgeneem het, was die uitvoerende gesag en groot invloed van die
   kerkleiers reeds onbetwis, en die gemeenskap se ledetal het 71 000
   beloop. Frederick M. Smith se outoritêre neigings het daartoe gelei dat
   in 1925 'n aantal kleiner groepe vamn die RLDS weggebreek het. In die
   tydperk van die Groot Depressie ná 1929 was die kerk genoodsaak om sy
   begroting te verminder en van kerkpersoneel ontslae te raak. Smith het
   egter voortgegaan om die sosiale aspekte van die Christelike geloof te
   beklemtoon en die kerk aangemoedig om die skepping van werkgeleenthede
   vir kerklede in nywerhede te bevorder. Ook kultuur en beeldende kunste
   het 'n groot rol in die kerk gespeel.

   Ná die Tweede Wêreldoorlog het die RLDS weer belang gestel in wêreldwye
   sendingwerk, die belangrikheid van aanbidding beklemtoon en hom
   toegespits op die opleiding van kerkpersoneel. Onder die voorsitterskap
   van William W. Smith het die RLDS die Amerikaanse burgerregtebeweging
   van die 1960's in 'n beperkte mate begin steun. Die 1970's was
   gekenmerk deur die senddingwerk in Suid-Amerika en die beklemtoning van
   die broederskap van alle Christene, wat Jesus Christus as hulle
   saligmaker erken, as die leidende beginsel van die kerk. Die kerk het
   in 1984 ook die ordinasie van vroue aanvaar. Teen die begin van die
   1990's het die aantal vroulike predikante 3 000 beloop.

   Die kerk is tans die tweede grootste denominasie in die Mormoonse
   beweging en die grootste "Prairie-Mormoonse" gemeenskap, wat in
   teenstelling met die Mormone van Utah nie Brigham Young as leier
   aanvaar het nie. Tot onlangs was alle voorsitters van die kerk
   regstreekse afstammelinge van Joseph Smith Jr., maar in 1996 het met
   Grant McMurray vir die eerste keer 'n nie-verwante die amp beklee. Hy
   het in 2004 afstand van dié amp gedoen, en in Junie 2005 het die kerk
   se wêreldkonferensie Steven M. Veazey as sy opvolger benoem.

   Die naam van die kerk is al in 2001 gewysig tot Community of Christ.
   Alhoewel die Community of Christ nog steeds Joseph Smith se "Boek van
   Mormon" as 'n waardevolle bron van leerstellings beskou, beweer die
   kerk nie meer dat die boek die vroeë geskiedens van Amerika sou
   behandel nie. Die kerk gebruik wél 'n "geïnspireerde versie" van die
   Bybel, dit wil sê 'n teks wat deur Joseph Smith gewysig is. 'n Aantal
   wysigings, wat Smith in die laaste jare voor sy dood (in sy sogenaamde
   Nauvoo-fase tussen 1840 en 1844) gemaak het, is egter nie by hierdie
   versie opgeneem nie. 'n Ander bron van leerstellinge is Doctrine and
   Covenants, 'n boek van openbaringe, wat deur profete van die beweging
   ontvang is.

[wysig] Verwysings

     * Richard P. Howard, The Church Through the Years, Herald House:
       1992. Volume 1: Beginnings to 1860: ISBN 0-8309-0556-1 Volume 2:
       ISBN 0-8309-0629-0
     * Andrew Bolton and Jane Gardner, "The Sacraments: Symbol, Meaning
       and Discipleship," Herald House, 2005. ISBN 0-8309-1173-1
     * Jerry Nieft, ed., "Walking with Jesus: A Member's Guide in the
       Community of Christ," Herald House, 2004. ISBN 0-8309-1105-7
     * Community of Christ, "The Priesthood Manual, 2004 Edition," Herald
       House, 2004. ISBN 0-8309-1016-6
     * Community of Christ, "Church Administrators' Handbook: 2005
       Edition," Herald House, 2005. ISBN 0-8309-1119-7
     * Roger D. Launius, Joseph III: Pragmatic Prophet, University of
       Illinois Press: 1995. ISBN 0-252-06515-8
     * Inez Smith Davis, The Story of the Church: A History of the Church
       of Jesus Christ of Latter Day Saints and of Its Legal Successor,
       the Reorganized Church of Jesus Christ of Latter Day Saints, 12th
       edition, Herald House: 1981. ISBN 0-8309-0188-4
     * Community of Christ, "World Conference Resolutions: 2002 Edition,"
       Herald House, 2003. ISBN 0-8309-1053-0

[wysig] Eksterne skakels

     * Community of Christ, amptelike webwerf
     * Official youth ministries website of the Community of Christ
     * Herald House, amptelike uitgewery van die Community of Christ
     * Community of Christ Seminarie by die Graceland University,
       amptelike webwerf
     * Graceland University, 'n universiteit wat amptelik deur die kerk
       gesteun word
     * Die geskiedenis van die kerk
     * Verklaring van die Eerste Presidentskap aangaande Grant McMurray se
       bedanking
     * GALA: Gay and Lesbian Acceptance – 'n Groep wat uit kerklede
       bestaan, maar nie deur die kerk befonds word nie
     * Outreach International, 'n welsynsorganisasie, wat deur die
       Community of Christ amptelik gesteun word
     * John Whitmer Historial Association, 'n vereniging van geleerdes,
       wat hulle toespits op die Community of Christ history
     * Biografie van kerkleiers
     * Ontario Consultants on Religious Tolerance - Algemene inligting oor
       die Community of Christ
     * Ontario Consultants on Religious Tolerance - Die Community of
       Christ en Homoseksualiteit

[wysig] Kritiese kommentaar

     * The Watchman Expositor: What about the RLDS?
     * Hank Hanegraaff oor die RLDS

   Kategorie: Christendom

