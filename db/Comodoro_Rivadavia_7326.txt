Comodoro Rivadavia


   Comodoro Rivadavia
   Comodoro Rivadavia

   Comodoro Rivadavia is 'n stad en seehawe met sowat 136 000 inwoners
   (2001) in die provinsie Chubut (Patagonië), Argentinië, aan die golf
   van San Jorge en sowat 880 km suidwes van Bahía Blanca. Die stad het 'n
   universiteit; die belangrikste bron van inkomste is ru-olie - naby die
   stad is die grootste olievelde van Argentinië wat in 1907 ontdek is.
   Ander belangrike bronne van inkomste is die tekstielnywerheid en
   vissery.
   'n Nagtelike uitsig oor die hoofstraat van Comodoro Rivadavia
   'n Nagtelike uitsig oor die hoofstraat van Comodoro Rivadavia

   In April 1903 het 103 Bittereinders onder die leiding van Conrad Visser
   en Martin Venter hier aangekom - Afrikaners wat na die Tweede
   Vryheidsoorlog 'n nuwe tuiste in Suid-Amerika gesoek het. Die aantal
   Suid-Afrikaanse immigrante in die provinsie Chubut styg in die jare tot
   1906 nog aansienlik en beloop in die omgewing van 600 mense. Die meeste
   van hulle het in die dertigerjare weer na Suid-Afrika verhuis, talle
   van hul nasate leef egter nog in die omgewing van Comodoro Rivadavia.
   Die Afrikaanse gemeenskap het wél verargentyns, maar baie tradisies
   word nog steeds bewaar. Die nasate van die pioniers beskik oor hul eie
   kerk en praat nog steds Afrikaans.

   Op 13 November 1987 is die Afrikaanse pioniers van Comodoro Rivadavia
   met 'n monument vereer. Die oprigting van die gedenkteken is aanvanklik
   deur die plaaslike Christelike Vrouevereniging aangemoedig, en onder
   meer danksy 'n skenking van die Federasie van Afrikaanse
   Kultuurverenigings het die monument, wat in die middel van Comodoro
   Rivadavia se boulevard Alsina staan, uiteindelik 'n realiteit geword.

   Die gedenkteken is as 'n geboë muur ontwerp en staan op 'n platform met
   'n kompasroos, wat die meridiane uitbeeld. Op die muur word die
   geskiedenis van die pioniers met simbole aangedui. 'n Voortrekkervrou
   met haar kind versinnebeeld die herkoms van die Afrikaanse setlaars,
   terwyl hulle pioniersgees deur 'n ossewa en hulle emigrasie na
   Argentinië met 'n stoomgedrewe seilskip gesimboliseer word.

[wysig] Bronne

     * Christiaan Johannes Scheepers Strydom: Afrikaners in die vreemde
       (Die Afrikaner en sy kultuur, deel 5). Kaapstad 1976: Tafelberg
       Uitgewers

[wysig] Eksterne skakels

     * Suid-Afrikaners in Patagonia

   Kategorie: Stede in Argentinië

