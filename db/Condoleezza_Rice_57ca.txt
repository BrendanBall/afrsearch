Condoleezza Rice


   Condoleezza Rice
   Condoleezza Rice

   Condoleezza Rice (gebore op 14 November 1954 in Birmingham, Alabama) is
   die 66ste Amerikaanse Minister van Buitelandse Sake (Engels: United
   States Secretary of State) en die tweede politikus wat hierdie amp in
   die regering van President George W. Bush beklee. Rice is die eerste
   Afro-Amerikaanse vrou, tweede Afro-Amerikaanse politikus (na Colin
   Powell, haar voorganger wat in die tydperk tussen 2001 en 2005 as
   Minister van Buitelandse Sake gedien het) en tweede vrou (na Madeleine
   Albright, wat die amp tussen 1997 en 2001 beklee het) wat as hoof van
   die Departement van Buitelandse Sake dien.

   Condoleezza Rice was President Bush se Raadgewer oor Nasionale
   Veiligheid tydens sy eerste ampstermyn (2001-2005). Voordat sy 'n pos
   in die Bush-administrasie beklee het, was Rice 'n professor in
   Politieke Wetenskap aan die Stanford-universiteit, waar sy tussen 1993
   en 1999 as provoos gedien het.

   In die regering van President George H. W. Bush het sy gedurende die
   ontbinding van die Sowjetunie en die Duitse hereniging ook die pos van
   Raadgewer oor Sowjet- en Oos-Europese Sake gedien. Sy het 'n
   uitstekende begrip van Russies en praat daarnaas ook Duits, Frans en
   Spaans.

   Teen die begin van haar ampstermyn as Minister van Buitelandse Sake het
   Rice haar vir die vinnige demokratisering van die Middel-Ooste
   uitgespreek en 'n pioniersrol by die toepassing van haar Diplomasie van
   Verandering gespeel. Haar beleid, wat die Amerikaanse steun vir
   demokraties verkose regerings beklemtoon het, is met die oorwinning van
   die radikale Palestynse Hamas-beweging, wat 'n meerderheid van die
   uitgebragte stemme in die Palestynse gebiede op hom verenig het,
   alhoewel dit Islamitiese terreur teen Israel steun, 'n nekslag
   toegedien. 'n Ander vraagstuk was die voortgesette Amerikaanse steun
   vir nie-demokratiese stelsels in lande soos Egipte en Saoedi-Arabië.
   Nogtans het haar beleid en haar uitgesproke diplomatieke styl verseker
   dat sy in die media erkenning as 'n sterk leierfiguur gekry het.

   Condoleezza Rice is in die jare 2004 en 2005 deur die tydskrif Forbes
   as die magtigste vrou ter wêreld geranglys en in 2006 as die tweede
   magtigste na die Duitse bondskanselier Angela Merkel.

[wysig] Eksterne skakels

     * Biografie op die Wit Huis se amptelike webwerf

   Kategorie: Amerikaanse politici

