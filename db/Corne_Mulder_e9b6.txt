Corne Mulder


   Dr. Corné (C.P.) Mulder is die voorsitter van die Vryheidsfront se
   Grondwetlike Komitee. Hy behaal sy B.Iuris graad aan die
   Potchefstroomse Universiteit vir Christelike Hoër Onderwys in 1980, met
   Politieke Wetenskap en Internasionale Politiek as ekstra hoofvakke.

   Hy voltooi 'n LLB graad in 1982 met onderskeidings in verskeie vakke.

   Daarna het hy navorsing by die Instituut vir Gevorderde Regsstudies van
   die Universiteit van Londen en die Max-Planck-Instituut für
   ausländisches öffentliches Recht und Völkerrecht, te Heidelberg
   Duitsland gedoen. Hierdie navorsingsperiode was ondersteunend tot die
   voltooiing van 'n Doktorsgraad in Staatsreg (LLD) wat hy op die
   ouderdom van 26 in 1984 behaal het.

   Nadat hy in 1987 as prokureur van die Hooggeregshof toegelaat is, is hy
   op 29 Maart 1988 op 29 jarige leeftyd vir die eerste keer as
   Parlementslid verkies.

   Hy was in Maart 1994 direk betrokke by die stigting van die
   Vryheidsfront, en word herkies as Parlementslid op 27 April 1994, op 2
   Junie 1999 en weer op 14 April 2004.

   Hy is 'n lid van die Portefeulje Komitee vir Provinsiale sake en
   Plaaslike Regering. Hy was betrokke by die skryf van die nuwe Grondwet
   as lid van die Grondwetlike Komitee van die Grondwetlike Vergadering.
   Na die 1999-verkiesing word hy ook aangewys as hoofsweep van die
   Vryheidsfront.

   Dr. Mulder het uitgebreide buitelandse reise onderneem vir navorsings-
   en studiedoeleindes, en het 'n belangrike rol gespeel om die VF in lyn
   met moderne staatkundige ontwikkelings rakende selfbeskikking en
   minderheidsregte in die wêreld te plaas.

   Dr. Mulder is getroud met Alma Visser, en hulle het twee seuns en twee
   dogters.
   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Saadjies • Suid-Afrikaanse politici

