Cornelis van Quaelberg


   Cornelis van Quaelberg (ook van Quaelbergen of van Quaalberg) ( - 3
   Februarie 1687, Batavië^[1]) was die derde kommandeur aan die Kaap die
   Goeie Hoop en het Zacharias Wagenaer op 27 September 1666 opgevolg.

   Hy het op 25 Augustus 1666 in die Kaap aangeland.

   Tydens Van Quaelberg se ampstermyn is hy ingelig dat die Franse beplan
   het om 'n fort by Saldanhabaai op te rig. Van Quaelberg het vier
   soldate onder bevel van sersant W. Wiederholt oorland na Saldanhabaai
   gestuur, maar die Franse skip, Saumacque het voor die Nederlanders daar
   aangekom. Die Franse het 'n vlagpaal met 'n loodplaat opgerig by die
   grootste watergat om aan te dui dat die terrein onder Franse bestuur
   geval het. Die loodplaat het 'n inskripsie met die wapenskild van
   Lodewyk XVI en die naam van De Montdevergue gedra. Kort na die
   Nederlanders se aankoms het die Franse vertrek met 'n vrag voëleiers en
   seevoëls. Anthonij Bosman het op 7 Julie 1668 verslag gedoen dat hy die
   paal uitgekap en verbrand het.^[2]

   Kommandeur van Quaelbergen is in 1668 uit die VOC se diens ontslaan
   nadat hy die Franse admiraal en onderkoning, De Montdeverque, en sy
   vloot in die Kaap ontvang en onthaal het. Die vloot was erg beskadig as
   gevolg van gevegte teen die Engelse en hy het hulle toegelaat om hul
   skepe met voorraad uit die Kompanjie se store te herstel.^[3] Dit het
   die VOC tot kommer gestrek omdat die Franse Oos-Indiese Kompanjie onder
   Colbert 'n belangrike konkurrent kon word. Van Qualenbergen het die
   Franse skepe oënskynlik beter behandel as die van die VOC.^[4]

   Van Quaelbergen is later weer deur die VOC in diens geneem en het van
   1680 tot 1684 gedien as Goewerneur-generaal van Malakka.

   Van Quaelbergen is in 1672 met Henriette Chastelain getroud en is op 3
   Februarie 1687 in Batavia oorlede.^[1]^[3]

   Vooraf gegaan deur:
   Zacharias Wagenaer Kommandeur van die Kaap de Goede Hoop
                      27 September 1666 – 18 Junie 1668    Opgevolg deur:
                                                           Jacob Borghorst

[wysig] Verwysings en Bronne

    1. ^ ^1,0 ^1,1 Daghregister van't Casteel Batavia van het jaar 1687,
       Afgelaai op 2 Maart 2007
    2. ^ Route 27, Early Activity on the Langebaan Lagoon, Besoek op 3
       Maart 2007
    3. ^ ^3,0 ^3,1 Louis Engelbrecht Cornelis van Quaelberg 1666-1668,
       Besoek op 2 Maart 2007
    4. ^ Jo and Judy Vorster Johannes Praetorius, Besoek op 2 Maart 2007

     * Hymen W.J. Picard: Masters of the Castle

   Kategorieë: Nederlandse politici • VOC

