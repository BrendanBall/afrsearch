Costa Rica


                  República de Costa Rica
   Republiek van Costa Rica


   Vlag van Costa Rica Landswapen van Costa Rica

   Volkslied
   Noble patria, tu hermosa bandera
   Afrikaans: Edele vaderland, jou wonderlike vlag
   Ligging van Costa Rica
   Hoofstad
   (en grootskeeps stad)          San José
                                  9°55′N 84°4′W
           Amptelike tale         Spaans
              Regering            Grondwetlike demokrasie
                                  (Presidensiële republiek)
    -  President                  Óscar Arias Sánchez
    -  Visepresident              Laura Chinchilla
                       Onafhanklikheid
    -  van Spanje (via Guatemala) 15 September 1821
    -  van die UPCA               1838
                         Oppervlakte
    -  Totaal                     51 100 km² (128de)
                                  19 730 sq mi
    -  Water (%)                  0,7
                          Populasie
    -  Julie 2007 estimate        4 133 884 (119de)
    -  digtheid                   85/km² (107de)
                                  220/sq mi
   GDP (PPP)                      2006 estimaat
    -  Totaal                     $56,777 miljard (84ste)
    -  Per kapita                 $12 000 (62de)
   Gini^Sjabloon:H:title (2001)   49,9 (high)
   MOI (2007)                     0,846 (high) (48de)
               Valuta             Costa Ricaanse colón
              Tydsone             (GUT-6)
            Internet TLD          .cr
             Skakelkode           +506

   Costa Rica, amptelik die Republiek van Costa Rica (Spaans: República de
   Costa Rica [reˈpuβlika ðe ˈkosta ˈrika]), is 'n klein republiek in
   Sentraal-Amerika met 'n oppervlakte van 51 100 vierkante kilometer en
   'n bevolking van 4,1 miljoen mense. Die land grens in die noorde aan
   Nicaragua, in die suidooste aan Panama, in die noorde en suide aan die
   Stille Oseaan en die Karibiese See in die ooste.

   Die Spaanse benaming vir die land, wat letterlik "Ryke Kus" beteken,
   was oorspronklik baie misleidend - die gebied was tydens die Spaanse
   koloniale bewind die mees agtergeblewe streek in Sentraal-Amerika.^[1]
   Aangesien die gebied nie oor enige mineraalbronne beskik het en daar
   ook geen groot plantasies ontstaan het nie, is daar nouliks negerslawe
   ingevoer. Selfs die inheemse Indiaanse bevolking was reeds voor die
   koloniale tydperk baie klein sodat Costa Rica in teenstelling met sy
   buurlande 'n merendeels Europese blanke samelewing gebly het.

   Reisverhale uit die 19de en vroeë 20ste eeu het die land as 'n soort
   "Switserland in Sentraal-Amerika" beskryf en sodoende na die vreedsame
   naasbestaan verwys wat sy oorwegend landelike bevolking van relatief
   welvarende kleinboere gevoer het.^[2] Koffieverbouing was die
   vernaamste inkomstebron.

   Sommige van hierdie beskrywings was moontlik oordrewe, maar die land
   het nogtans ná 300 jaar se koloniale bewind in 1821 van Spanje
   onafhanklik geword en tot 'n relatief stabiele demokrasie met hoë
   onderwysstandaarde, 'n hoë lewensverwagting, die hoogste per
   capita-inkomste in Sentraal-Amerika en min sosiale spannings tussen
   armes en welvarendes ontwikkel. Volgens die standaarde van die Menslike
   Ontwikkelingsindeks (MOI) was Costa Rica in 2007 op drie na die mees
   ontwikkelde land van Latyns-Amerika en 48ste op die wêreldwye
   ranglys.^[3]

   Costa Rica handhaaf daarnaas ook hoë ekologiese standaarde as 'n
   gewilde bestemming vir ekotoeriste en die eerste land wat volgens 'n
   aankondiging van sy regering in 2007 beplan om tot 2021 'n
   kooldioksied-neutrale samelewing te wees.^[4]

   Inhoud

        * 1 Geografie
        * 2 Klimaat
        * 3 Geskiedenis
             + 3.1 Vroeë geskiedenis
             + 3.2 Die Spaanse koloniale bewind
             + 3.3 Onafhanklikheid in die 19de eeu
             + 3.4 Die 20ste eeu
        * 4 Demografie
             + 4.1 Etniese verdeling
             + 4.2 Tale
             + 4.3 Verspreiding en verstedeliking
             + 4.4 Religie
        * 5 Ekonomie
             + 5.1 Ekonomiese struktuur
             + 5.2 Ekonomiese sektore
             + 5.3 Buitelandse handel
        * 6 Verwysings
        * 7 Eksterne skakels

[wysig] Geografie

   Costa Rica is in die smal suidelike gedeelte van die
   Sentraal-Amerikaanse landbrug geleë en word in die weste en suidweste
   deur die waters van die Stille Oseaan en in die ooste van die Karibiese
   See begrens. In teenstelling met die Karibiese kuslyn en sy homogene
   landskapsvorm word die Pasifiese kusstreek deur 'n aantal baaie en
   skiereilande gekenmerk. Die grootste baaie is die Golf van Nicoya, die
   Golf van Dulce en die Coronadabaai. Die Nicaragua-meer en die San
   Juanrivier vorm 'n natuurlike noordelike grens met Nicaragua, terwyl
   Costa Rica in die suide aan Panama grens.
   Die vulkaan Irazú
   Die vulkaan Irazú

   Drie bergreekse vorm die geografiese ruggraat van die land wat die
   Noordelike en Karibiese Vlaktes van die Guanacaste-vlaktes en die
   bergland van die skiereiland Nicoya in die noordweste en van die
   voorgebergtes en heuwellande in die suidweste skei.

   Die noordweste van Costa Rica word oorheers deur die bergreeks
   Cordillera de Guanacaste, 'n smal ketting van vulkaankeëls, waarvan die
   vulkaan Orosí 'n hoogte van 1 971 meter bo seevlak bereik. Miravalles
   (2 020 meter) is een van vyf aktiewe vulkane in hierdie bergreeks. Met
   sy relatief droë klimaat het Guanacaste tot 'n sentrum van die
   veeteeltbedryf ontwikkel. Die Cordillera Central of Sentrale Bergreeks,
   wat by die Guanacaste-reeks aansluit, behels magtige vulkane wat nog
   nie almal geblus is nie. Irazú is met 3 432 meter die hoogste van
   hierdie vulkane en was net soos Poás (2 705 meter) in die 20ste eeu nog
   steeds aktief.^[5]

   Die Sentrale Bergreeks gaan in die suide geleidelik oor in die lang
   Valle Central of Sentraal-Vallei. Hierdie vallei met 'n hoogte tussen
   1 100 en 1 500 meter vorm danksy sy vrugbare vulkaniese grond en sy
   gunstige klimaattoestande die demografiese en ekonomiese sentrum van
   Costa Rica met die hoofstad San José.

   Die derde en hoogste bergreeks Cordillera de Talamanca loop tot by
   Panama. Met die Chirripó Grande (3 820 meter) behels dit ook die
   hoogste piek van Costa Rica. Die noordwestelike gedeelte van die
   bergreeks gaan oor in die berglande van Bustamante en Turraberes met
   hul kenmerkende diep ravyne.

   Die Noordelike en Karibiese Vlaktes lyk ten opsigte van hul
   landskapsvorm baie op mekaar. Ongunstige klimaattoestande met hoë
   reënvalle van jaarliks tussen 3 000 en 6 000 millimeter het daartoe
   gelei dat die gebied - met uitsondering van die kusstreek rondom die
   seehawe Puerto Limón - yl bevolk gebly het. Die ondeurdringbare
   reënwoud lewer waardevolle houtsoorte op.

[wysig] Klimaat

   Costa Rica het - behalwe vir die gematigde berggebiede - 'n tropiese
   klimaat met relatief klein temperatuurskommelings, alhoewel daar as
   gevolg van sy hoogs verskillende landskapsvorme geen homogene
   klimaatsones bestaan nie. Die gemiddelde jaarlikse temperature beweeg
   tussen 31,7 °C in die kusvlaktes en 16,7 °C in die bergagtige
   binneland. Die reënseisoen duur van Mei tot Desember.

   Die noordoostelike vlaktes en die berglande langs die Karibiese See kry
   dwarsdeur die jaar baie reën (omtrent 6 000 millimeter), terwyl daar in
   die noordwestelike vlaktes, die skiereiland Nicoya, die bekkens van die
   bergreekse en teen die oostelike hellings van die Cordillera de
   Talamanca ook droë seisoene voorkom. In die Pasifiese kusstreke word 'n
   gemiddelde jaarlikse reënval tussen 2 000 en 3 000 millimeter
   aangeteken. Die hoogste berggebiede word deur mis met hoë vogtigheid,
   sterk winde en lae temperature gekenmerk.

[wysig] Geskiedenis

[wysig] Vroeë geskiedenis

   Die oudste argeologiese vondse van menslike nedersettings in Costa Rica
   dateer uit die periode van voor 8 000 v.C., maar dit wil voorkom asof
   die gebied in die Voor-Kolumbiaanse tydperk as gevolg van sy lae
   bevolkingsdigtheid slegs 'n ondergeskikte rol in Sentraal-Amerika
   gespeel het.^[6] Daar is tenminste geen oorblyfsels van groter
   nedersettings of enige indrukwekkende steengeboue soos in die geval van
   die meer gevorderde beskawings van die noordelike Sentraal-Amerika of
   die Andes-streek van Suid-Amerika.

   Die enigste beduidende argeologiese vindplek in Costa Rica is naby
   Guayabo, sowat 48 kilometer oos van San José, geleë. Die nedersetting,
   wat hier ontdek is, het omstreeks 1 000 v.C. ontstaan en gedurende sy
   bloeitydperk 10 000 inwoners gehad. Die argeologiese vondse uit die
   gebied, waarondr voorwerpe uit goud en jade asook pottebakkersware,
   word in verskillende musea in San José vertoon.

[wysig] Die Spaanse koloniale bewind

   Die bouvalle van die ou basiliek van Cartago. Die stad is in 1563 as
   die eerste Spaanse nedersetting in Costa Rica gestig
   Die bouvalle van die ou basiliek van Cartago. Die stad is in 1563 as
   die eerste Spaanse nedersetting in Costa Rica gestig

   Toe Christophorus Columbus tydens sy derde en laaste reis op 18
   September 1502 naby die huidige Limón voet aan wal gesit het, was daar
   vermoedelik slegs 'n klein inheemse bevolking van sowat 20 000 mense
   wat uit 'n aantal stamme met verskillende tradisies bestaan het. Vanweë
   die goud, wat Columbus van die bewoners ontvang het, het hy die gebied
   Costa Rica of "Ryke Kus" vernoem. Sy verhale oor rykdomme in die gebied
   het 'n aantal avonturiere na Costa Rica gelok, maar in plaas van
   goudskatte het die Spanjaarde in 'n vyandelike omgewing met weerbare
   inboorlinge, uitgestrekte moerasgebiede en tropiese siektes te doen
   gekry.

   Die Spanjaarde het nogtans daarin geslaag om die gebied te verower en
   in 1520 by die Kapitanaat-Generaal Guatemala in te lyf.^[7] Vroeë
   pogings om die Atlantiese kusstreke te koloniseer het egter misluk.
   Eers in 1561 is die weerstand van die inheemse bevolking gebreek, en
   die Spanjaarde het tot by die hartland van Costa Rica deurgedring. Die
   koloniale owerhede in Guatemala het in 1563 Juan Vazquez de Coronado as
   goewerneur na Costa Rica gestuur. Die stad Cartago, wat in dieselfde
   jaar as administratiewe sentrum gestig is, het tot in 1823 as die
   hoofstad van Costa Rica gefungeer. Nogtans is gedurende die 17de en
   18de eeu alle belangrike politieke besluite in Guatemala geneem, en die
   Spaanse bewindhebbers het min belang in die nuwe kolonie gestel.

   Vanweë die gebrek aan ingevoerde slawe was die Spaanse koloniste
   genoodsaak om hul land self te bewerk. Die meestal klein plase was
   beperk tot bestaansboerdery, en sodoende was daar aanvanklik geen
   sprake van enige noemenswaardige ekonomiese ontwikkeling. Eers vanaf
   die laat 18de eeu is nuwe nedersettings gestig wat met uitvoere soos
   koring en tabak beter lewensomstandighede vir hul bewoners verseker
   het. Die handel met Europa, waarheen veral tabak, balsemolie en huide
   uitgevoer is, is in die periode tussen 1640 en 1820 deur seerowery in
   die Karibiese See ontwrig sodat die meeste handels- en
   uitvoeraktiwiteite na die Pasifiese kus verskuif moes word.^[8]

[wysig] Onafhanklikheid in die 19de eeu

   Op 15 September 1821 het Sentraal-Amerika van Spanje onafhanklik
   geword, alhoewel die eerste berigte oor hierdie gebeurtenis Costa Rica
   eers een maand later bereik het. Die land was nou verdeeld oor sy
   politieke toekoms - terwyl leiers in Cartago en Heredia vir die
   toetreding tot die nuutgestigte staat Mexiko gepleit het, was hul
   teenstanders in San José ten gunste van 'n nuwe konfederasie van
   Sentraal-Amerikaanse state. Ná 'n kortstondige burgeroorlog het San
   José gewen, en Costa Rica het by die "Verenigde Provinsies van
   Sentraal-Amerika" aangesluit, 'n konfederasie wat in 1823 deur
   Guatemala, Honduras, El Salvador, Nicaragua en Costa Rica gestig is.

   In 1824 is Juan Mora Fernandez tot die land se eerste staatshoof
   verkies. Sy progressiewe beleid was gemik op die uitbeiding van die
   openbare onderwysstelsel en die bevordering van die koffiebedryf deur
   middel van landskenkings vir planters. Die sogenaamde koffiebaronne het
   vinnig tot Costa Rica se nuwe elite ontwikkel en hul invloed doelbewus
   gebruik om die regering van die eerste president José Maria Castro
   omver te werp. Sy opvolger, Juan Rafael Mora, het met sy oorwinning oor
   Amerikaanse avonturiers onder leiding van William Walker 'n einde aan
   Noord-Amerikaanse pogings gemaak om van Sentraal-Amerika 'n slawestaat
   te maak en dit by die Verenigde State in te lyf.^[9]

   In 1839 het die Sentraal-Amerikaanse konfederasie verbreek, en Costa
   Rica het 'n selfstandige nasie geword. Die huidige Republiek van Costa
   Rica het egter eers in 1848 tot stand gekom, maar dit was in politieke
   opsig aanvanklik allesbehalwe stabiel. Ná 'n dekade van politieke
   onluste het generaal Tomás Guardia in 1870 die mag oorgeneem. Sy bewind
   as militêre diktator het twaalf jaar lank geduur en was deur 'n
   relatief progressiewe beleid gekenmerk wat vrye en verpligte primêre
   onderwys, 'n beperking van die weermag se invloed en die heffing van 'n
   belasting op die inkomste van koffieboere ingesluit waarmee openbare
   werke gefinansieer is.

   Die piesang-maatskappy, wat deur die Amerikaanse sakeman Minor Keith
   gestig is, het sedert 1899 as United Fruit Company bekend gestaan.
   Hierdie maatskappy het 'n belangrike rol by die ekonomiese ontwikkeling
   van die kusvlaktes gespeel en byvoorbeld die piesang-uitvoerhawens
   Quepos en Golfito laat bou, tog het Costa Rica in toenemende mate
   afhanklik geword van buitelandse markte en kapitaal.^[10] Danksy 'n
   kontrak met Minor Keith is die Atlantiese spoorweg gebou wat San José
   met die Karibiese kus verbind het. In die volgende jare het die land
   weer teruggekeer tot 'n demokratiese regeringstelsel, alhoewel die
   politieke situasie eers in die vroeë 20ste eeu as stabiel beskryf kon
   word.

[wysig] Die 20ste eeu

   President Óscar Arias Sánchez in Mei 2006
   President Óscar Arias Sánchez in Mei 2006

   Die verkiesing van Dr. Rafael Angel Calderón Guardia tot president het
   in 1940 'n nuwe tydperk van vooruitgang ingelui. Sy beleid het 'n
   landhervorming, minimumlone en progressiewe belasting ingesluit.
   Calderón se Verenigde Sosiaal-Christelike Party het met sy weiering om
   sy neerlaag in die verkiesing van 1948 te aanvaar 'n burgeroorlog
   veroorsaak. Die oorlog, wat 40 dae gewoed en 2 000 menselewens geëis
   het, is uiteindelik danksy die steun van die Kubaanse en Guatemalaanse
   regerings deur die anti-Calderón magte onder leiding van José Maria
   (Don Pepe) Figueres Ferrer, wat in 1942 as balling na Mexiko gevlug
   het, gewen.

   Figueres het die hoof van die sogenaamde Stigtingsjunta van die Tweede
   Republiek van Costa Rica geword. Die hervormings, wat deur Calderón
   begin is, is deur die nuwe bewind gekonsolideer en voortgesit. Die
   Kommunistiese Party is verban, vroue het stemreg en swart inwoners
   burgerreg gekry, die Costa Ricaanse weermag is ontbind en vir goed
   afgeskaf, die ampstermyn van presidente is beperk en banke en
   assuransiemaatskappye genasionaliseer. Figueres het daarnaas die
   Nasionale Bevrydingsparty (Partido de Liberación Nacional) gestig.

   Die 1980's was as gevolg van die tweede oliekrisis 'n tyd van
   ekonomiese moeilikhede en sosiale spannings. Hiperinflasie en
   grootskaalse stakings het die ekonomiese lewe teen die begin van die
   dekade ernstig ontwrig. Die "piesangkrisis" in die jare 1982 en 1983
   was gekenmerk deur permanente stakings van landarbeiders en groot
   oesverliese. Terwyl die Sosiaal-Demokratiese regering die invloed van
   vakbonde deur restriktiewe wetgewing probeer inperk het, het
   multinasionale maatskappye die verbouing van piesangs op die groot
   Pasifiese plantasies gestaak. Begrotingstekorte en die groot
   buitelandse skuldlas het Costa Rica se regering gedwing om met
   internasionale finansiële instellings oor 'n verligting van die
   finansiële verpligtings te onderhandel.

   Toe die Nicaraguaanse bugeroorlog uitgebreek het, het Costa Rica
   teensinnig by die konflik in sy buurland betrokke geraak nadat sy
   noordelike grensgebied eers deur Sandinista-rebelle en later deur
   Contra-magte as militêre basis misbruik is. In 1982 en 1983 het
   president Luis Alberto Monge met die oog op die gewapende konflikte in
   Costa Rica se buurlande nogtans die neutraliteit van die land bevestig.

   Óscar Arias Sánchez, 'n jong advokaat, is in 1986 met sy voorstelle vir
   'n vredesooreenkoms tot president verkies. Sy onvermoeide pogings tot
   vrede in Sentraal-Amerika het tot die Vredesplan gelei wat in 1987 deur
   vyf Semtraal-Amerikaanse presidente in Guatemala-Stad onderteken is, en
   met die Nobelprys vir Vrede bekroon.

   Toe oud-president Figueres in 1990 oorlede is, is hy as 'n nasionale
   held gevier wat Costa Rica se maatskaplike en ekonomiese voortuitgang
   bewerkstellig en van die land 'n eiland van vrede, stabiliteit en
   demokrasie in een van die wêreld se mees onstabiele streke gemaak het.

   In die referendum, wat op 7 Oktober 2007 gehou is, het die Costa
   Ricaanse kiesers die vryehandelsooreenkoms met die Verenigde State,
   Sentraal-Amerika en die Dominikaanse Republiek (Tratado de Libre
   Comercio con los Estados Unidos, Centroamérica y República Dominicana,
   TLC) met 'n meerderheid van 51,6 persent van die uitgebragte stemme
   godgekeur. Die referendum was die eerste van sy soort wêreldwyd.

[wysig] Demografie

[wysig] Etniese verdeling

   San José, die hoofstad van Costa Rica, is ook die ekonomiese en
   kulturele sentrum van die land
   San José, die hoofstad van Costa Rica, is ook die ekonomiese en
   kulturele sentrum van die land

   Volgens amptelike statistieke het Costa Rica se inwonerstal in 2004
   4 253 000 mense met 'n digtheid van 83 inwoners per vierkante kilometer
   beloop.^[11] In teenstelling met die ander lande in Sentraal-Amerika is
   87 persent van die bevolking Blankes (merendeels nasate van Spaanse
   immigrante, met kleiner groepe van Italiaanse, Duitse, Joodse en Poolse
   afkoms), sewe persent is van gemengde Spaans-Indiaanse afkoms (alhoewel
   Blankes en Spaans-Indiaanse bewoners vir statistieke doeleindes as 'n
   gemeenskaplike etniese groep geklassifiseer word en syfers aangaande
   die eerste twee genoemde etniese groepe sodoende eerder beramings is),
   drie persent Swartes en Kleurlinge, twee persent Asiërs (veral Sjinese)
   en een persent (of 41 000 mense) Indiane. Costa Rica het sodoende die
   kleinste persentasie indigene inwoners wat oorwegend tot die
   Chibcha-taalgroep behoort en afgeleë bosgebiede bewoon.^[12] In die
   noordwestelike provinsie Guanacaste is 'n groter persentasie van die
   bevolking van gemengde Spaans-Indiaanse afkoms.

   Die buitelandse bevolking bestaan uit Amerikaners, Kanadese, Duitsers,
   Nederlanders, Britte en ander groepe, terwyl ook talle vlugtelinge uit
   Nicaragua en Kolombië hulle in Costa Rica gevestig het. Die persentasie
   Nicaraguaners - waaronder talle seisoenwerkers wat net tydelik in die
   land bly - word op tussen tien en vyftien persent van die totale
   bevolking beraam.^[13] Ander beduidende groepe politieke en
   oorlogsvlugtelinge het in die 1970's en 1980's uit Latyns-Amerikaanse
   lande (veral Chili en Argentinië) en die Sentraal-Amerikaanse El
   Salvador na Costa Rica gekom.^[14]

[wysig] Tale

   Die oorgrote meerderheid van Costaricaners, wat na hulself as Ticos
   (manlik) en Ticas (vroulik) verwys, praat Spaans as moedertaal. Naas
   die indigene bevolking is daar nog 'n minderheid Kreoolse
   Engelssprekendes, meestal Swartes in die oostelike kusgebiede. Hulle is
   afstammelinge van 19de eeuse Jamaikaanse immigrante, wat as plantasie-
   en spoorwegwerkers na Costa Rica gekom het, en nasate van negerslawe
   uit Afrika. Die Engelse kreooltaal aan die Pasifiese kus het tot die
   Metakelyu- of kuskreeoldialek van Limón ontwikkel.

[wysig] Verspreiding en verstedeliking

   Sowat twee derdes van die bevolking is in die sentrale hoogplato van
   die Valle Central gekonsentreer wat slegs vyf persent van die totale
   oppervlakte beslaan. Hier lê beduidende stede soos San José (met
   309 672 inwoners volgens die sensus van 2000), Heredia, Cartago (38 363
   inwoners) en Alajuela (42 889 inwoners). Ander demografiese
   swaartepunte is Puerto Limón aan die Karibiese kus (56 719 inwoners),
   die Pasifiese hawestad Puntarenas en die skiereiland Nicoya. Altesaam
   sestig persent van die bevolking is verstedelik.

[wysig] Religie

   Die basiliek Los Angeles in Cartago
   Die basiliek Los Angeles in Cartago

   Met 92 persent is die oorgrote meerderheid van die Costa Ricaanse
   bevolking aanhangers van die Christelike geloof.^[15] Die grondwet van
   1949 verleen aan die Rooms-Katolieke Kerk die status van staatsreligie,
   maar erken tegelykertyd die beginsel van geloofsvryheid. Net soos in
   ander Latyns-Amerikaanse lande neem ook in Costa Rica die aantal
   Protestante vinnig toe, veral as gevolg van sendingaktiwiteite. In 2002
   was nogtans 88 persent van die bevolking Rooms-Katolieke teenoor 8
   persent Protestante.^[16] Baie van die Anglikaanse Kerk se sowat 12 000
   aanhangers is lede van die plaaslike Swart gemeenskap. Aanhangers van
   vrykerke en sektes sluit Jehova se Getuies, Adventiste, Metodiste,
   Baptiste en Heiliges van die Laaste Dae (Mormone) in.

   Immigrante uit Asië (waaronder sowat 40 000 Han-Sjinese), die
   Middel-Ooste en ander gebiede het tot die vestiging van ander
   religieuse denominasies bygedra, waaronder die Joodse godsdiens,
   Boeddhisme, Islam, Baha'í en Hindoeisme.

   Kerk en godsdiens speel 'n sentrale rol in die kulturele lewe van die
   land, en die kerkgeboue fungeer dikwels as die middelpunte van die
   sosiale lewe waar feeste, seremonieë en ander religieuse en kulturele
   byeenkomste gehou word.^[17] Een van die belangrikste religieuse
   feesdae in Costa Rica is 2 Augustus, wat ter ere van die Virgen de Los
   Angeles ("Jonkvrou van Los Angeles"), die beskermheilige van die land,
   gevier word.

[wysig] Ekonomie

[wysig] Ekonomiese struktuur

   Die Amerikaanse vervaardiger Intel se mikroverwekerfabriek in San José
   lewer 20 persent van Costa Rica se uitvoerwaarde en 4,9 persent van die
   land se bruto binnelandse produk op
   Die Amerikaanse vervaardiger Intel se mikroverwekerfabriek in San José
   lewer 20 persent van Costa Rica se uitvoerwaarde en 4,9 persent van die
   land se bruto binnelandse produk op

   Costa Rica het 'n oop, uitvoergerigte markekonomie. Tradisionele
   uitvoergoedere soos koffie en piesangs het minder belangrik geword,
   alhoewel die landbousektor naas die toerismebedryf nog steeds die
   grootse bron van buitelandse valuta vir die land is. Danksy die
   beleggings van 'n groot aantal buitelandse maatskappye, veral uit die
   Verenigde State, het Costa Rica daarin geslaag om sy uitvoere te
   diversifiseer. Daarnaas sal 'n vryehandelsooreenkoms, wat met die VSA,
   die ander Sentraal-Amerikaanse lande en die Dominikaanse Republiek
   aangegaan is, toegang tot buitelandse markte vermaklik. Die ooreenkoms
   het soos op 1 Junie 2008 nog nie in werking getree nie, aangesien die
   Costa Ricaanse parlement nog nie oor 'n aantal wette ten opsigte van
   die liberalisering van die telekommunikasie- en assuransiebedryf, wat
   tans nog deur inheemse monopolies beheer word, besluit het.

   Die ekonomie het in 2006 ten psigte van die bruto binnelandse produk
   met 8,2 persent gegroei, alhoewel die groeikoers in 2007 tot 6,8
   persent verstadig het. Uitvoere het in 2006 met 17,1 en in 2007 met 14
   persent toegeneem.^[18] In 2007 is daar vir die eerste keer in dekades
   'n begrotingsoorskot van 0,65 persent aangeteken. Groter
   belastingsinkomste het die beplande hervorming van die belastingstelsel
   minder dringend gemaak.

   Die land se vermoë om op internasionale markte mee te ding is tot in
   laat 2006 deur daaglikse marginale devaluasie van die inheemse
   geldeenheid colón verseker. Die Sentrale Bank van Costa Rica het op 17
   Oktober 2006 besluit om die colón se wisselkoers te teiken om die
   opstelling van die monetêre beleid te vergemaklik en inflasie doelgerig
   te bestry. Die inflasiekoers het in 2007 tot 10,8 persent gestyg nadat
   dit in 2006 slegs 9,4 persent beloop het. Die Sentrale Bank het vir die
   volgende twee jare teikens van respektiewelik 8 en 6 persent vasgestel.

[wysig] Ekonomiese sektore

   'n Piesangboom met vrugte
   'n Piesangboom met vrugte
   Die krater van die vulkaan Poás is een van Costa Rica se
   toeristetrekpleisters
   Die krater van die vulkaan Poás is een van Costa Rica se
   toeristetrekpleisters

   Binne enkele dekades het Costa Rica se ekonomiese struktuur drasties
   verander, en die land het van 'n agrariese tot 'n moderne dienste- en
   nywerheidsekonomie ontwikkel. Die landbousektor se bydrae tot die bruto
   binnelandse produk het tussen 1965 en 2007 van 23,5 tot 8,6 persent
   gedaal, terwyl die dienstesektor tans 62,1 en die industriële sektor
   29,4 persent bydra.

   Die primêre sektor speel nogtans steeds 'n beduidende rol op die
   arbeidsmark - 14 persent van alle werknemers is in die landbou
   werksaam. Sowat 40 persent van die totale oppervlakte word as
   landbougrond gebruik. Die oorgrote meerderheid van Costa Ricaanse boere
   hou klein en middelgroot bestaansboerderye aan die gang, terwyl groot
   boerderye en plantasies met meer as 1 000 hektaar oor sowat 'n kwart
   van die totale landbougrond beskik. Piesangs is die vernaamste
   agrariese produk in die tropiese vlaktes, terwyl koffie veral in die
   hoogland verbou word. Die grasvlaktes in die noordweste is geskik vir
   veeteelt. Belangrike agrariese uitvoere naas piesangs en koffie is
   kakao, suikerriet en pynappels.

   Die mynboubedryf speel 'n ondergeskikte rol in die plaaslike ekonomie.
   In die weste van die land word goud en silwer gemyn, terwyl Costa Rica
   se ander minerale en hulpbronne soos mangaan, nikkel, kwiksilwer en
   swawel net soos die ruoliebronne, wat in die suide ontdek is, tans nog
   nie ontgin word nie. Die land se bauxietvoorrade word egter vir die
   opbou van 'n plaaslike aluminiumbedryf gebruik.

   Die industriële sektor het tradisioneel op die verwerking van agrariese
   produkte gesteun; koffiebranderye, houtfabrieke, brouerye en stokerye
   is volop, maar die meeste ondernemings is relatief klein.

   Sedert die 1990's het talle multinasionasionale maatskappye, veral uit
   die hoëtegnologiesektor, in Costa Rica belê. Die Amerikaanse
   vervaardiger van mikroverwerkers Intel, wat in 1996 'n aanleg in die
   land geopen het, het in 2006 met 1,75 miljard VSA-$ tot Costa Rica se
   uitvoere bygedra.^[19]

   Die vryehandelsones in Costa Rica het ook die stigting van filiale van
   ander multinasionale ondernemings uit die VSA en die Europese Unie
   bevorder. Die Deutsche Post AG het in 2003 die vrag- en
   logistiekmaatskappy CORMAR oorgeneem, terwyl die Duitse maatskappy
   Ristic AG in 'n moderne aanleg vir die uitvoer van garnale in
   Puntarenas belê het. Die Duitse Continental AG het met die bou van 'n
   fabriek vir elektroniese motoronderdele in die nywerheidspark van
   Alajuela begin.

   In die volgende vyf tot tien jare sal buitelandse maatskappye na
   verwagting veral in die toerismebedryf belê om hotelle, jaghawens,
   gholfbane en vakansieoorde te bou. In 2007 is altesaam 800 miljoen
   VSA-$ in die toeristiese infrastruktuur belê, en aansoeke vir verdere
   projekte ter waarde van 600 mijoen VSA-$ is tot vroeg in 2008 deur die
   Costa Ricaanse Departement van Toerisme ontvang.

   Tans is die toerismebedryf nog voor die uitvoer van vlokkies (Intel) en
   die landbou (piesangs, pynappels, koffie en spanspekke) die hoofbron
   van buitelandse valuta. Die inkomste uit die toerismebedryf het in 2007
   1,92 miljard VSA-$ beloop. Ná 'n stagnasie in 2006 het die aantal
   buitelandse toeriste in 2006 weer met 11,59 persent gestyg. Veral die
   konsep van ekotoerisme lok buitelandse besoekers na Costa Rica. Byna
   dertig persent van die totale oppervlakte is natuurbewaringsgebiede.

   Waterkrag is met 90 persent die belangrikste bron van elektrisiteit,
   terwyl die land ten opsigte van sy ruolieverbruik heeltemal afhanklik
   is van invoere. Costa Rica kan tans in sowat 30 persent van sy totale
   energiebehoefte voorsien.

[wysig] Buitelandse handel

   Die uitvoer van goedere en dienste lewer 'n baie belangrike bydrae tot
   Costa Rica se ekonomie, alhoewel die lopende rekening van die
   betalingsbalans gewoonlik deur 'n tekort gekenmerk word. Die
   tradisionele agrariese uitvoergoedere soos piesangs en koffie, sedert
   die laat 20ste eeu ook pynappels en spanspekke, het in 2006 ondanks
   groeiende uitvoere nog slegs 16,7 persent van die totale uitvoere
   veteenwoordig. Geïntegreerde stroombane en mikroverwerkes is tans met
   sowat 20 persent van die totale waarde die belangrikste uitvoergoedere
   naas mediese uitrusting en geneesmiddels. Ondanks die inkomste uit die
   toerismebedryf is daar nog steeds 'n tekort op die lopende rekening van
   die betalingsbalans wat met sowat 90 persent met regsteekse buitelandse
   beleggings gedek word. In 2007 het die totale buitelandse beleggings
   1,88 miljard VSA-$ beloop.

   Die Verenigde State is tans die belangrikste handelsvennot, alhoewel
   hul aandeel tussen 2000 en 2007 van 52 tot 39 persent gedaal het. Veral
   die Asiatiese mark word steeds belangriker vir Costa Ricaanse uitvoere.
   Die aandeel van uitvoere na die Volksrepubliek van Sjina het in 2006 en
   2007 respektiewelik 24 en 27 persent beloop.^[20]

[wysig] Verwysings

    1. ^ Lexikon-Institut Bertelsmann (reds.): Das moderne Länderlexikon
       in zehn Bänden. Gütersloh: Bertelsmann 1979, bl. 255
    2. ^ Lexikon-Institut Bertelsmann (1979), bl. 255
    3. ^ Die UNPD se Menslike Ontwikkelingsverslag 2007/2008
    4. ^ John Burnett (National Public Radio, VSA): Costa Rica Aims to Be
       a "Carbon Neutral" Nation
    5. ^ Stonehouse, Dr. Bernard (red.): Philips' Illustrated Atlas of the
       World. Londen: Guild Publishing 1985, bl. 138
    6. ^ Central America.com/Green Arrow Guide: A Brief History of Costa
       Rica
    7. ^ Lexikon-Institut Bertelsmann (1979), bl. 257
    8. ^ Duitse Departement van Buitelandse Sake - Costa Rica: Geskiedenis
    9. ^ Central America.com/Green Arrow Guide: A Brief History of Costa
       Rica
   10. ^ www.amerika-live.de: Costa Rica
   11. ^ Der Fischer Weltalmanach 2007. Frankfurt am Main: Fischer
       Taschenbuch Verlag 2006, bl. 113
   12. ^ Lexikon-Institut Bertelsmann (1979), bl. 256
   13. ^ www.state.gov
   14. ^ Biesanz, Karen Zubris; Biesanz, Mavis Hiltunen; en Biesanz,
       Richard (reds.): The Ticos: Culture and Social Change in Costa
       Rica. Boulder, CO, en Londen: Lynne Rienner Publishers 1998. ISBN:
       1-55587-737-0
   15. ^ CIA World Factbook
   16. ^ Der Fischer Weltalmanach 2007, bl. 113
   17. ^ Duits-Costaricaanse Handelskamer: Costa Rica - Kultuur
   18. ^ Duitse Departement van Buitelandse Sake - Costa Rica: Ekonomie
   19. ^ Duitse Departement van Buitelandse Sake: Costa Rica - Ekonomie
   20. ^ Duitse Departement van Buitelandse Sake: Costa Rica - Ekonomie

[wysig] Eksterne skakels

     * Suid-Afrikaanse Departement van Handel en Nywerhede: Die in- en
       uitvoere van Costa Rica in 2005

   Kategorie: Costa Rica

