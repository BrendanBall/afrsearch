Coureur de bois


   Coureur de bois - houtsnee deur Arthur Heming
   Coureur de bois - houtsnee deur Arthur Heming

   Die Franse term Coureur de bois verwys na die pelshandelaars in die
   17de eeuse oostelike Noord-Amerika, wat sonder die vergunning van die
   Franse owerhede handel gedryf het. Die naam beteken letterlik
   "woudloper".

   Die pelshandel was tydens die 17de eeu 'n winsgewende bedryf in
   Nieu-Frankryk, wat deur strawwe mededinging gekenmerk is. Baie
   koloniste het handelsreise na die pays d'en haut ("boland"), die
   geweste wes en noord van die bewoonde gebied in die omgewing van
   Montreal onderneem, waar hulle handel kon dryf met inheemse
   pelsjagters. Die owerhede en koninklike beamptes in Montreal het die
   coureurs de bois met argwaan bejeën; hulle was nie ten gunste van mense
   wat die ontwikkelde landbougebiede verlaat het om elders 'n heenkome as
   handelaars te vind nie en het, wat die vervoer van pelse betref, die
   voorkeur gegee aan lede van die Eerste Nasies, veral aangesien die
   onafhanklike en ongekontroleerde koloniale handelaars 'n oorgrote
   hoeveelheid pelse verskaf het, sodat die mark vinnig versadig was. Die
   onafhanklike pelshandel het ook Montreal se posisie as
   pelshandelsentrum ondermyn - gewoonlik het die handelaars hier hulle
   bewerpelse verkoop en in ruil daarvoor handelsgoedere soos klere,
   gewere en koperpotte aangekoop. Sommige van die onwettige handelaars
   het ook 'n probleem geskep deur pelse vir alkohol te ruil.

   'n Aantal coureurs de bois het bekendheid verwerf, soos byvoorbeeld
   Étienne Brulé, Louis Joliet, Médard des Groseilliers, Pierre-Esprit
   Radisson, Jean Nicolet, Guillaume Couture en Jacques de Noyon.

[wysig] Die Voyageurs

   In 1681 het die Franse owerhede besef dat die bedryf beheer moes word
   om winsgewend te kan bly. Hulle het die coureurs de bois dus
   gelegitimeer en hulle getalle tegelykertyd beperk deur 'n stelsel van
   permitte (Frans: congés) in te stel. Die wettiging van die koloniale
   handelaars het 'n nuwe soort coureur de bois laat ontstaan, die
   voyageurs (letterlik: "reisigers"). Voyageurs was in besit van 'n
   permit of het met 'n handelaar in Montréal saamgewerk, wat vir homself
   'n lisensie gekry het.
   "'n Kanoe, wat deur voyageurs beman word, passeer 'n waterval" -
   Skildery van Frances Anne Hopkins
   "'n Kanoe, wat deur voyageurs beman word, passeer 'n waterval" -
   Skildery van Frances Anne Hopkins

   Die handel was nou onder die beheer van 'n klein aantal handelaars uit
   Montréal. Terselfdertyd het Nieu-Frankryk 'n beleid van
   gebiedsuitbreiding begin in 'n poging om die handel te oorheers. Die
   Franse invloed is in westelike, noordelike en suidelike rigting
   uitgebrei. Forte en handelsposte ter ondersteuning van die verkenners
   en handelaars is opgerig. Handelsooreenkomste is met die inheemse
   bevolking gesluit, en die georganiseerde pelshandel het sodoende
   winsgewend geword, maar ook steeds meer ingewikkeld, en die voyageurs,
   wat aanvanklik onfhanklike handelaars was, het geleidelik as betaalde
   werknemers begin optree.
   'n Akteur op 'n historiese terrein in Minnesota (VSA) tree in die
   gedaante van 'n voyageur op
   'n Akteur op 'n historiese terrein in Minnesota (VSA) tree in die
   gedaante van 'n voyageur op

   Meesal was die voyageurs nou die bemannings van die kanoes, wat die
   handelsgoedere en voorrade na die ontmoetingsplekke vervoer het, waar
   hulle teen pelse geruil is. Hierdie kanoes het langs bekende waterweë
   gevaar om die pelse na Montréal te vervoer. Sommige van die voyageurs
   het in die agterland oorwinter en handelsgoedere vanaf die
   ontmoetingsplekke na veraf geleë Franse buiteposte vervoer. In dié tyd
   het hulle ook gehelp om handelsbetrekkinge te smee met die inheemse
   dorpe. In die lente het hulle pelse vanaf die buiteposte na die
   ontmoetingsplekke gebring.

   Die voyageurs, meesal Franstalige Kanadese of Métis, wat van
   Montrealeiland of die seigneuries en gemeentes langs die
   Sint-Laurensrivier gekom het, het ook as gidse vir verkenners soos
   Pierre La Vérendrye gedien. Die voyageurs was ook hoogs gewaardeerde
   werknemers in diens van handelmaatskappye soos die Noordwes-Kompanjie
   (North West Company, NWC) en die Hudsonbaai-Kompanjie (Hudson's Bay
   Company, HBC). Danksy die prestasies van die voyageurs was die NWC ook
   in staat om die HBC uit te daag. Die HBC het in 1815 begin om sy eie
   voyageurs in diens te neem om sodoende die NWC die hoof te kan bied.

   Die voyageurs het legendariese status bereik, veral in die Franstalige
   gebied van Kanada. Hulle is volkshelde, wat in die volkskunde en
   volksang gevier word. Sonder die coureurs de bois en die voyageurs sou
   daar geen pelshandel plaasgevind het nie, en die vestiging van
   Europeërs in groot gebiede van Nood-Amerika sou dalk anders verloop
   het. Die verkenningstogte, wat die weste van Noord-Amerika ontsluit
   het, sou nooit plaasgevind het nie, en die verhouding tussen Europeërs
   en die inheemse nasies sou anders gewees het.

[wysig] Bronne

     * Brown, Craig (red.): The Illustrated History of Canada. Toronto:
       Lester & Orpen Dennys Ltd. 1987. ISBN 0-88619-147-5.

   Kategorieë: Kanada • Quebec • Nieu-Frankryk • Geskiedenis van Kanada

