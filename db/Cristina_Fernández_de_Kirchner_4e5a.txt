Cristina Fernández de Kirchner


   CAPTION: Cristina Fernández de Kirchner

            Gebore          19 Februarie 1953
                            La Plata, Buenos Aires, Argentinië
           Oorlede
            Titel           President van Argentinië
           Salaris
        Termyn in amp
          Voorganger        Néstor Kirchner
           Opvolger
       Politieke party
   Godsdienstige Oortuiging
         Huweliksmaat
           Kinders
   Webwerf:

   Cristina Elisabet Fernández de Kirchner (* 19 Februarie 1953 in La
   Plata) is die huidige president van Argentinië. Sy is op 28 Oktober
   2007 as Argentynse president verkies.^[1] en het haar ampstermyn op 10
   Desember 2007 begin.

   Cristina Fernández de Kirchner is die eggenote van die vorige
   staatspresident Néstor Kirchner wat in die onlangse verkiesing nie meer
   as kandidaat gestaan het nie. Sy is in 2005 as senator vir die
   provinsie Buenos Aires verkies en het in Julie 2007 bekend gemaak dat
   sy 'n kandidaat in die presidentsverkiesing sou wees. Cristina
   Fernández de Kirchner is sedertdien as die belowendste kandidaat
   beskou.

   Fernández de Kirchner is 55ste president van Argentinië wees en die
   eerste gekose vroulike staatspresident wat hierdie amp beklee. ('n
   Vorige vroulike visepresident, Isabel Perón, het volgens die Argentynse
   grondwet as president opgetree ná die dood van haar man, president Juan
   Perón, maar was nie amptelik tot staatshoof verkies nie).

   Inhoud

        * 1 Biografie
        * 2 Politieke oortuigings
        * 3 Politieke loopbaan
             + 3.1 Verkiesing tot president
        * 4 Verwysings
        * 5 Bronne
        * 6 Eksterne skakels

[wysig] Biografie

   Cristina Fernández is op 19 Februarie 1953 in La Plata, die hoofstad
   van die provinsie Buenos Aires, gebore. Hier het sy 'n graad in
   regswetenskappe aan die Universiteit van La Plata behaal en het sy
   kennis met haar medestudent, Néstor Kirchner, gemaak. Die paartjie het
   op 9 Maart 1975 getrou en verhuis in 1976 na Néstor se tuisstreek, die
   suidelike provinsie van Santa Cruz. Tydens die militêre bewind of
   Proceso tussen 1976 en 1983 was die egpaar in Río Gallegos, 'n stad in
   die uiterste suide van Argentinië, as advokate werksaam en het ná die
   demokratisering in 1983 hul politieke loopbaan begin. Hulle het twee
   kinders, Máximo en Florencia.

[wysig] Politieke oortuigings

   Cristina Fernández de Kirchner (regs) gesels met die Amerikaanse Eerste
   Dame, Laura Bush, tydens die spitsberaad van die Amerikas in November
   2005 in Mar del Plata
   Cristina Fernández de Kirchner (regs) gesels met die Amerikaanse Eerste
   Dame, Laura Bush, tydens die spitsberaad van die Amerikas in November
   2005 in Mar del Plata

   As 'n student was Fernández de Kirchner lid van die linksgesinde
   Peronistiese Jeugbeweging.^[2]

   Die huidige Peronistiese Party bestaan nog steeds uit 'n aantal vleuels
   wat linkse en regse oortuigings insluit en vir Fernández de Kirchner se
   verkiesingsveldtog het Kirchner-aanhangers die sogenaamde "Front vir
   die Oorwinning" gestig.

   Haar man Néstor se besluit om homself nie vir 'n nuwe ampstermyn
   beskikbaar te stel nie, het die Argentynse publiek aanvanklik verras -
   sy beleid was immers suksesvol en het ná die ekonomiese krisis van die
   jaar 2001 met jaarlikse groeisyfers van tussen agt en nege persent
   bygedra aan die herstel van Argentinië se ekonomie. Die land se
   internasionale skuld het in 2007 nog meer as ses miljard VSA-dollar
   beloop, maar die skuldlas by die Internasionale Monetêre Fonds is reeds
   in Januarie 2006 volledig afbetaal.

   Skerp prysstygings vir voedsel en behuising en 'n inflasiekoers wat in
   2007 weer twintig persent bereik het, skep egter 'n dilemma vir die
   nuwe president. Aangesien veral arm burgers vir haar gestem het, sal sy
   die lewenskwaliteit van minderbevoorregtes moet verbeter. Aan die ander
   kant sal sy die prysbeperkings en ander sosiale maatreëls wat deur die
   vorige regering ingevoer is, moet hersien. Fiskale besteding het ook
   met 50% gestyg en De Kirchner staar 'n moontlike ekonomiese krisis in
   die gesig met haar intreding as president.^[3]

   Moontlik sal Néstor Kirchner afwag totdat sy vrou die ekonomiese en
   politieke uitdagings van die nabye toekoms suksesvol bemeester het en
   in 2011 oorweeg om homself vir 'n nuwe ampstermyn beskikbaar te
   stel.^[verwysing benodig] Volgens die Argentynse verkiesingswette mag
   Néstor Kirchner wél vir 'n derde ampstermyn verkies word - maar eers ná
   'n tussenpose van vier jaar.^[4]

[wysig] Politieke loopbaan

   Cristina Fernández de Kirchner en haar eggenoot Néstor Kirchner
   Cristina Fernández de Kirchner en haar eggenoot Néstor Kirchner

   Fernández het in die 1970's lid van die Peronistiese Party geword.
   Nadat haar eggenoot Néstor in 1987 tot burgemeester van Río Gallegos
   verkies is, het ook Cristina begin om haar eie politieke loopbaan te
   begin. In die jare 1989 en 1993 is sy as afgevaardigde van die
   provinsiale parlement van Santa Cruz verkies. In 1995 was sy
   afgevaardigde vir Santa Cruz in die Argentynse Kongres en het twee jaar
   later 'n setel in die hoërhuis van die Kongres, die Senaat, gewen. In
   2001 is sy as senator herverkies.

   In 2003 het Fernández 'n beduidende rol in die verkiesingsveldtog van
   haar eggenoot gespeel wat uiteindelik as Argentynse president verkies
   is. Sy was ook as Eerste Dame nog steeds polities aktief, maar haar
   gewildheid as politikus het duidelik geword in die kongresverkiesing
   van 2005. Tydens dié verkiesing wen Férnandez 'n groot meerderheid
   (46%) van die stemme en verslaan hiermee haar hoof opponent, Hilda
   Beatríz González de Duhalde, die eggenote van die vroeëre president
   Eduardo Duhaldo, en word sy aangewys as senator vir die provinsie
   Buenos Aires.

   Nadat president Néstor Kirchner aangekondig het dat hy nie vir 'n
   tweede ampstermyn sou staan nie, is algemeen verwag dat sy eggenote as
   Peronistiese kandidaat vir die presidentsverkiesing op 28 Oktober 2007
   genomineer sou word. Op 19 Julie het Fernández amptelik bevestig dat sy
   as kandidaat sou staan en 'n beleidsverandering aangekondig dat sy as
   president "ons gevoel van eiewaarde" sal bevestig asook nuwe
   werkgeleenthede sou skep. Reeds voor die begin van haar
   verkiesingsveldtog het meningspeilings getoon dat sy al in die eerste
   rondte die verkiesing sou kon wen.^[5]

   Net voor die verkiesing is vir Fernández 'n voorsprong van tussen 21 en
   32 persent bo die belowendste kandidaat van die opposisiepartye, Elisa
   Carrió van die Afirmación para una República Igualitaria (ARI),
   voorspel.^[6]

   Fernández se strydende toespraakstyl het Argentynse politiek
   gepolariseer en sy word dikwels met Eva Perón vergelyk. Alhoewel sy die
   vergelyking meermale verwerp het, het sy later in onderhoud gesê dat sy
   met "die Evita met die hare in 'n bolla en die gebalde vuis voor 'n
   mikrofoon" identifiseer (die tipiese beeld van Eva Perón tydens
   toesprake), eerder as die "wonderbaarlike Eva" van haar ma se tyd, wat
   gekom het "om werk en die reg om te stem aan vroue te
   bring".^[7]^[8]^[9]

[wysig] Verkiesing tot president

   Cristina vier die verkiesingsuitslae saam met haar man Néstor
   Cristina vier die verkiesingsuitslae saam met haar man Néstor

   In die verkiesing op 28 Oktober 2007 het Fernández de Kirchner 'n
   relatiewe meerderheid van meer as 44 persent van die uitgebragte stemme
   op haar verenig en die verkiesing sodoende met 'n voorsprong van sowat
   20 persent bo Elisa Carrió reeds in die eerste rondte gewen. Volgens
   die Argentynse wette word 'n kandidaat al in die eerste rondte tot
   wenner verklaar sodra sy of hy of meer as 45 persent van die
   uitgebragte stemme op haar of hom verenig of meer as 40 persent van die
   stemme en tegelykertyd 'n voorsprong van meer as 10 persent bo die
   kandidaat in die tweede plek behaal.

   Die verkiesingsuitslae was in geografiese opsig baie uiteenlopend.
   Fernández, wat as 'n boorling van Patagonië die bynaam "Pikkelyn" gekry
   het, het sowel in haar tuisprovinsie asook in die noorde van die land
   meer as 70 persent van die uitgebragte stemme op haar verenig en in
   sommige distrikte van die provinsies Salta en Santiago del Estero selfs
   sowat 95 persent behaal. Sy het egter in die drie grootste stede,
   Buenos Aires, Córdoba (waar sy 'n derde plek behaal het) en Rosario,
   verloor.

   In haar eerste toespraak ná die verkiesing het Fernández de Kirchner
   aangekondig dat die grondbeginsels waarop die beleid van haar eggenoot
   en voorganger Néstor Kirchner gebaseer was, ook die uitgangsbasis van
   haar eie beleid sal wees.^[10]

[wysig] Verwysings

     * Hierdie artikel, of gedeeltes daarvan, is uit die volgende
       Wikipedia artikel vertaal: Cristina Fernández de Kirchner

    1. ^ Amptelike verkiesingsuitslae
    2. ^ Schmid, Thomas: Die Dynastie K. In: Die Zeit Online, nommer 44,
       25 Oktober 2007. www.zeit.de Besoek op 30 Oktober 2007
    3. ^ BBC 4: Women's hour. Onderhoud met Celia Soostermann. 29 Oktober
       2007.
    4. ^ www.stern.de: Cristina Presidenta! Besoek op 19 November 2007
    5. ^ Argentine first lady bids to rule, BBC Nuus van 1 Julie 2007
    6. ^ Ein bisschen Hillary, ein bisschen Evita, Die Welt, 24 Oktober
       2007
    7. ^ Clarín: 27 Julie 2007.
       [ttp://www.clarin.com/diario/2007/07/27/elpais/p-00803.htm Me
       identifico con la Eva del puño crispado] (in Spaans).
    8. ^ Rory Carroll en Oliver Balch. President in waiting evokes echo of
       Evita. Guardian Unlimited. 26 Oktober 2007.
    9. ^ James Sturcke. The art of the possible. Guardian Unlimited. 29
       Oktober.
   10. ^ Artikel in die Argentynse dagblad Clarín

[wysig] Bronne

     * Schmid, Thomas: Die Dynastie K. In: Die Zeit Online, nommer 44, 25
       Oktober 2007. www.zeit de - Besoek op 30 Oktober 2007

[wysig] Eksterne skakels

     * Amptelike webwerf van die Senaat van die Republiek van Argentinië


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Artikels met stellings wat verwysings ontbreek • Argentynse
   politici

