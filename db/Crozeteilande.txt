Crozeteilande


   Iles Crozet
   Iles Crozet

   Die Crozeteilande (Frans: Îles Crozet of amptelik Archipel Crozet) is
   'n afgeleë sub-antarktiese argipel van klein eilandjies in die
   suidelike Indiese Oseaan, deel van die Franse Suidelike en Antarktiese
   Gebiede. Dit is omtrent halfpad tussen Madagaskar en die Antarktiese
   kus geleë. Die argipel of eilandgroep bestaan uit 5 vulkaniese eilande
   wat die hoogste dele van 'n vlak ondersese plato aan die oostelike
   flank van die suidwestelike Indiese Oseaan rif, verteenwoordig. Die
   Crozeteilande is een van die vier gebiede in die Terres Australes et
   Antarctiques Françaises (Franse Suidelike en Antarktiese Gebiede), wat
   ook Terre Adélie (Franse aanspraak op Antarktika), die Kergueleneilande
   en die Amsterdam- en Sint-Pauleilande insluit. Die Crozeteilande het
   die hoogste konsentrasie voëls ter wêreld - byna 25 miljoen broei op
   die eiland. Die eilande het geen natuurlike hawe nie en voorrade en
   personeel word per helikopter, of in slegte weer per skuit, vanaf skepe
   na die kus gebring.

   Inhoud

        * 1 Geografie
        * 2 Geologie
        * 3 Klimaat
        * 4 Geskiedenis
        * 5 Ekologie
        * 6 Eksterne skakels

[wysig] Geografie

   Ortografiese afbeelding oor Iles Crozet
   Ortografiese afbeelding oor Iles Crozet

   Die 5 eilande vorm 'n eilandboog. Dit word verdeel in twee hoof groepe
   omtrent 100 km weg van mekaar: L'Occidental (of westelike groep —
   bestaande uit Île aux Cochons (Varkeiland), Îlots des Apôtres
   (Aposteleilandjies), Île des Pingouins (Pikkewyneiland) en die Brisants
   de l'Héroïne riwwe) en L' Oriental (of oostelike groep — bestaande uit
   Île de l'Est (Ooseiland) en Île de la Possession, die grootste van die
   Crozeteilande). Die Oostelike en Westelike Groepe is 94,5 km uitmekaar
   (van Île des Pingouins tot Île de la Possession). Die eilande word
   gekenmerk deur swart vulkaniese sand strande met dramatiese boomlose
   berge in die agtergrond. Die hoogste punt op die eilande is die 1 050 m
   hoë Pic Marion-Dufresne op Île de l'Est. Alhoewel dit vroeër vergletser
   was is daar nou geen gletsers nie.

   Die Crozeteilande is onbewoon, behalwe vir 'n navorsingstasie Alfred
   Faure (Port Alfred) aan die Ooste kant van Île de la Possession, wat
   sedert 1963 voltyds beman is. Ander wetenskapstasies was La Grande
   Manchotière en La Petite Manchotière.

   Onderstaande tabel gee 'n oorsig van die hoof-eilande en die benaamde
   eilandrots Brisants de l'Héroïne, van Wes na Oos:
   Eiland Oppervlak Hoogte Hoogste Piek Ligging
   Île aux Cochons 67 km^2 826m Mont Richard-Foy 46°06′S 50°14′E
   Brisants de l'Héroïne of
   Rochers de la Meurthe 0 km^2 5 m   46°13′S 50°22′E
   Île des Pingouins 3 km^2 340 m Mont des Manchots 46°27′S 50°23′E
   Îlots des Apôtres 2 km^2 289 m Mont Pierre 45°58′S 50°27′E
   Île de la Possession 150 km^2 934 m Pic du Mascarin 46°24′S 51°46′E
   Île de l'Est 130 km^2 1050 m Mont Marion-Dufresne 46°26′S 52°18′E
   Crozeteilande 352 km^2 1050 m Mont Marion-Dufresne 45°57' tot 46°29'S
   50°10' tot 52°19'E

[wysig] Geologie

   Analise van magnetiese afwykings op die seebodem dui aan dat die
   Crozetplato, waarvan die eilande die hoogste punte vorm, sowat 50
   miljoen jaar gelede gevorm is. Die eilande is van vulkaniese oorsprong,
   en basalt wat ten minste 8,8 miljoen jaar oud is, is gevind.

[wysig] Klimaat

   Die eilande lê in die pad van die "Roaring Forties" (tussen 45°95' en
   46°50'S, 50°33' en 52°58'E) en is baie winderig. Gereelde
   laedrukstelsels uit die weste bring koue, nat en bewolkte weer. Dit
   reën gemiddeld 300 dae per jaar en jaarlikse neerslag beloop meer as
   2000 mm. Winde van meer as 100 km/h kom 100 dae per jaar voor wat
   weerspieël word in die kapel by Port Alfred se naam: Sainte-Marie du
   Vent. Die temperature kan tot 18°C styg in die somer en gaan selde
   onder 5°C selfs in die winter. Die Crozeteilande is dan ook nie tans
   vergletser nie.

[wysig] Geskiedenis

   Die eilande word deur Marc-Joseph Marion du Fresne as deel van 'n reis
   vanaf Mauritius na Tahiti ontdek. Die doel van die reis is om Ahu-toru,
   'n Tahitiaan wat na Parys gebring is, terug te neem na Tahiti. Die
   skepe, die Mascarin en die Marquis de Castries, verlaat Port Louis in
   Oktober 1771. Die Tahitiaan sterf egter in Madagaskar van pokke en 'n
   suidelike rigting word ingeslaan. Nadat hulle by Kaapstad aandoen, wat
   hulle op 28 Desember 1771 verlaat, herontdek Marion-Dufresne en sy
   tweede in bevel, Julien Crozet, die Marion- en Prince Édouardeilande
   voor hulle die argipel op 22 Januarie 1772 bereik. 'n
   In-besit-neemplegtigheid word op 24 Januarie op Île de la Possession
   gehou - Julien Crozet word aan wal gestuur waar hy die eilande in besit
   neem deur 'n bottel met 'n perkament in die naam van koning Louis XV
   neer te lê. Die eiland word Ile de la Possession na aanleiding van die
   gebeurtenis. Die reis waarin die eilande ontdek word eindig op tragiese
   wyse vir Marion-Dufresne toe hy 'n paar maande later in Nieu-Seeland
   saam met twaalf ander bemanningslede deur die Maori's dood gemaak word.

   In die 19de eeu en eerste deel van die 20ste eeu vind verskeie kort
   besoeke deur Engelse, Franse, Duitse en Amerikaanse skepe aan die
   eilande plaas. In die vroeë 19de eeu is die eilande gereeld deur
   robjagters besoek, tot so mate dat die robbevolking teen 1835 byna
   uitgeroei is. Daarna het walvisjag die hoofaktiwiteit om die eilande
   geword, veral deur walvisjagters uit Massachusetts. Die argipel was
   egter gewoonlik nie die hoof doelwit van die reise nie. Die reise was
   gewoonlik op pad na die Kergueleneilande of Antarktika. Die klein
   oppervlak, en die gebrek aan skuiling tydens storms maak die eilande
   nie baie aantreklik nie. Skipbreuk het gereeld by die Crozeteilande
   voorgekom. Die Britse robjagter Princess of Wales sink in 1821, en
   skipbreukelinge spandeer twee jaar op die eilande. In 1887 lei die
   Franse Tamaris skipbreuk en word die bemanning op Île des Cochons
   gestrand. Hulle heg 'n nota aan 'n Giant Petrel wat sewe maande later
   in Fremantle gevind is. Die bemanning is egter nooit gered nie. Omdat
   skipbreuk so gereeld om die eilande plaasgevind het, het die Koninklike
   Vloot vir 'n tyd lank elke paar jaar 'n skip na die eiland gestuur om
   vir gestrande oorlewendes te soek.

   In November 1837 slaag die Héroïne-korvette onder bevel van
   Jean-Baptist Cécille daarin om 'n 3 week besoek aan die Crozeteilande
   af te lê. Die skip verlaat Brest in Julie 1837 op 'n uitgebreide
   om-die-wêreldvaart. In die subantarktiese eilande is die oogmerke om
   die Franse kleure op die eilande wat 'n halfeeu te vore ontdek is, te
   hys, om toesig te hou oor robjag en om die eerste ernstige poging aan
   te wend om 'n kaart van die eilandgroep op te stel

   Frankryk het die eilande aanvanklik as 'n afhanklikheid van Madagaskar
   bestuur, maar dit het in 1955 deel geword van die Franse Suidelike
   Gebiede. In 1961 is 'n eerste navorsingstasie opgerig. Eers in 1963
   word die permanente stasie Albert Faure egter by Port Albert op Île de
   la Possession (beide vernoem na die eerste leier van die stasie)
   opgerig. Die stasie word beman deur 18 tot 30 mense (afhangend van die
   seisoen) en verrig meteorologiese, biologiese, en geologiese navorsing
   en hou 'n seismograaf in stand.

[wysig] Ekologie

   Koningspikkewyne op 'n strand van îles Crozet
   Koningspikkewyne op 'n strand van îles Crozet

   Plantegroei op die drie hoofeilande is betreklik eenvormig. Kruidagtige
   plante kom algemeen langs die kus voor. Polgras oorheers tot omtrent
   50m bo seespieël en gras met kerguelenkool, dwergstruike en varings
   tussen 50m en 100m. Bo 100m oorheers feldmarkplantegroei wat uit
   kussingplante en gras bestaan. Bo 200-300m kom slegs yl mosse en
   korsmosse voor.

   Die Crozeteilande bied tuiste aan vier spesies pikkewynne. Die volopste
   is die langkuifpikkewyn waarvan sowat 2 miljoen pare op die eilande
   broei, en die koningspikkewyn. Die Oostelike geelkuifpikkewyn word ook
   aangetref en daar is 'n klein kolonie witoorpikkewyne.

   Die Crozeteilande het die hoogste konsentrasie voëls ter wêreld - byna
   25 miljoen broei op die eiland. Die buitengewone hoë digtheid is te
   wyte aan die wanbalans tussen die uitgebreide oseaanoppervlak met ryk
   visbronne en die skaarste aan broeiplekke in die omgewing. Daar is
   omtrent tien Malmokspesies (Albatros), insluitend die Grootmalmok en 25
   Stormvoëlspesies. Ander diere op die Crozeteilande sluit pelsrobbe en
   Suidelike Seeolifante in.

   Die Crozeteilande is sedert 1938 'n natuurreservaat. Die invoer van
   uitheemse spesies (muise, rotte, vervolgens katte as pesbeheer) het
   hewige skade aan die oorspronklike ekostelsel veroorsaak. Die varke wat
   op 'n stadium na Île des Cochon ingevoer is en die bokke wat na Île de
   la Possession gebring is—beide as voedselbron—is intussen uigeroei.
   Rotte en muise is nou die enigste soogdiere op Île de la Possession en
   daar is tans geen soogdiere op Île de l'Est nie. Salmagtige visse is na
   die eilande ingevoer maar is nie goed gevestig nie. Die uitheemse visse
   het moontlik gelokalisseerde impak op die inheemse ongewerwelde
   dierelewe. Uitheemse plante kom wydverspreid op sommige van die eilande
   voor, veral Île de la Possession waar omtrent 50 uitheemse vaatplante
   gevestig geraak het. ten minste 12 hiervan is genaturaliseer met wye
   versprieding

   'n Blywende bekommernis is oorbevissing van die Patagoniese Tandvis en
   die waarneming van die albatrosbevolking. Die seegebied om die
   Crozeteilande word deur nie alleen die Franse patrolleer nie maar ook
   deur Greenpeace. Die albatrosbevolking word ook bedreig deur etlike
   kilometer lange drywende vislyne van Japannese tunabote wat noodlottige
   valle vir albatrosse is.

[wysig] Eksterne skakels

     * Kaarte en ander inligting oor die eilande
     * Inligting op DiscoverFrance
     * Virtuele besoek aan die Crozeteilande
     * 1992 Protected Areas of the World: A review of national systems -
       SOUTHERN OCEAN ISLANDS
     * Weervoorspelling vir die Crozeteilande

   Distrikte van die Franse Suidelike en Antarktiese Gebiede Vlag van
                                                             Frankryk

   Amsterdameiland/Sint-Paul - Crozeteilande - Kergueleneilande -
   Adélieland
   Kategorieë: Eilande • Sub-antarktiese eilande • Franse Suidelike
   Gebiede

