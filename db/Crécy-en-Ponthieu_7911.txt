Crécy-en-Ponthieu


   Die slag van Crécy
   Die slag van Crécy

   Crécy-en-Ponthieu is 'n Franse dorp in die département Somme (région
   Picardie), noordwes van Amiens, met sowat 1 600 inwoners (1999).

   Naby die dorp vind in 1346 een van die groot slagte van die
   Honderdjarige Oorlog tussen Frankryk en Engeland plaas. Die 12 000
   boogskutters en infanteriste van die Engelse koning Edward III
   (1327-1377) en sy sestienjarige seun Edward, prins van Wales (ook
   genoem die "Swart Ridder" vanweë sy swart wapenrusting), slaan hier op
   26 Augustus 'n Franse leër van 30 000 ridders en soldate onder koning
   Filips VI. Johan die Blinde van Luxemburg is een van die sowat 4 000
   prinse en ridders wat in die slag sneuwel. As gevolg kan Edward III in
   1347 die Noord-Franse stad Calais verower.

   Die slag van Crécy verwerf minder bekendheid dan dié van Agincourt
   (1415) wat William Shakespeare verwerk en sodoende onsterflik gemaak
   het. Vir die Franses is dit egter die eerste van 'n hele reeks militêre
   neerlae in hulle stryd teen Engeland wat nog sowat vyf eeue sal aanhou.

   In die militêre geskiedenis markeer die slag van Crécy die einde van
   die tydperk van ridderlikheid. Die slag maak duidelik dat groot
   ridderleërs nou uitgedien raak, en ook die gedrag van die soldate is
   allesbehalwe ridderlik - dooies en gewondes is op die slagveld
   agtergelaat.
   Kategorie: Dorpe in Frankryk

