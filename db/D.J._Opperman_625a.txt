D.J. Opperman


   Diederik Johannes Opperman, een van die bekendste Afrikaanse digters,
   is op 29 September 1914 in Dundee, Noord-Natal gebore, waar hy ook
   grootgeword het. Hy het sy skoolloopbaan op Estcourt en Vryheid
   voltooi, en daarna het hy sy M.A.-graad aan die Universiteit van
   Pietermaritzburg verwerf. Hy het op Pietermaritzburg en Johannesburg
   skoolgehou, en was daarna redakteur van Die Huisgenoot. In 1949 aanvaar
   hy ‘n lektoraat aan die Universiteit van Kaapstad, waar hy ook
   promoveer. Een van die belangrikste publikasies oor hierdie periode, sy
   Digters van Dertig, word in 1953 voltooi.

   Tussen 1960 en 1975 is hy professor in Afrikaans aan die Universiteit
   van Stellenbosch, waar hy ook in die redaksie van Standpunte gedien
   het. Hy is 1985 op Stellenbosch oorlede.

   Hy het die Hertzogprys vir poësie in 1947 verwerf vir sy digbundel
   Heilige beeste. Daarna volg Negester oor Ninevé, Joernaal van Jorik,
   Engel uit die klip, Blom en baaierd, Dolosse, Kuns-mis, Edms. Bpk en
   Komas uit 'n bamboesstok.

   Sy drie versdramas, Periandros van Korinthe, Vergelegen en Voëlvry, het
   in 1954, 1956 en 1968 verskyn.

   Sy opstelle oor die letterkunde is as Wiggelstok, Naaldekoker en
   Verspreide opstelle gebundel.

   Die Hertzogprys is vier keer aan hom toegeken (1947, 1956, 1969 en
   1980), asook die Hofmeyerprys (1954, 1956, 1966 en 1980). Die CNA-prys
   vir Letterkunde is ook in 1964 en 1980 aan hom toegeken. Daarbenewens
   het hy die volgende pryse ontvang: 'n Prys van die Drie-Eeue Stigting
   (1956), die Louis Luyt-prys (1980) en die Gustav Preller-prys vir
   literêre kritiek (1985).
   Kategorie: Afrikaanse digters

