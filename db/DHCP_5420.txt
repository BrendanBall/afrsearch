DHCP


   Die DHCP-protokol (vanaf engels Dynamic Host Configuration Protokol
   oftewel Dinamiese Gasheeropstellingsprotokol) is 'n stel reëls wat deur
   kommunikasietoestelle (soos 'n rekenaar, roetebeheerders of
   netwerk-kaarte) gebruik word om die toestel toe te laat om 'n
   Internet-adres vanaf 'n bediener te versoek wat 'n lys adresse
   beskikbaar het vir toekenning.

   Inhoud

        * 1 Inleiding
        * 2 Oorsig
        * 3 Implementerings
        * 4 IP-adrestoekenning
        * 5 DHCP en brandmure

[wysig] Inleiding

   DHCP is 'n protokol wat deur rekenaars op 'n netwerk (kliënte) gebruik
   word om 'n unieke IP-adres te verkry asook ander parameters soos die
   standaard roetebeheerder, die subnetmasker en IP-adresse vir
   DNS-bedieners vanaf 'n DHCP-bediener. Hierdie protokol word gebruik
   wanneer rekenaars aan 'n netwerk toegevoeg word omdat hierdie
   verstelling benodig word vir 'n gasheer om aan 'n netwerk deel te neem.
   Hierdie verstelling moet periodies verfris word (dit verval, wat
   beteken dat die kliënt 'n ander toekenning moet ontvang) met tipiese
   intervalle wat kan wissel vanaf een uur tot verskeie maande en kan,
   indien verlang, tot oneindig verstel word (verval nooit). Die tydsduur
   waartydens die adres beskikbaar sal wees vir die toestel word deur die
   bediener bepaal.

   Die DHCP-bediener verseker dat alle IP-adresse uniek is, d.w.s. dat
   geen IP-adres aan 'n toestel toegeken word terwyl 'n ander toestel se
   toekenning nog geldig is nie. Die bestuur van die poel van IP-adresse
   word dus deur die bediener beheer en nie deur 'n menslike
   administrateur nie.

   DHCP is vanaf Oktoker 1993 die standaard protokol vir die internet. Die
   nuutste DHCP spesifikasie word in RFC 2131 uiteengesit. DHCP is in wese
   die opvolger van die ouer BOOTP-protokol wat addresse vir 'n onbeperkte
   tydperk uitgegee het. Bitter min netwerke gebruik egter nog BOOTP.

[wysig] Oorsig

   DHCP outomatiseer die toeken van IP-adresse. 'n Kliënt op die netwerk
   stuur 'n versoek uit na 'n DHCP-bediener op 'n plaaslik verbinde
   netwerk. Die DHCP-bediener stuur dan 'n antwoord aan die kliënt met sy
   toegekende IP-adres, subnetmasker, DNS-bediener en standaard
   roetebeheerders.

   Die toekenning van IP-adresse verval gewoonlik na 'n voorafbepaalde
   tydperk, waarna die DHCP-kliënt en -bediener weer 'n ooreenkoms moet
   bereik oor 'n nuwe IP-adres vanuit die bediener se voorafgedefinieerde
   adrespoel. DHCP is 'n uitsaai-protokol. Soos met ander uitsaaiverkeer
   op 'n netwerk gaan dit nie deur 'n roetebeheerder nie tensy dit
   spesifiek sodanig opgestel is nie. Gebruikers wat hierdie funksies
   verlang moet hulle roetebeheerders opstel om DHCP verkeer oor
   UDP-poorte 67 en 68 deur te laat.

[wysig] Implementerings

   Microsoft het DHCP op hulle NT-bedieners bekendgestel vanaf weergawe
   3.5 in laat 1994. Windows 2000 en Windows 2003 sluit ook DHCP as 'n
   kenmerk in.

   Die ISC DHCP-bediener is 'n oopbron DHCP-bediener wat in baie
   Linux-verspreidings en baie kommersiële implementerings benut word.

   Novell het 'n DHCP-bediener in hulle NetWare bedryfstelsel ingesluit
   sedert weergawe 5 wat in 1998 vrygestel is. Dit word egter as 'n
   bykomende diens ingesluit aangesien Netware steeds die IPX/SPX
   protokolsuite gebruik en daarom word dit nie gereeld op Novell-netwerke
   gebruik nie.

[wysig] IP-adrestoekenning

   Afhangende van die implementering, kan die DHCP-bediener drie metodes
   gebruik om IP-adresse toe te ken:
     * handmatige toekenning, waar die DHCP-bediener die toekenning doen
       aan die hand van 'n tabel met MAC-adres en IP-adrespare wat per
       hand deur die bediener se administrateur ingevul word. Slegs
       kliënte met 'n MAC-adres wat in die tabel gelys word, word
       IP-adresse toegestaan.
     * outomatiese toekenning, waar die DHCP-bediener 'n IP-adres
       permanent toeken aan 'n kliënt uit 'n reeks wat deur die
       administrateur vasgestel is.
     * dinamiese toekenning, waar die netwerk-administrateur 'n reeks
       IP-adresse aan die DHCP-bediener toeken, elkeen van die kliënte op
       die LAN se TCP/IP-sagteware is opgestel om IP-adresse vanaf 'n
       DHCP-bediener te versoek wanneer daardie kliëntrekenaar se
       netwerk-kaart aanskakel.

   Die versoek-en-toekenproses gebruik 'n uitleenmetode met 'n beheerbare
   tydsduur. Dit vergemaklik die netwerk-installasie prosedure op die
   kliëntrekenaarkant baie.

   Hierdie besluit bly egter deursigtig vir die kliënte op die netwerk.
   Sommige DHCP-bedieners kan ook die DNS-naam wat met die kliëntrekenaar
   verbind word opdateer om die nuwe IP-adres te reflekteer. Hulle maak
   gebruik van die DNS opdateerprotokol wat in RFC 2136 gedefinieer.

[wysig] DHCP en brandmure

   Brandmure moet gewoonlik doelbewus opgestel word om DHCP-verkeer deur
   te laat. Die spesifikasie van die DHCP kliënt-bediener protokol beskryf
   verskeie gevalle waar die pakette die bronadres van 0x00000000 of die
   teikenadres van 0xffffffff moet hê. Brandmure wat met streng reëls
   opgestel is om aanvalle met vervalste IP-adresse af te weer, verhoed
   dikwels dat sulke pakette deurgelaat word. DHCP-bedieners met
   veelvuldige netwerkaansluitings (engels: multihoming) maak die
   opstelling nog meer ingewikkeld en vereis 'n omsigtige benadering.
   Kategorieë: Rekenaarnetwerke • Internet

