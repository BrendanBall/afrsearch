DSM (handleiding)


   Die Diagnostic and Statistical Manual of Mental Disorders, oftewel DSM,
   is sedert 1952 'n handleiding van psigiatriese versteurings wat by
   kinders en volwassenes voorkom. DSM word beheer, geskryf en ontwikkel
   deur die Amerikaanse Psigiatriese-assosiasie (APA) en word uitgegee in
   verskeie formate deur American Psychiatric Publishing, Inc. (APPI). Die
   nuutste weergawe staan amptelik bekend as DSM-IV-TR, wat ook 'n
   geregistreerde handelsmerk is van die APA. Hy is tans in Engels,
   Nederlands en twintig ander tale beskikbaar, maar nog nie in Afrikaans
   nie.

   DSM se kernoogmerk is om hulp te verleen aan praktisyns in die diagnose
   en behandeling van geestesiektes. Hy word in kliniese-verband gebruik
   deur beraders, maatskaplike werkers, medici, para-medici, psigiaters,
   sielkundiges, en verpleegkundiges. In die akademie word DSM gebruik in
   die opleiding van studente in die breë veld van geestesgesondheid. DSM
   word ook aangewend deur epidemioloë om data in te samel in die belang
   van openbaregesondheid.

   Onderliggend aan die DSM is ‘n kontroversiële klassifikasiestelsel wat
   meer as 150 kernversteurings in sewentien kategorieë groepeer. Elke
   versteuring word in detail beskryf onder die volgende hoofopskrifte:
   opsomming, verwante steurnisse, gemiddelde demografiese eienskappe van
   pasiënte, voorkoms-statistiek, inligting oor die verloop van die
   steurnis, kriteria vir differensiële diagnose, tipes en sub-tipes van
   die versteuring, inligting oor voorkomspatrone by families,
   diagnostiese kriteria, en prosedures vir inligtingsopname.

   Inhoud

        * 1 Klassifiekasiestelsel
        * 2 Diagnose
        * 3 Geskiedenis
        * 4 Sien ook

[wysig] Klassifiekasiestelsel

   In DSM-IV word geestesiektes in sewentien kategorieë ingedeel:
    1. Ontwikkelingsversteurings
    2. Organiese toestande
    3. Geestesiektes weens mediese toestande
    4. Dwelmverwante afwykings
    5. Psigotiese versteurings
    6. Affektiewe versteurings
    7. Angstoestande
    8. Somatoforme afwykings
    9. Faktiewe versteurings
   10. Dissosiatiewe toestande
   11. Psigoseksuele afwykings
   12. Eetsteurnisse
   13. Slaapafwykings
   14. Afwykings van impulsbeheer
   15. Aanpassingsprobleme
   16. Persoonlikheidsversteurings
   17. Ander afwykings

[wysig] Diagnose

   'n DSM-diagnose word beskryf op grond van vyf asse, of dimensies:
     * As I - Major geestesiektes, ontwikkelingsafwykings en leerprobleme
       aangedui
     * As II - Onderliggende persoonlikheidsversteurings en verstandelike
       vertraagdheid
     * As III - Mediese toestande
     * As IV - Vlak van sosiale funksionering en lewens-impak van simptome
     * As V - Globale Assessering van Funksionering (op 'n skaal van 100
       tot 0)

[wysig] Geskiedenis

     * DSM word voorafgegaan deur die sogenaamde Statistical Manual for
       the Use of Hospitals for Mental Diseases, opgestel deur die
       National Committee for Mental Hygiene. Hy word oorspronklik in 1918
       gepubliseer en verskyn vir die laaste keer in 1945.

     * DSM-I: Hierna neem die Amerikaanse Psigiatriese-assosiasie
       verantwoordelikheid vir die handboek, wat in 1952 lei tot die
       eerste uitgawe van DSM, later bekend as DSM-I. Hy bevat ongeveer 60
       versteurings en word nog sterk beinvloed deur die psigoanalise.

     * DSM-II volg in 1968 en klassifiseer homoseksualiteit as
       geestesiekte. Na aanleiding van betoë deur homoseksuele aktiviste
       word daar in 1973 besluit om die klassifikasie te verwyder.

     * DSM-III en DSM-III-R: DSM-III verskyn in 1980. Die psigodinamiese
       benadering word vervang deur die biomediese model. ‘n Hersiende
       uitgawe, DSM-III-R, verskyn in 1987.

     * DSM-IV verskyn in 1994. Die nuutste weergawe wat in 2000 uitgegee
       word, bestaan slegs uit tekswysigings en staan bekend as DSM-IV-TR.

     * Daar word verwag dat DSM-V nie voor 2010 afgehandel sal word nie.

[wysig] Sien ook

     * Lys van psigiatriese geneesmiddels
     * Psigopatologie
     * Sielkunde

   Ander klassifikasiestelsels
     * Dewey Desimale Klassifikasiestelsel
     * Internasionale Klassifikasie van Siekte
     * Periodieke tabel

   Kategorieë: Sielkunde • Psigiatrie • Klassifikasiestelsels

