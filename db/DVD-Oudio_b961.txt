DVD-Oudio


   Die logo van die DVD-Oudio
   Die logo van die DVD-Oudio

   DVD-Oudio (Engels: DVD Audio) is die suster-medium van DVD-Video en een
   van die moontlike opvolgers van die CD.

   Inhoud

        * 1 Tegniese gegewens
        * 2 2+2+2-opnames
        * 3 DualDisc
        * 4 DVD-Oudio-titels
        * 5 'n Vergelyking met die kompakskyf
        * 6 Sien ook
        * 7 Eksterne skakels

[wysig] Tegniese gegewens

   DVD-Oudio-skywe bevat meestal 5.1-ruimteklank
   DVD-Oudio-skywe bevat meestal 5.1-ruimteklank

   Die DVD-Oudio baseer op die DVD-ROM en bevat tussen 4.7 (eenlaag-DVD)
   tot 17 (tweesydige dubbellaag-DVD) GB data in die PCM-formaat wat
   gebruik word om musiek in twee, vier, vyf of ses kanale van hoë
   kwaliteit te stoor. Aangesien die hoeveelheid data vir 'n gewone
   dubbellaag-DVD-ROM nog te groot sou wees word meestal gebruik gemaak
   van Meridian se Verliesvrye Pakmetode (Meridian Lossless Packing, MLP).
   Tweesydige een- of dubbellaag-DVD's word gewoonlik gebruik om aparte
   data vir DVD-Video- en DVD-Oudio-spelers te stoor.

   In vergelyking met die CD - wat sowat 44 100 keer per sekonde afgetas
   word - styg hierdie getal by die DVD-Oudio tot 96 000 vir seskanaal- en
   192 000 vir stereo-opnames; die bis-woordlengte van die CD met net 16
   is tot 24 verhoog. Frekwensies tot by 96 kHz kan nou gebruik word, en
   die sinjaal-/ruisverhouding is verhoog tot 144 dB. Dit maak 'n besonder
   ruimtelike en outentieke weergawe van musiek moontlik.

   Klankingenieurs soos Elliot Scheiner het daarin geslaag om selfs ouer
   opnames soos die Beach Boys se Pet Sounds, die Doors se L.A. Woman en
   America se debuutalbum in die kristalheldere klank van die DVD-Oudio af
   te meng.

   Die musiekopname van die kunstenaar word gereeld met bonusmateriaal
   soos video's, fotogalerye, tekste en Internetskakels voorsien.
   Agtergrondfoto's en videomateriaal wat op DVD-Oudio verskyn is meestal
   in NTSC-kleure opgeneem. Spesiale DVD-Oudio-spelers met 'n dekodeerder
   vir die bogenoemde MLP-gepakte data is noodsaaklik om hierdie skywe in
   die beste kwaliteit te kan weergee. DVD-Oudio-skywe wat nie oor 'n
   aparte stereo-meng beskik nie, kan deur die DVD-Oudio-speler van die
   meerkanaal- tot stereo-weergawe teruggemeng word sodat ook die eienaar
   van 'n tweekanaal-hoëtroustel dit maklik kan geniet. Daar is meestal
   addisionele Dolby-Digital-, soms ook dts-klankbane vir gewone
   DVD-Video-spelers.

   Die gebiedskodes (regional codes) van die DVD-Video word nie op die
   DVD-Oudio-formaat toegepas nie sodat oorsese DVD-Oudio-skyfies in
   Suid-Afrika sonder probleem verkoop en gespeel kan word. 'n Gevorderde
   digitale kopieerbeskerming (watermerk) kan egter wél toegepas word.

   Die eerste DVD-Oudiospelers wat in die jaar 2000 op die mark verskyn
   het word met 2.0- of 5.1-RCA-cinch-kabels aan stereo- of
   meerkanaalversterkers aangesluit. Hierdie spelers het hul eie
   MLP-dekodeerders en stuur analoë sinjale aan die versterker. Die nuwe
   generasie spelers wat byvoorbeeld Panasonic en Denon sedert 2004
   aanbied kan digitale sinjale in die High-Definition Multimedia
   Interface (HDMI)-standaard aan soortgelyke versterkers stuur.

[wysig] 2+2+2-opnames

   In 'n poging om die ruimtelike weergawe beter aan die behoeftes van
   musiek aan te pas - die gewone ruimteklank is eerder gemik op die
   horisontale geluide van 'n rolprent - het Duitse klankingenieurs die
   2+2+2-opnamestelsel ontwikkel. In plaas van drie luidsprekers voor en
   twee agter die luisteraar word twee front-, twee hoogte- en twee
   agterkanale gebruik wat nie alleen 'n driedimensionele klank soos in 'n
   konsertgebou kan naboots nie. Hierdie klankstelsel maak die luisteraar
   ook onafhanklik van die "soet plek" met gelyke afstand van alle
   luidsprekers. Hy kan vry in sy musiekkamer beweeg en orals dieselfde
   ruimtelike indruk van sy musiek kry. 'n Reeks DVD-Oudio-titels wat
   alternatiewe 5.1- en 2+2+2-kanaal-weergawe moontlik maak, is al in
   Duitsland en Switserland vrygestel.

[wysig] DualDisc

   DualDisc is die naam van 'n nuwe soort gekombineerde CD/DVD-skyf wat in
   2004 op die Amerikaanse mark ingevoer is. Dit is net so dik soos 'n
   gewone DVD maar bevat 'n CD-gedeelte op die bo- en 'n DVD-gedeelte aan
   die onderkant, waarby ook DVD-Oudio-klankkwaliteit gestoor kan word.
   Musiekliefhebbers kan hierdie DVD's gerus in gewone CD-spelers
   (byvoorbeeld in hul kar) én DVD-Oudio- of DVD-Video-spelers gebruik.

   Weens patentkwessies (daar bestaan reeds 'n formaat met CD-gedeelte aan
   die bo- en DVD-Video-gedeelte aan die onderkant wat as DVDplus bemark
   word) is hierdie nuwe formaat aanvanklik slegs in Kanada en die
   Verenigde State beskikbaar. In Februarie 2005 vermeld die eerste
   Europese vervaardiger van DVD's in Oostenryk dat hy nou oor die
   noodsaaklike regte beskik om DualDiscs en verwante produkte plaaslik te
   produseer. Die eerste deurskynende etikette wat vir DualDiscs in
   aanmerking sal kom is tydens die Consumer Electronics Show 2005 in Las
   Vegas (Verenigde State) bekend gestel.

   Daar is verskeie etikette in die musiekbedryf soos Sony Music wat
   verkies om hulle DualDiscs sonder DVD-Oudio-gedeelte vry te stel; die
   DVD-gedeelte bevat dan net gewone DVD-Video-klankkwaliteit.

   Die groep Simple Plan van Montréal (Kanada) is 2004/2005 die eerste
   kunstenaars ter wêreld wat 'n platinatoekenning vir die verkoop van
   meer dan een miljoen eenhede van hulle DualDisc-album Still Not Getting
   Any ontvang het (hierdie skyfie bevat 'n DVD-Oudio-klankbaan met 88.2
   kHz/16 bis-klankkwaliteit). In Junie 2005 vermeld ook Warner Music die
   eerste platinatoekenning vir Rob Thomas se DualDisc "Something To Be",
   wat die album in gewone CD- en DVD-Oudio-klankkwaliteit met 96 kHz/24
   bis in stereo en 5.1-ruimteklank bevat.

[wysig] DVD-Oudio-titels

   Die getal beskikbare DVD-Oudio- en DualDisc-titels het intussen tot
   nagenoeg 1000 gestyg; maatskappye wat DVD-Oudio- en DualDisc-titels
   aanbied sluit Warner Music, Universal Music en EMI in.
   DVD-Oudio-skyfies is nie orals in winkels beskikbaar nie, en buite
   Noord-Amerika is dit veral elektroniese handelaars soos Kalahari.net
   wat 'n pioniersrol op hierdie gebied speel.

   Die eerste album van die legendariese Beatles, wat in 5.1-ruimteklank
   afgemeng is, het in November 2006 verskyn. Love, 'n musiekprojek van
   die Kanadese Cirque du Soleil, bevat oorspronklike Beatles-opnames en
   het naas die gewone CD-uitgawe ook as 'n CD/DVD-Oudio-kompilasie
   verskyn, wat Beatles-opnames in ongekende klankgehalte bevat.

[wysig] 'n Vergelyking met die kompakskyf

   DVD-Oudio-skywe bied langer speeltye as gewone kompakskywe:

                     CAPTION: CD-Oudio ►► DVD-Oudio

                     CD    →
                            16bis
                         PCM-Stereo
                              @
                           44.1kHz
                             →     DVD5  DVD9  DVD10 DVD18
                   80 min
                                          ♪ LPCM ♪
                                   ~7 h  ~12 h ~14 h ~24 h
                                          ♫ MLP ♫
                                   ~14 h ~24 h ~28 h ~48 h

[wysig] Sien ook

     * DVD

[wysig] Eksterne skakels

     * DVD-Audioinfo.com is die offisiële tuisblad van die DVD Audio
       Council met inligting oor harde- en sagteware (Engels)
     * M7Records.de - Die tuisblad van die Duitse etiket M7 Records bied
       'n nuusoorsig en meer inligting oor DVD-Oudio (Duits)
     * DVD-Audiobahn - Die Amerikaanse kuberklets-forum DVD-Audiobahn is
       'n gewilde geselshoekie vir vriende van die nuwe medium (Engels)
     * Highfidelityreview.com lewer nuus en besprekings van nuwe
       DVD-Oudio-titels (Engels)
     * 2+2+2info - Hierdie werbwerf het meer inligting aangaande die
       2+2+2-ruimteklank, beskikbare titels en hardeware (Duits, Engels,
       Spaans, Frans, Italiaans)

   Kategorie: DVD

