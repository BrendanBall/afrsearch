DVD-RAM


   'n DVD-RAM-skyf in sy plastiekhuls
   'n DVD-RAM-skyf in sy plastiekhuls

   DVD-RAM (Engels: Digital Versatile Disc - Random Access Memory) is een
   van die DVD-formate wat deur die DVD Forum as offisiÃ«le DVD-opnamemedia
   bestem is. Dit was eintlik net vir gebruik in rekenaar-DVD-skrywers
   goedgekeur maar word onder meer deur Panasonic, JVC en Toshiba ook vir
   gebruik in tuisteaterstelsels aangebied. In 2004 het dit die gewildste
   formaat vir TV-opnames in Japan en Noord-Amerika geword.

   In vergelyking met ander DVD-formate, wat op die opnemer-mark meeding,
   bied DVD-RAM voordele soos die moontlikheid om dit tot 100 000 keer te
   beskryf, data van verskillende bronne (soos rekenaars, DVD-RAM-opnemers
   en DVD-RAM-videokamera's) op een skyf te meng, die skyf het 'n
   eenvoudige struktuur wat dit soos 'n hardeskyf laat funksioneer en dit
   is moontlik om een program wat reeds gestoor is te kyk terwyl 'n ander
   op dieselfde skyfie opgeneem word. Laasgenoemde funksie behels ook
   tydverskuiwing (Engels: time shift) - die gewildste kenmerk van die
   formaat: TV-kykers kan 'n TV-program wat nog opgeneem word gelyktydig
   van die begin af volg. Tweesydige DVD-RAM-skywe kan tot 9,4 GB data
   stoor.

   In 2004 het Panasonic een van die mees gesofistikeerde DVD-RAM-opnemers
   op die Japanse, Europese en Amerikaanse markte aangebied wat met 'n
   addisionele hardeskyf van 400 GB en DVD-Oudio-ses-kanaal-weergawe spog.

   DVD-RAM-skywe is met of sonder plastiekhulse beskikbaar; die gebruik
   van 'n huls verseker dat die skyf in 'n puik toestand sonder
   vingerafdrukke en skrapies bewaar kan word. Die huls kan geopen word om
   die skyf byvoorbeeld in 'n gewone DVD-RAM-aandrywer te gebruik.

[wysig] 16x DVD-RAM

   Tydens die Internationale Funkausstellung van September 2005 in Berlyn
   (Duitsland) het die Recordable DVD Council, 'n vereniging van harde- en
   sagtewarevervaardigers vir DVD-RAM-media, die nuwe 16x DVD-RAM-skyf
   bekend gestel. Opnames is nou teen 'n spoed van 6 tot 16 keer moontlik,
   waarby die oordragsnelheid 177,28 Mpbs bereik en die DVD-RAM-skyf
   11 000 keer per minuut draai. Die gegewens van 'n DVD-5 kan binne ses
   minute gekopieer word. Hierdie nuwe DVD-RAM-tipe maak van die DVD-RAM
   die vinnigste van alle DVD-formate.

   Sien ook: DVD
   Kategorie: DVD

