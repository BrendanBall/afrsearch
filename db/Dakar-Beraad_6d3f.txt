Dakar-Beraad


   Die Dakar-beraad het in Julie 1987 plaasgevind toe 'n groep van 60
   Afrikaanse skrywers, joernaliste, sakemanne, politici en ander
   intellektueles, in weerwil van opposisie deur die destydse Nasionale
   Party regering, en die Afrikaanse pers, met die ANC in Dakar, Senegal
   vergader het. Die vergadering kan gesien word as 'n sleutelgebeurtenis
   in samesprekings tussen Afrikaners en die ANC wat sou lei tot die
   vreedsame bereik van demokrasie in Suid-Afrika.

   Die Afrikaanse afvaardiging verlaat Johannesburg op 7 Julie 1987 en
   vlieg via Londen en Parys na Dakar waar hulle op die aanloopbaan deur
   Thabo Mbeki, Essop Pahad en Steve Tshwete ingewag word. Senegal se
   president Abdou Diouf open die verrigting. Onder die tema van “Hoe gaan
   oorgang plaasvind?” word verskeie sake soos die gewapende stryd teen
   Apartheid bespreek. Die beraad eindig met 'n verklaring waarin die
   beraadgangers hulle ten gunste van ernstige beraadslaging met die ANC
   uitspreek in die soeke na 'n oplossing vir konflik en die oorgang na 'n
   vreedsame en regverdige toekoms.

   Voor hulle terugkeer besoek die groep ook saam met die ANC-afvaardiging
   Akkra in Ghana waar hulle met President Jerry Rawlings vergader en
   Ouagadougou in Burkina Faso waar hulle met President Thomas Sankara
   vergader. Naby Ouagadougou help Thabo Mbeki en Beyers Naudé 'n monument
   teen apartheid oprig. Met hulle terugkeer op 20 Julie 1987 word die
   groep deur die polisie begelei nadat die aankomssaal by Jan Smuts
   Lughawe deur die AWB onder leiding van Eugene Terre'blanche oorgeneem
   is.

[wysig] Verwysings

     * Turning Points in History – Book 6
     * Die pad na Dakar Insig bydraes deur Frederik van Zyl Slabbert en
       Max du Preez

   Kategorieë: Politiek van Suid-Afrika • Geskiedenis van Suid-Afrika

