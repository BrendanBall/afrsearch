Dalai Lama


   Tenzin Gyatso, 14de Dalai Lama
   Tenzin Gyatso, 14de Dalai Lama

   Tenzin Gyatso, die veertiende Dalai Lama en uitgeweke leier van die
   Tibetaanse volk, was die hoofkrag agter die behoud van Tibet se ryk en
   antieke kultuur sedert die Sjinese, vasberade om sy unieke identiteit
   uit te wis, Tibet in 1950 ingeneem het. Na sy vlug na Indië in 1959 het
   hy 'n demokratiese regering-in-ballingskap gestig wat toegewy was tot
   die bevryding van Tibet en die welsyn van die nou meer as 120 000
   Tibetaanse vlugtelinge.

   Hy het 53 landbou-vlugtelinggemeenskappe begin, die skepping van 'n
   Tibetaansse skoolstelsel bestuur, verskeie kultuurinstellings ingewy om
   Tibet se kuns en wetenskap te bewaar en meer as tweehonderd abdye weer
   hervestig om die Boeddhisteleer lewend te hou.

   Sedert sy eerste oorsese besoek in 1967, het hy uitgebreid deur die
   wêreld gereis, lesings aangebied en ondersteuning gewerf vir die
   Tibetaanse saak. Waar hy ookal reis, word hy deur wêreldleiers genooi
   om oor wêreldvrede te praat. Ondanks die feit dat die Sjinese alles wat
   vir hom belangrik was, vernietig het, het hy gekies om hulle deur
   middel van geweldlose teenstand te opponeer en het hy daarom in die
   afgelope 40 jaar 'n simbool van vrede geword. In 1989 het hy die
   Nobelprys vir Vrede ontvang.

[wysig] Lewensgeskiedenis

   Lhamo Dhondup, die vierde seun van 'n arm arbeidergesin, is op 6 Julie
   1935 in die Tibetaanse dorpie Taktser in die Amdo provinsie gebore. Na
   die dertiende Dalai Lama oorlede is, is soekpartye uitgestuur om sy
   opvolger te vind. Na verskeie tekens en 'n reeks toetse het hulle die
   tweejarige Lhamo Dhondup (later Tenzin Gyatso genoem) gevind en herken
   as die veertiende reïnkarnasie van die Dalai Lama. In 1939, net na sy
   vierde verjaardag, is hy na die hoofstad Lhasa gebring, waar hy
   amptelik as die hoof van die staat van Tibet bevestig is.

   Weens die aura wat sy posisie omring het, het hy die grootste deel van
   sy kinderlewe saam met leermeesters of op sy eie deurgebring. Sy
   opleiding as Boeddhistiese monnik het begin toe hy ses jaar oud was en
   het 'n bestudering van die enorme Boeddhistiese leer, gereelde
   meditasiesessies en die bemeestering van die vaardigheid om oor
   godsdienstige onderwerpe te debatteer ingesluit. Terwyl hy gedebatteer
   het, het kragte egter buite gewoed.

   In 1949 het die kommuniste die burgeroorlog in Sjina gewen en op 7
   Oktober 1950 het die Sjinese Volk se Bevrydingsmag Tibet ingeval. Die
   vyftienjarige Dalai Lama is geroep om vol politieke gesag te aanvaar.
   Sy eerste stap was 'n beroep op die Verenigde Nasies, maar sy beroep is
   afgewys.

   Deur die daaropvolgende nege jaar het hy probeer om vreedsaam met die
   Sjinese invallers saam te leef. Dit het onmoontlik geword namate die
   teregstellings en verwoesting deur die Sjinese toegeneem het. Die woede
   en wrok van sy mense het gelei tot 'n massiewe opstand op 10 Maart 1959
   in Lhasa.

   Die Sjinese het die opstand gewelddadig onderdruk en die Dalai Lama het
   besef dat hy geen ander keuse het as om uit Tibet te vlug nie. Hy is
   gasvry deur die Indiese regering ontvang en asiel toegestaan. Sedert
   1960 woon hy in Dharamsala in Noord-Indië, die setel van die Tibetaanse
   regering-in-ballingskap.
   Kategorieë: Spirituele leiers • Boeddhisme

