Dan Brown


   Dan Brown (gebore 22 Junie 1964) is 'n Amerikaanse skrywer van rillers
   en is veral bekend vir die skryf van die kontroversiële 2003
   blitsverkoper, The Da Vinci Code (Afrikaans: Die Da Vinci Kode).

   Inhoud

        * 1 Vroeë lewe
        * 2 Liedjieskrywer
        * 3 Onderwyser in Nieu-Engeland
        * 4 Blitsverkoperouteur
        * 5 Toekomstige projekte
        * 6 Werke
        * 7 Eksterne skakel

[wysig] Vroeë lewe

   Dan Brown is gebore en het grootgeword in Exeter, New Hampshire, die
   oudste van drie kinders. Sy ma Constance (Connie) was 'n professionele
   musikant wat die orrel in die kerk gespeel het. Brown se pa Richard G.
   Brown was 'n prominente wiskunde onderwyser, wat skoolhandboeke geskryf
   het en hoërskoolwiskunde aan die Phillips Exeter Akademie van 1962 tot
   en met sy aftrede in 1997 aangebied het.

   Phillips Exeter Academy is 'n eksklusiewe kosskool wat van nuwe
   onderwysers verwag om 'n paar jaar op die skoolgronde te bly. Brown, sy
   broer en suster het grootliks by die skool grootgeword. Daar was geen
   televisie en die sosiale omgewing was oorwegend Christelik. Brown het
   in die kerkkoor gesing, Sondagskool bygewoon en kerkkampe in die somer
   bygewoon. Hy self het 'n publieke skool in Exeter tot Graad 9 bygewoon
   waarna hy en ook sy jonger broer Gregory en suster Valerie hul
   skoolloopbaan by Phillips Exeter voltooi het.

[wysig] Liedjieskrywer

   Nadat hy in 1982 by Phillips Exeter met skool klaargemaak het, studeer
   hy aan die Amherst Kollege, waar hy ondermeer 'n student was van die
   romanskrywer Alan Lelchuk. Brown gradueer aan Amherst met Spaans en
   Engels as hoofvakke in 1986. Hy het aanvanklik 'n musiekloopbaan gevolg
   en onder andere met sintetiseerder klankeffekte geëksperimenteer. Hy
   produseer 'n kinderalbum met die titel SynthAnimals wat snitte soos
   "Happy Frogs" en "Suzuki Elephants" insluit. Die kasset verkoop 'n paar
   honderd kopieë. Hy stig hierna sy eie platemaatskappy genaamd
   Dalliance, en in 1990 gee hy self 'n laserskyf getiteld Perspective,
   gerig op die volwasse mark uit. Dié album het ook 'n paar honderd
   kopieë verkoop. In 1991 trek hy na Hollywood met die doel om 'n
   loopbaan as sanger-liedjieskrywer en pianis te volg. Hy onderhou
   homself deur klas te gee by die Beverly Hills laerskool.

   Terwyl hy in Los Angeles gewoon het sluit hy aan by die Verenigde State
   se National Academy of Songwriters, en neem deel aan baie van die
   akademie se byeenkomste. Hy het Blythe Newlon, wat as die akademie se
   Direkteur vir Kunstenaarontwikkeling gewerk het ontmoet. Sy het Brown
   se projekte aktief bevorder en hom met reklame en kontakte gehelp om sy
   loopbaan te bevorder. Sy trek saam met hom terug na New Hampshire en
   hulle trou in 1997.

   Buiten haar bydrae om sy sangloopbaan te bevorder het sy ook 'n
   belangrike rol gespeel in sy skrywersloopbaan. Sy het gehelp met die
   bemarking van sy boeke. Sy het gehelp skryf aan sy vroeëre
   "humoristiese" boeke wat onder 'n skuilnaam gepubliseer is. Daar is ook
   spekulasie in die media dat sy gehelp het met van sy ander boeke. In sy
   erkennings vir die Deception Point bedank Brown vir "Blythe Brown vir
   haar onvermoeide navorsing en kreatiewe inset."

   In 1993, het Brown sy album getiteld Dan Brown, vrygestel wat liedjies
   insluit soos "976-Love."

[wysig] Onderwyser in Nieu-Engeland

   Brown en Blythe het in 1993 teruggetrek na sy tuisdorp Exeter in New
   Hampshire. Brown word Engelse onderwyser aan aan sy alma mater Phillips
   Exeter, Hy gee ook Spaans aan die Lincoln Akerman skool in Hampton
   Falls.

   In 1994, stel Brown 'n album met die titel Angels & Demons vry. Die
   kunswerk op die omslag was deur die kunstenaar John Langdon wat ook
   later gebruik is vir sy roman Angels and Demons.

   Gedurende 1994, terwyl hy op vakansie was in Tahiti lees hy Sidney
   Sheldon se roman The Doomsday Conspiracy, en besluit dat hy dit beter
   sou kon doen. Hy begin werk aan die Digital Fortress, en skryf ook saam
   met sy vrou 'n humoristiese boek, 187 Men to Avoid: A Guide for the
   Romantically Frustrated Woman, onder die skuilnaam "Danielle Brown"
   (een van die 187 items in die boek was ironies genoeg "mans wat
   selfhulp boeke vir vroue skryf"). Die boek se outeursprofiel lees,
   "Danielle Brown woon tans in New England, gee onderwys, skryf boeke en
   vermy mans." Die kopiereghouer word aangegee as "Dan Brown". Die boek
   verkoop 'n paar duisend kopieë voordat dit uit druk gaan.

[wysig] Blitsverkoperouteur

   Brown bedank uit die onderwys in 1996 om 'n voltydse skrywer te word.
   Digital Fortress word in 1998 gepubliseer. Blythe het baie van die
   promosie werk hanteer insluitende persvrystellings, die reël van
   radio-optredes en personderhoude. 'n Paar maande later word nog 'n
   humoristiese boek The Bald Book geskryf deur hom en sy vrou,
   gepubliseer. In 2000 word sy roman Angels and Demons en in 2001
   Deception Point gepuliseer.

   Brown se eerste drie romans het beperkte sukses behaal met verkope van
   minder as 10 000 kopieë elk van hul eerste uitgawes. Sy vierde roman
   The Da Vinci Code gepubliseer in 1993, word egter 'n blitsverkoper en
   bereik binne die eerste week na publikasie die top verkooperposisie in
   die New York Times beste verkoperslys. Dié boek word nou beskou as een
   van die mees populêre boeke van alle tye (tenspyte daarvan dat dit deur
   vele boek resensente gekritiseer word). Teen 2006 is reeds meer as 60,5
   miljoen kopieë wêreldwyd verkoop. Hierdie sukses het ook bygedra dat
   Brown se vroeëre boeke ook blitsverkopers geword het. In 2004, was vier
   van sy romans op die New York Times-lys in dieselfde week en in 2005,
   word hy ingesluit in die Time tydskrif se lys van die 100 mees
   invloedryke mense van die jaar. Forbes tydskrif plaas Brown as no 12 op
   hul 2005 "100 Sterre" lys en skat sy jaarlikse inkomste as VSA$ 76,5
   miljoen. Die New York Times bereken sy inkomste uit die Da Vinci Code
   verkope op VSA$ 250 miljoen.

   Brown stel belang in kriptologie, sleutels en kodes, temas wat hy ook
   algemeen in sy werke gebruik. Sy romans is reeds in meer as 40 tale
   vertaal.

   In 2006 word Brown se roman The Da Vinci Code vrygestel as 'n rolprent
   deur Columbia Pictures, met Ron Howard as regisseur. In die rolprent
   speel Tom Hanks die rol van Robert Langdon, Audrey Tautou as Sophie
   Neveu en Sir Ian McKellen as Leigh Teabing. Die rolprent is vrygestel
   tydens die Cannes Filmfees op 17 Mei 2006. Brown word aangedui as een
   van die uitvoerende vervaardigers van die rolprent. Een van sy
   liedjies, "Piano", wat Brown geskryf en gespeel het, word aangedui as
   deel van die rolprent se klankbaan.

[wysig] Toekomstige projekte

   Brown is besig om te werk aan 'n nuwe roman getiteld The Solomon Key
   wat sal afspeel in Washington D.C. en onder meer sal fokus op 'n
   geheime gemeenskap van Vrymesselaars. Die datum van vrystelling is nog
   nie bekend nie, maar volgens spekulasie sal wees in 2007.

[wysig] Werke

     * SynthAnimals, 'n kinderalbum.
     * Perspective, 1990, Dalliance, musiek CD.
     * Dan Brown, 1993, DBG Records, (insluitende liedjies "976-Love" en
       "If You Believe in Love").
     * Angels and Demons, 1995, DBG Records (insluitende liedjies "Here in
       these Fields" en "All I Believe").
     * 187 Men to Avoid: A Survival Guide for the Romantically Frustrated
       Woman, 1995, Berkley Publishing Group (gesamentlik met sy vrou
       geskryf onder die pseudonym Danielle Brown). ISBN 0425147835
     * Digital Fortress, 1998, roman.
     * The Bald Book, 1998, geskryf saan met sy vrou Blythe Brown. ISBN
       078600519X
     * Angels and Demons, 2000, roman.
     * Deception Point, 2001, roman.
     * The Da Vinci Code, 2003, roman.
     * Musica Animalia (2003), 'n liefdadigheid album vir die organisasie
       Families First
     * The Da Vinci Code, Special Illustrated Edition, 2004, Doubleday.
       ISBN 0385513755
     * Angels and Demons, Special Illustrated Edition, 2005, Atria. ISBN
       0743275063
     * The Da Vinci Code (rolprent), 2006.
     * The Solomon Key (word beplan vir publikasie in 2008).

[wysig] Eksterne skakel

     * Amptelike Dan Brown webwerf

   Kategorie: Amerikaanse skrywers

