Dans


   Dans het reeds by die primitiewe mens voorgekom as 'n manier om uiting
   te gee aan emosies voordat dit in die meer gesofistikeerde kulture as
   'n outonome kunsvorm ontwikkel het. In die Laat-Paleolitikum het dans
   uitgebrei met die uitbeelding van die seksuele drif en natuurelemente;
   tydens die oorgang na die Neolitikum het magiese dans ontstaan. Toe die
   mensdom hom tydens die Neolitikum onderverdeel in besittendes en
   nie-besittendes, het die dans van die boere tot volksdanse ontwikkel,
   terwyl die dans van die hoëlui verfyn en gespesialiseer het tot
   vertoonde beroepsdans, wat in later tot 'n kunsvorm ontwikkel het. Dans
   het reeds by die primitiewe mens voorgekom as 'n manier om uiting te
   gee aan emosies voordat dit in die meer gesofistikeerde kulture as 'n
   outonome kunsvorm ontwikkel het. Die eerste dokumentasie daarvan
   (rotstekeninge) stam uit die Vroeë Paleolitikum. Die bewegings wat op
   die tekeninge te sien is, kom ooreen met die dier en krampdanse van die
   hedendaagse tradisionele kulture van Afrika en Australië. In die
   Laat-Paleolitikum het dans uitgebrei met die uitbeelding van die
   seksuele drif en natuurelemente; tydens die oorgang na die Neolitikum
   het magiese dans ontstaan. Toe die mensdom hom tydens die Neolitikum
   onderverdeel in besittendes en nie-besittendes - in adel en boere - het
   die dans van die boere tot volksdanse ontwikkel, terwyl die dans van
   die hoëlui verfyn en gespesialiseer het tot vertoonde beroepsdans, wat
   in later tot 'n kunsvorm ontwikkel het. Hierdie ontwikkeling kom in
   alle beskawings voor. Die eerste Europese kunsdanse is deur die Grieke
   ontwikkel, wat oorspronklik die dans van die vroeëre kulture uit die
   omringende gebiede tot een organiese geheel saamvat het. Dit is later
   ontwikkel tot 'n waarde waarvan die hoedanighede deur filosowe,
   wetgewers en kunstenaars noukeurig omskryf is.

   Inhoud

        * 1 Griekse dans
        * 2 Wisselwerking
        * 3 Moderne dans
        * 4 Verskillende danse

[wysig] Griekse dans

   Die ontwikkeling van Griekse danse het deur drie stadiums gegaan: Dié
   van die samevatting, bloei (tydens die evolusie van die drama) en
   dekadensie, waarin die pantomime hoogty gevier het. Die Romeinse
   beskawing het die pantomime van die Grieke oorgeneem, maar het minder
   intrinsieke waarde daaraan geheg. Tog was dit die "grapmaker" - die
   reisende en rondtrekkende speelman, towenaar en smous - wat die
   elemente van die Romeinse pantomime oorgedra het na die noorde, waar
   dit op sy beurt weer die dans van die Germane en Galliërs beïnvloed
   het. Dié dans is van die staanspoor af gekarakteriseer deur sy
   primitiewe aard en dit het die Christelike owerheid baie moeite gekos
   om dit te suiwer en aan te pas. Gedurende die Middeleeue is dans - in
   ooreenstemming met die maatskaplike ontwikkeling van dié tyd - in drie
   vorme verdeel: Dié van die adel, die lyfeienes en die burgers. Die
   ontwikkeling van hierdie danssoorte was gekoppel aan die ontwikkeling
   van die stand wat dit verteenwoordig het.

[wysig] Wisselwerking

   Die danse van die edeles het aanvanklik die minnesangers se ideaal van
   vreugde, liefde en hoflikheid gevolg, voordat dit verder verfyn is om
   ten slotte die hofdans te word. Die danse van lyfeienes en boere - hul
   gestamp en gespring - het volksdanse geword en die dans van die burgers
   het 'n vorm tussen dié twee aangeneem, naamlik die geselskapsdans. Dié
   drie soorte danse is gehandhaaf totdat die hofdans saam met absolute
   koningskap verdwyn het. Daar was 'n voortdurende wisselwerking: In tye
   van agteruitgang het die hof- en geselskapsdans nuwe krag uit die
   volksdans geput, wat op sy beurt kultuurelemente uit die ander danse
   opgeneem het. Uit hierdie vermenging het ballet ontstaan. Aan die begin
   van die twintigste eeu het die geselskapsdans, volksdans en ballet
   hulle in 'n netelige situasie bevind: Die geselskapsdans het die
   gesonde kontak met die volksdans verloor en hom oorgegee aan eksotiese
   invloede uit Suid-Amerika en Afrika. Met die verdwyning van
   tradisionele kleredrag en ou sedes en gewoontes het die volksdans baie
   van sy sinrykheid verloor. Ballet het ná die opbloei van die Romantiek
   net 'n starre en sinlose tradisie geword. Isadora Duncan het egter 'n
   vernuwing gebring en die ideaal van die Griekse dans in ere herstel.
   Daarmee het sy 'n nuwe drang tot skoonheid en lewende
   uitdrukkingsvermoë geskep.

[wysig] Moderne dans

   Aan die hand van haar voorbeeld het die "moderne" of "vrye" dans
   ontstaan, wat op sy beurt weer prikkelend ingewerk het op ballet.
   Tegelykertyd het daar 'n herlewing van volksdanse begin - beslis ook
   onder invloed van die stroming wat deur Duncan geskep is. Die bloeityd
   van moderne dans as selfstandige kunsvorm was kort; die vrugbare
   inwerking op ballet en volksdanse is egter van blywende waarde.

[wysig] Verskillende danse

     * Religieuse dans

   Religieuse dans speel in baie groot rol in die meeste godsdienste. In
   baie ou godsdienste was dit, naas 'n sterk gelaaide uiting van emosies,
   ook 'n magiese poging om bepaalde magte in die gewenste rigting te
   dwing deur die mobilisering van 'n lewende krag in die gemeenskap. Dit
   word oral gevind waar dit gaan om die verwerwing, behoud of reëling van
   'n bepaalde mag, byvoorbeeld om die vrugbaarheid van land, dier of mens
   te verseker. Dit is selfs gebruik vir die versekering van 'n goeie die
   oes, vir die verkryging van reën, vir oorwinning in die oorlog, vir
   waardevolle buit gedurende 'n jag, vir die versekering van liefde, vir
   die rus of onsterflikheid van die dooies, vir goeie weer, die
   verdrywing van siekte en ander duiwels en vir 'n gunstige inisiasie.
   Soms word verdere krag aan die dans verleen deur die gebruik van
   maskers, wat diegene wat in die danse optree, identifiseer met gode,
   geeste, heilige diere ensovoorts. Dié dansvorms kan oorgaan in
   krampagtige of - in hoër vorm - ekstatiese danse. Die opwellende emosie
   wat daarmee gepaard gaan, word dan beskou as goddelike krag wat vir
   homself 'n weg baan (byvoorbeeld in die dans van sjamane, bacchante en
   derwisje). Dié soort dans het ook in antieke en ander godsdienste
   voorgekom en word daar dikwels in verfynde en abstrakte vorms uitgevoer
   - nie deur die hele stam of die hele volk nie, maar deur spesiaal
   opgeleide tempel- of beroepsdansers (byvoorbeeld in oud-Egipte, Indië
   en Japan), wat liggaamlik en geestelik aan hoë eise moes voldoen.
   Dikwels berus hierdie danse op heldedigte of dramas (soos in Indië en
   Indonesië). In die vroeë Middeleeue het die Christendom, wat onder meer
   die heidense vrugbaarheidsdans nie heeltemal kon uitroei nie, hierdie
   dans in 'n kuiser vorm in sy rituele opgeneem.
     * Dodedans

   'n Motief wat sedert die einde van die veertiende eeu baie voorgekom
   het in Frankryk en Duitsland, is die dodedans. Dié dans illustreer die
   mag van die dood oor die lewendes, waarby alle onderskeid tussen rang
   en stand verval.
     * Volksdanse

   Volksdanse is danse in 'n bepaalde volksverband wat deur tradisie
   oorgelewer is. Die huidige beoefening van volksdanse het aan die begin
   van die twintigste eeu tot stand gekom omdat wetenskaplikes, veral
   musikoloë, kulturele erfenisse wou bewaar en omdat die jeug 'n vorm van
   vryetydsbesteding gesoek het. Ná die Tweede Wêreldoorlog het die
   volksdanse nuwe lewe gekry. Verenigings is gestig wat verskillende
   soorte volksdanse in hul repertoires opgeneem het. Hulle het klubs,
   kursusse en internasionale samekomste georganiseer, instruksieboeke
   uitgegee en grammofoonplate verkoop. In verskeie lande is daar
   beroepsvolksdansers, wat hul land se kostuums dra en hul eie danse
   ontwikkel. Tradisionele volksdanse gee uitdrukking aan die gevoels- en
   driflewe, sowel as aan die dink- en voorstellingsvermoë. In Europa vind
   mens die oudste dansvorme, naamlik slingers en kringe, hoofsaaklik in
   die Balkan. Sekere danse kom uit die Griekse Oudheid, waar die dansers
   hul plek in die ry behou en die pas die hoofsaak is. Laasgenoemde kan
   wissel van baie eenvoudig tot baie vinnig en ingewikkeld. Voorbeelde is
   die Joego-Slawiese kolos, die Roemeense horas en die Griekse sirtos.
   Baie dansmelodieë het 'n ongelyke maatsoort. In Serwië en Roemenië dans
   mans en vroue saam in 'n ry; in Bulgarye en Griekeland in aparte rye.
   Die mans beeld hul krag en vaardigheid uit; die vroue rustigheid en
   sedigheid. In die ou Oos-Europese lande word volksdanse deur die Staat
   beskerm en aangemoedig. Wes-Europa het die meeste van die oorspronklike
   volksdanse verlore gegaan of dit het vervlak tot 'n loopdans. In
   Wes-Europa het volksdanse grootliks ontwikkel tot geselskapsdanse. Die
   "country dances" van Engeland het in Frankryk tot die kotiljons en
   kadriel ontwikkel. Baie volksdanse in Wes- en Midde-Europa is via die
   geselskapsdans deur paredanse beïnvloed. Van die Hongaarse tsardas is
   veral die musiek bekend. Dit word vinnig gedans, met 'n geklap van die
   hakke aan die einde van elke melodiefrase. Spanje het sy tradisionele
   volksdanse lank behou en party toon steeds 'n sterk sigeunerinvloed,
   byvoorbeeld die flamenco. Ander bekende Spaanse danse is die bolero,
   fandango en jota. Italiaanse volksdanse het minder sigeunerinvloede en
   die tarantella, die forlana en saltarello het tot in die twintigste eeu
   gewild gebly. Die gavotte is 'n geselskapsdans in Frankryk. Uit Rusland
   is veral die kosakkedanse bekend.
   Kategorieë: Uitvoerende kuns • Vermaak • Dans

