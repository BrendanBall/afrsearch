David Pieter de Villiers Graaff


   Sir David Pieter de Villiers Graaff was 'n Suid-Affikaanse nyweraar en
   kabinetsminister en die vader van sir David De Villiers Graaff, leier
   van die Verenigde Party van 1956 tot 1977 en grootvader van sir David
   Graaff, Volksraadslid vir Wynberg van 1987 tot 1989.

   Graaff is in 1859 gebore op Villiersdorp in die Wes-Kaap, waar die
   plaaslike laer- en hoërskool later jare na hom vernoem is, naamlik die
   Hoërskool De Villiers Graaff. Met die afsterwe van sy vader is hy in
   diens geneem deur sy oom, J. Anthony Combrinck, 'n vooraanstaande
   Kaapse slagter en word op vroeë ouderdom 'n bestuurder.

   Toe Combrinck tot die politiek toetree, het Graaff en sy broer, sir
   Jacobus Arnoldus Graaff, die onderneming opgebou en die eerste moderne
   koelinstallasie in Suid-Afrika bekend gestel. Die onderneming het die
   Imperial Cold Storage and Supply Company geword, wat uiteindelik die
   ondersteuning van Cecil John Rhodes en Samuel Marks gekry het.

   Graaff was 'n gesiene plaaslike politikus en word burgemeester van
   Kaapstad in 1891. Gedurende hierdie tydperk rig hy die eerste
   elektriese beligtingstelsel op met die opening in 1904 van die
   Elektriese Beligtingswerke Graaff. Hy was 'n groot ondersteuner van die
   Afrikanerbond en is as sulks verkies tot die Kaapse Parlement en van
   1908 tot 1910 minister sonder portefeulje in die kabinet van John X.
   Merriman. In 1911 ken die Britse koning 'n "Member (of the Order) of
   the British Empire (M.B.E.)" aan hom toe en verkry hy die titel baronet
   en die reg as "sir" bekend te staan.

   Na Uniewording was hy minister van openbare werke, pos en
   telegraafwese, toe minister sonder portefeulje van 1912 tot 1913 en
   minister van finansies van 1915 tot 1916. Hy het ook in 1914 in Londen
   as Hoë Kommissaris waargeneem. Die jaar daarna is hy as Volksraadslid
   vir Namakwaland verkies. Hy is op 13 April 1931 in Milnerton naby
   Kaapstad oorlede, toe sy seun De Villiers Graaff sy titel geërf het

[wysig] Bronne

     * Rosenthal, Eric, Encyclopaedia of Southern Africa, Juta and Company
       Limited, Kaapstad en Johannesburg, 1978.

   Kategorie: Suid-Afrikaanse politici

