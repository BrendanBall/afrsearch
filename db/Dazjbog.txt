Dazjbog


   Dazjbog, Dazbog of Dazhdbog (Suid-Slawies Dabog of Dajbog, Tsjeggies
   Dažbog, Pools Dadzbóg of Dadźbóg, Serwies Дажбог/Dažbog) was een van
   die hoofgode van die Slawiese mitologie, waarskynlik ’n songod en
   moontlik ’n kultuurheld. Hy is een van die outentieke Slawiese gode wat
   in verskeie Middeleeuse manuskripte genoem word, en een van ’n paar
   gode wat deur al die Slawiese volke aanbid is.

   Inhoud

        * 1 Bronne
        * 2 Etimologie
        * 3 Karaktertrekke
        * 4 Verwysings

[wysig] Bronne

   Dazjbog word in die Russiese Primêre Kronieke, ’n geskiedenis van die
   vroeë Kiëf-Roes, genoem as een van die sewe gode waarvan grootprins
   Wladimir die Grote standbeelde voor sy paleis laat oprig het in 980,
   toe hy die troon bestyg het. Die naam word ook genoem in die
   Ipatijef-kronieke en in die Middeleeuse Russiese epiese Verhaal van
   Igor se veldtog.

   Hoewel hierdie Middeleeuse dokumente uit die Oos-Slawiese gebied kom,
   het soortgelyke name in Wes- en Suid-Slawiese bevolkings voorgekom.
   Veral interessant is die Serwiese god Dabog of Dajbog. Die meeste
   moderne mitologie-kenners neem as vanselfsprekend aan dat dit dieselfde
   karakter is as die Oos-Slawiese Dazjbog/Dazbog, ook bekend as Hromi
   Daba, wat in volksverhale beskryf word as ’n lelike duiwel-meester wat
   oor die onderwêreld regeer. Hoewel hy nie altyd boos is in volksverhale
   nie, word Dabog/Dazjbog dikwels voorgestel as ’n vyand van die
   Christelike God of heiliges. Hoewel ’n mens kan aanneem dat die
   Slawiese songod in ’n soort duiwel omskep is ná die Slawiërs se
   kerstening, is daar ’n paar redelik duidelike tekens dat selfs die
   oorspronklike, voorchristelike Dazjbog/Dabog baie sterk onderwêreldse
   eienskappe gehad het.

[wysig] Etimologie

   Die betekenis van Dazjbog se naam is nie, soos in die geval van ander
   gode, heeltemal duidelik nie. Met inagneming van die verskillende
   spellings, stem die meeste kenners egter saam dat die stam dazj- of
   daj- afgelei is van die werkwoord dat ("om te gee"). Dazjbog beteken
   dus "gewende god", "god-gewer", "god-skenker". Dit is veral interessant
   omdat die Slawiese woord vir god, bog of boh, die agtervoegsel van
   Dazjbog se naam, mees waarskynlik van Iranse oorsprong is, verwant aan
   die Avestiese woord baga en die Sanskritiese woord bhagah (albei
   beteken "god"). Dit kom weer oorspronklik van die Proto-Indo-Europese
   *bhag, wat rykdom en voorspoed beteken. As die naam Dazjbog dus direk
   vertaal word, kan dit "gewer van voorspoed" beteken. Dit sluit aan by
   die antieke Indo-Europese konsep dat ’n godheid in wese iemand is wat
   rykdom en oorvloed gee, ’n aanduiding dat Dazjbog miskien ’n oorblyfsel
   is van die Proto-Indo-Europese godsdiens of selfs dat dit nie die naam
   van ’n spesifieke Slawiese god was nie, maar ’n algemene naam vir ’n
   godheid.

[wysig] Karaktertrekke

   Die interessantste passasie oor Dazjbog kom uit die Ipatijef-kronieke,
   ’n 15de eeuse samestelling van verskeie veel ouer dokumente uit die
   Ipatijef-klooster in Rusland. Die hele passasie, herskryf uit verskeie
   manuskripte, lees as volg:

   (Toe) het die bewind van Feosta (Hephaestus), wat die Egiptenare Swarog
   genoem het, begin . . . tydens sy bewind het die smid se gereedskap uit
   die hemel geval en wapens is vir die eerste keer gesmee; voorheen het
   (mense) met knuppels en klippe geveg. Feosta het die vroue ook beveel
   om net een man te hê . . . en dit is hoekom die Egiptenare hom Swarog
   genoem het . . . Ná hom het sy seun regeer, sy naam was die Son, en
   hulle het hom Dazjbog genoem . . . Son-tsaar, seun van Swarog, dit is
   Dazjbog.

   Dit is in werklikheid ’n Slawiese vertaling uit ’n oorspronklike
   Griekse manuskrip van Malalin uit die 6de eeu. In Griekse tekste is die
   naam van gode Hephaestus en Helios. Die onbekende vertaler het blykbaar
   die hele storie (wat in Egipte afspeel) vertel deur die name van
   klassieke gode te vervang met name wat beter bekend was onder sy lesers
   ^[1]. ’n Mens kan net hoop dat hy die name van Griekse gode wel vervang
   het met die name van hul regte Slawiese eweknieë.

   Een area bly egter problematies. In alle Slawiese tale is die woord vir
   Son onsydig of vroulik, nooit manlik nie. In die Baltiese mitologie,
   wat die naaste aan Slawies is, is die Son ’n vroulike god, Saule,
   terwyl die Maan manlik is. Dieselfde patroon kan gesien word in die
   volksverhale van baie Slawiese volke, waar die Son feitlik altyd
   verbind word met ’n ma of bruid, en die Maan met ’n pa of man, en die
   sterre met kinders. Wat dit beteken vir Dazjbog as ’n moontlike manlike
   songodheid in die Slawiese goderyk, is onseker.

   Bogenoemde passasie het ook ’n hele paar teorieë laat ontstaan oor die
   familieverbintenis tussen die Slawiese gode. As ons aanneem dat Swarog
   inderdaad Dazjbog se pa was, ontstaan die vraag wat sy verhouding met
   Swarogitsj was, ’n ander god van vuur en oorlog wat genoem word in
   verskeie ander Middeleeuse dokumente wat die geloof van die heidense
   Slawiërs beskryf. Swarogitsj is die verkleinvorm van Swarog, dus "klein
   Swarog", wat beteken hy word as ’n seun van Swarog beskou. Die kenners
   Wjatsjeslaf Iwanof en Wladimir Toporof stel voor dat Swarog, ’n god van
   vuur en die smeltoond soortgelyk aan die Griekse Hephaestus, twee seuns
   gehad het: Dazjbog wat die vuur in die lug (dus die Son)
   verteenwoordig, en Swarogitsj wat die vlam op aarde, dus in die
   smeltoond, simboliseer ^[1]. Henrik Lovmjanjski handhaaf egter die
   teorie dat Swarog ’n Slawiese luggod en die verpersoonliking van die
   daglig-hemel self was, moontlik ’n voortsetting van die
   Proto-Indo-Europese *Dyēus, terwyl Swarogitsj en die son-Dazjbog
   dieselfde god was. Hy beweer verder daar bestaan nog twee aspekte van
   Swarogitsj: die son-Swarogitsj en die maan-Swarogitsj ^[2]. Franjo
   Ledic glo egter Swarog en Dazjbog is dieselfde god ^[3].

   Een feit bly egter staan: In die Verhaal van Igor se Veldtog word die
   Russe en hul prinse "Dazjbog se kleinkinders" genoem, ’n aanduiding dat
   Dazjbog beskou is as ’n voorvaderlike godheid, ’n algemene rol vir ’n
   oertipe-kultuurheld in die mitologie.

[wysig] Verwysings

    1. ^ ^1,0 ^1,1 Vitomir Belaj "Hod kroz godinu, mitska pozadina
       hrvatskih narodnih vjerovanja i obicaja", Zagreb, 1998.
    2. ^ Henrik Lovmjanjski, Religija Slovena, Beograd 1996
    3. ^ Franjo Ledić. Mitologija Slavena, vol. I, Zagreb, 1970.

   Slawiese mitologie en folklore

   Hoofgode Dazjbog • Jarilo • Marzjana • Peroen • Šiwa • Swjatowid •
   Swarog • Triglaf • Weles • Zarja • Die Zori
   Ander gode Belobog • Berstoek • Tsjernobog • Dziewona • Chors • Lada •
   Mat Zemlja • Mokosj • Oźwiena • Perperuna • Porenoet • Porewit •
   Porvata • Radogost • Rod • Roejewit • Stribog • Złota Baba
   Legendariese helde Aljosja Popowitsj • Basj-Tsjelik • Dobrinja
   Nikititsj • Ilja Moeromets • Iwan Tsarewitsj • Ljech, Tsjech en Roes •
   Libuše
   Magiese figure en plante Alkonost • Zjar-ptitsa (Vuurvoël) • Varingblom
   • Gamajoen • Raskownik • Simargl • Sirin • Zmei (Slawiese draak)
   Geeste en demone Ala • Baba Jaga • Bagiennik • Bannik • Bjes • Boginki
   • Boekawats • Domowoi • Drekawatz • Karzełek • Kikimora • Kosjtsjei •
   Poloednitsa • Lesji • Licho • Polewoi • Roesalka • Stoechatsj • Sudice
   • Wili (Slawiese feetjies) • Wodjanoi • Zdoechatsj
   Kategorieë: Slawiese mitologie • Gode

