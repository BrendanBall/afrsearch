De Villiers Graaff


   Sir David Pieter de Villiers Graaff, of sir De Villiers Graaff soos hy
   algemeen bekend gestaan het, was van 1956 tot 1977 leier van die
   Verenigde Party en dus leier van die Amptelike Opposisie in die
   Volksraad, en 'n kort rukkie lank die tussentydse leier van die Nuwe
   Republiek Party.

   Graaff is op 8 Desember 1913 gebore as seun van sir David Pieter de
   Villiers Graaff, 'n Suid-Afrikaanse nyweraar en kabinetsminister. Hy
   het die titel by sy pa geërf in 1931 en was 'n Rhodes-beurshouer.
   Graaff sluit met die uitbreek van die Tweede Wêreldoorlog by die
   Geallieerde Magte aan en verwerf die rang van kaptein. In 1942 is hy by
   Tobroek gevange geneem en tot 1945 in Italiaanse en Duitse
   krygsgevangenekampe aangehou.

   Met sy toetrede tot die politiek verloor hy die tussenverkiesing in
   Hottentots-Holland, maar wen dieselfde setel met die verkiesing 'n jaar
   daarna op 26 Mei 1948, dieselfde verkiesing waarin die Nasionale Party
   se onafgebroke bewind van 46 jaar aanbreek.

   In 1958, op 38-jarige leeftyd, word hy Kaaplandse leier van die V.P..
   In 1956 volg hy adv. J.G.N. Strauss op as leier van die party.

   Hy beklee dié posisie tot die V.P. op 28 Junie 1977 ontbind om in die
   Nuwe Republiek Party opgeneem te word. Graaff dien 'n kort rukkie as
   tussentydse leier van die nuwe party, maar bedank daarna uit die
   politiek. Hy sterf op 4 Oktober 1999. Sy seun sir David Graaff was van
   1987 tot 1989 Parlementslid van die Nasionale Party in Wynberg.

[wysig] Bronne

     * Scannell, J.P., Die Afrikaanse Kernensiklopedie, Nasionale
       Boekhandel Beperk, Kaapstad (et. al.), 1965.
     * Cameron, Trewhella (hoofred.), Nuwe Geskiedenis van Suid-Afrika
       Human & Rousseau, Kaapstad en Pretoria, 1986.
     * Rosenthal, Eric, Encyclopaedia of Southern Africa, Juta and Company
       Limited, Kaapstad en Johannesburg, 1978.
     * Mostert, J.P.C., Politieke Partye in Suid-Afrika, Instituut vir
       Eietydse Geskiedenis, U.O.V.S., Bloemfontein, 1986.

[wysig] Eksterne skakels

     * Doodsberig Daily Dispatch
     * Doodsberig The Guardian

   Kategorie: Suid-Afrikaanse politici

