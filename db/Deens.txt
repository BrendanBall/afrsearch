Deens


   Deens is 'n Noord-Germaanse of Skandinawiese taal met ongeveer 5,5
   miljoen sprekers. Dit is de facto die amptelike taal van Denemarke en
   een van die amptelike tale van Groenland en van die Faeröereilande
   (waar meestal die Gøtudanskt-variant van Deens gebruik word). Daar woon
   ook in die Noord-Duitse gebied Sleeswyk-Holstein 'n klein
   Deenssprekende minderheid van tussen 8 000 en 10 000 mense, terwyl
   Deens ook as 'n taalvak in hierdie deelstaat se skole aangebied word.
   Deens speel nog steeds 'n belangrike rol as tweede verpligte vreemde
   taal (naas Engels) in Ysland se onderwysstelsel. In die voormalige
   Karibiese kolonies van Deens-Wes-Indië het Deens in die loop van die
   20ste eeu as omgangstaal verdwyn.

   Deens is nou verwant aan die ander twee vastelandse Skandinawiese tale,
   Noors en Sweeds, en tot by die vroeë 11de eeu het Oud-Nordies as die
   gemeenskaplike Skandinawiese taal gedien. Daarna het twee Nordiese
   taalgroepe begin ontwikkel - Wes- en Oos-Nordies. Deens maak saam met
   Sweeds deel uit van die Oos-Nordiese groep.

   Deens het in die volgende eeue 'n groot aantal woorde uit ander tale
   ontleen: Nederduits het die Deense taal onder meer met terme uit die
   ambags- en handelswêreld, gereedskappe, stowwe en tekstiele en kos,
   Nederlands met seevaartterme en Romaanse tale met terme uit die mode-,
   kuns- en bankbedryf verryk. Rundstück, 'n Nederduitse variant van die
   Duitse woord Brötchen ("rolletjie") wat nog steeds in Hamburg,
   Sleeswyk-Holstein en dele van Nedersakse gebruiklik is, is byvoorbeeld
   ook as die Deense en Noorse woord (rundstykke) ontleen.

   Alhoewel die Deense woordeskat sterk deur die Nederduitse taal
   beïnvloed is, kan daar nie sprake van 'n dialekkontinuüm in
   Sleeswyk-Holstein en Denemarke wees nie; daar het dus 'n harde
   taalgrens bestaan wat vroeër langs die lyn Eider-Treene-Eckernförde
   geloop het. Sedert die Hoë Middeleeue het die Duitse taalgebied egter
   ook noord van die Eiderrivier uitgebrei. Vandag fungeer die
   Deens-Duitse grens ook as die taalgrens tussen Deens en Duits.

   Die Nordiese tale Deens, Sweeds en Noors is onderling redelik
   verstaanbaar. Dene, Nore en Swede gebruik onderling dan ook dikwels 'n
   soort 'interskandinawies', waarby veral Dene dikwels hulle uitspraak
   aanpas omdat die uitspraak van Deens sterk verskil van die geskrewe
   vorm. Vervaardigers van produkte wat dwarsoor die Europese Unie en
   Noorweë versprei word, gebruik vanweë die nou verwantskap tussen Deens
   en Noors dikwels die Deense gebruiksaanwysing ook vir die Noorse
   taalgebied.

   Deens word geskryf met die Latynse alfabet, waaraan na die z drie
   tekens toegevoeg is: Æ/æ, Ø/ø en Å/å. Hierdie word as aparte letters
   gesien. Die letters q, w, x en z word byna nooit gebruik nie.

   In teenstelling met Noors en Sweeds is Deens nie 'singerig' nie, dit is
   geen toontaal nie. Kenmerkend van Deens is die betekenisonderskeidende
   glottisslag (glottal stop, in Deens stød).

   Wikipedia
   Sien gerus Wikipedia se uitgawe in Deens

   Vir woordeboekinligting, sien die bladsy Deens op WikiWoordeboek

   Indo-Europese tale: Germaanse tale
         Noord-Germaanse tale:
      Deens | Faroëes | Nynorsk en Bokmål (Noors) | Yslands | Sweeds
          Wes-Germaanse tale:
   Afrikaans | Duits | Engels | Fries | Jiddisj | Luxemburgs | Nederlands
                          | Nedersaksies | Skots
          Oos-Germaanse tale:
                      Boergondies | Goties | Vandaals

   Kategorieë: Denemarke • Natuurlike taal • Noord-Germaanse tale

