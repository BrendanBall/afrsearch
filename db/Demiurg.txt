Demiurg


   William Blake: The Ancient of Days (1794)
   William Blake: The Ancient of Days (1794)

   Die Demiurg is die godheid wat in sommige geloofstelsels as die skepper
   van die stoflike heelal beskou word. Die woord is afgelei van die
   Griekse δημιουργός (dēmiourgós, Latyns demiurgus). Dit beteken in
   klassieke Grieks "ambagsman" (letterlik "werker in die diens van die
   volk", afgelei van δήμιος [dēmios] en dêmos "die volk" + ἔργον [ergon]
   "werker"). Die Demiurg is vir die eerste keer omtrent 360 v.C. in Plato
   se werke as 'n goddelike wese beskryf, maar die term het later in die
   Gnostisisme na die bose skeppergod van die stoflike wêreld begin
   verwys.

   Plato gebruik die term om na die welwillende skeppergod te verwys wat
   hy in sy werk Timaeus as die skepper van die wette of die hemel of as
   die skepper van die wêreld beskou het. Die Neoplatinis Plotinus het die
   Demiurg as nous (die goddelike gees of intellek) geïdentifiseer, die
   eerste uitstraling van die "ene god". Neoplatiniste het die Demiurg ook
   as Zeus gepersonifiseer.

   In die Gnostiese geloofstelsel word die stoflike heelal as sleg beskou,
   en die Demiurg is die bose skepper van die fisiese wêreld. Alternatiewe
   Gnostiese name vir die Demiurg sluit Yaldabaoth, Yao of Iao, Ialdabaoth
   en ander variante in.

   Die Gnostici het die Demiurg met die Hebreeuse god Jahweh
   geïdentifiseer, terwyl hy in die Mandaeanisme as Ptahil bekend staan.
   Kategorieë: Religie • Gnostisisme

