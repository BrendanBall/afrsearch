Demokratiese Alliansie


                Demokratiese Alliansie
                          DA
   DA logo
   Leier                     Helen Zille
   Gestig                    24 Junie 2000
   Hoofkwartiere             5de Vloer, Ruskin House
                             2 Roelandstraat
                             Kaapstad
   Politieke Ideologie       Liberaal
   Internasionale Affiliasie
   Webwerf                   http://www.da.org.za

   Die Demokratiese Alliansie (DA) is 'n liberale Suid-Afrikaanse
   politieke party, en ook die amptelike opposisie teenoor die regerende
   African National Congress (ANC). Die party is gevorm toe die
   Demokratiese Party 'n kortstondige alliansie met die Nuwe Nasionale
   Party betree het in 2000.

   Inhoud

        * 1 Geskiedenis en oorsprong
             + 1.1 Demokrasie
        * 2 Sien ook
        * 3 Eksterne skakels

[wysig] Geskiedenis en oorsprong

   Alhoewel die Demokratiese Alliansie in sy huidige vorm 'n relatiewe
   nuwe party is, kan sy wortels teruggespoor word na die Progressiewe
   Party, wat gestig is in 1959 toe die liberale lede van die Verenigde
   Party wegbreek, omdat hulle nie kon saamstem oor die onvermoë van die
   VP om 'n alternatief tot die Nasionale Party se apartheidsbeleid te
   bied nie. Die PP het grondwetlike hervorming, 'n Handves van Regte, 'n
   onafhanklike wetgewer en die beweging na federalisme voorgestaan.
   Hierdie hervormingsvoorstelle het hand-aan-hand gegaan met die
   bevordering van 'n vryemarkstelsel. In 1961 is slegs Helen Suzman
   verkies tot die parlement, en vir 13 jaar was sy die enigste opponent
   van die rassistiese diskriminasie en ander wanpraktyke van die
   apartheidregime se 'slegs-blankes' regering. Vanaf 1971 was Colin Eglin
   die leier van die party, sonder dat hy self 'n lid van die parlement
   was. In 1974 het die party ses setels in die Volksraad verower, met 'n
   sewende in die tussenverkiesing in Pinelands kort daarna.

   In 1975 het die party saamgesmelt met die Reformiste Party, 'n party
   wat weggebreek het van die VP, om die Progressiewe Reformiste Party te
   vorm. Twee jaar later het nog lede wat weggebreek het van die VP die
   Komitee vir 'n Verenigde Opposisie gestig, wat daarna by die PRP
   aangesluit het om die Progressiewe Federale Party te vorm. Die PFP het
   hoofsaaklik steun verkry van liberale Engelssprekende blanke
   Suid-Afrikaners, toegeskryf aan die feit dat Suid-Afrikaanse
   apartheidswette die lidmaatskap van politieke partye tot slegs blanke
   Suid-Afrikaners beperk het. Die PFP het swaar deurgeloop onder
   Nasionale Partyondersteuners en verregses, wat spottenderwys na die
   party se afkorting (PFP) as 'Packing for Perth' verwys het, met
   verwysing na immigrasie van wit Suid-Afrikaners na Australië.

   Frederick van Zyl Slabbert, PFP-leier seder 1979, het bedank vanuit die
   parlement in 1986 omdat dit, volgens hom, irrelevant geraak het. Later
   het hy die Institute for a Democratic Alternative for South Africa
   (IDASA) gevorm. Hy het ook in Julie 1987 'n leidende rol gespeel in die
   ontmoeting tussen 'n groep Afrikaanssprekendes en die ANC in Dakar. Hy
   is opgevolg deur Colin Eglin. Die PFP se rol as die amptelike opposisie
   is oorgeneem deur die verregse Konserwatiewe Party nadat die PFP 'n
   groot nederlaag in die parlementêre verkiesing gehou op 6 Mei 1987 gely
   het, waaraan slegs blankes kon deelneem. Die verkiesingsnederlaag het
   baie PFP-leiers die waarde van deelname in 'n parlement gereserveer vir
   blankes, laat bevraagteken. Sommige van die party se parlementslede het
   die party verlaat om by die Nasionale Demokratiese Beweging (NDM) aan
   te sluit. In 1987, kort voor die verkiesing, is die Onafhanklike Party
   (OP) van Dennis Worrall ook gevorm, wat die liberale opposisie verder
   verdeel het.

[wysig] Demokrasie

   Na die verkiesing van 1988, het die nuwe PFP-leier Zach de Beer
   onderhandelinge met die OP en die NDM voltrek en het die partye
   saamgesmelt om die Demokratiese Party te vorm in 1989. Die Demokratiese
   Party het voortgegaan om 33 setels in die verkiesing van daardie jaar
   te wen. Die DP het 'n belangrike rol gespeel in die onderhandelinge vir
   'n tussentydse grondwet, wat die meeste van die oorspronklike
   progressiewe beginsels en ideale insluit. In die 1994 algemene
   verkiesing, die eerste ná die afskaffing van apartheid, het die party
   slegs 1,7% van die stemme gewerf en slegs sewe setels in die parlement
   gewen. De Beer is opgevolg deur Tony Leon, wat die beskerming van
   menseregte, federalisme en 'n vryemarkstelsel beklemtoon het. Die party
   se steun het toegeneem gedurende die 1999 algemene verkiesing nadat dit
   9,6% van die stemme verwerf het, en 44 setels in die parlement gewen
   het, om sodoende die Nuwe Nasionale Party as die amptelike opposisie te
   vervang.

   Die DP het het in 2000 'n alliansie met die NNP betree, om die
   Demokratiese Alliansie te vorm. Die baie kleiner Federale Alliansie het
   ook later saam met die DA gesmelt. Die DA het daarna die provinsiale
   regering van die Wes-Kaapprovinsie gevorm. Na die munisipale verkiesing
   van 2000 het die DA 52,3% van die stemme gewen in Kaapstad, genoeg om
   die munisipale regering van die stad te vorm. Die DA het ook die
   munisipale regering van vele ander dorpe in die Wes-Kaap gevorm.

   Die brose alliansie het slegs gehou tot 2001, toe die NNP vanuit die
   alliansie onttrek om 'n nuwe alliansie met die ANC te vorm. Met die
   uittrede van sommige van die NNP-lede vanuit die Wes-Kaapse provinsiale
   regering, en van sommige van die NNP-stadsraadslede, het die DA sy
   greep oor die meeste van sy munisipale regerings in die Wes-Kaap
   verloor.

   Met die algemene verkiesing van 2004, het beide die DA en die ANC se
   steun toegeneem, ten koste van die ander opposisiepartye. Die DA het
   12,4% van die stemme gewerf, en sodoende 50 setels in die parlement
   verseker. Die DA bly dus die tweede grootste politieke party in
   Suid-Afrika.

[wysig] Sien ook

     * Liberalisme
     * Liberalisme wêreldwyd
     * Liberale demokrasie
     * Liberalisme in Suid-Afrika

[wysig] Eksterne skakels

     * Demokratiese Alliansie se amptelike webwerf
     * Artikel oor Helen Suzman

   Kategorieë: Politieke organisasies in Suid-Afrika • Politiek van
   Suid-Afrika

