Denemarke


   CAPTION: Kongeriget Danmark
   Koninkryk van Denemarke


        Wapen van Denemarke
   Vlag Wapen
   Nasionale leuse: Geen
   Volkslied: Der er et yndigt land (nasionaal);
   Kong Christian (koninklik)
   Ligging van Denemarke
   Hoofstad        Kopenhagen
                   55°43′N 12°34′E
   Grootste stad   Kopenhagen
   Amptelike tale  Deens
   Regering
   Koningin
   Eerste Minister
                   Konstitusionele monargie
                   Margrethe II
                   Anders Fogh Rasmussen
   Onafhanklikheid
   Konsolidasie
                   Prehistories
   Oppervlakte
    - Totaal

    - Water (%)
                   43 094 km^2  (131ste)
                   16 639 myl^2
                   1,6%
   Bevolking
    - 2006 skatting
    - 2006 sensus
    - Digtheid
                   5 633 228 (109ste)
                   5 450 661
                   126 / km^2
                   326 / myl^2
   BBP (KKP)
    - Totaal
    - Per capita   2005 skatting

                   $187,9 miljard (45ste)
   Geldeenheid     Deense kroon (DKK)
   Tydsone
    - Somertyd     MET (UTC+1)
                   MEST (UTC+2)
   Internet-TLD    .dk
   Skakelkode      +45

   Denemarke (Deens: Danmark) is geleë in Noord-Europa in die gebied wat
   as Skandinawië bekend staan. Dit is 'n konstitusionele monargie met
   Koningin Margerethe II as simboliese leier. Die land het 'n parlement,
   oftewel Folketinget.

   Denemarke is met 'n oppervlakte van sowat 43 000 vierkante kilometer
   die kleinste van die Skandinawiese lande, maar nogtans die mees
   digbevolkte en ten opsigte van sy bevolking ook die tweede grootste ná
   Swede. Denemarke bestaan uit die skiereiland Jutland (Deens: Jylland) -
   in geologiese opsig 'n uitbreiding van die Noord-Duitse Vlakte - en 'n
   groot aantal eilande waarvan sowat 100 bewoon is. Seeland (Deens:
   Sjælland), wat naby die Suid-Sweedse kus lê, is die grootste en mees
   digbevolkte van die eilande.
   Die Öresundbrug verbind die Deense hoofstad Kopenhagen met die
   Suid-Sweedse stad Malmö
   Die Öresundbrug verbind die Deense hoofstad Kopenhagen met die
   Suid-Sweedse stad Malmö

   Denemarke se hoofstad Kopenhagen is aan die nou seestraat van die
   Øresund geleë, 'n deurvaart wat van die Kattegat na die Oossee lei.
   Denemarke se kontrole oor al drie deurvaarte, wat die Atlantiese Oseaan
   met die Oossee verbind - naas die Sund ook die Groot en Klein Belt
   (Deens: Store og Lille Belt), het van die land gedurende die Middeleeue
   'n Noord-Europese grootmoondheid gemaak wat sy buurlande oorheers en sy
   magsgebied tot by Noorweë, Ysland, Groenland en die Faroëreilande
   uitgebrei het. Die twee laasgenoemde gebiede is nog steeds Deense
   besittings.

   Die land vorm in sommige opsigte 'n soort oorgang tussen Middel- en
   Noord-Europa - sy landskappe en klimaat kom grootliks ooreen met dié
   van Noord-Duitsland en lyk baie min op dié van die Skandinawiese
   skiereiland (behalwe vir Suid-Swede).

   Vanweë sy taalkundige erfenis - Deens maak deel uit van die
   Noord-Germaanse en Oos-Nordiese taalfamilie - en 'n gemeenskaplike
   geskiedenis van meer as duisend jaar, waartydens die land saam met
   Noorweë of Swede deur dieselfde koningshuis geregeer is, handhaaf
   Denemarke nou politieke en kulturele bande met die ander vier Nordiese
   lande Swede, Noorweë, Finland en Ysland.

   Denemark het egter ook in politieke en kulturele opsig steeds 'n
   brugfunksie tussen Middel- en Noord-Europa vervul. Die Deense koning
   was as die heerser van Sleeswyk en Holstein ook 'n vors van die Heilige
   Romeinse Ryk, en Denemarke was die eerste Nordiese land wat by die
   Europese Unie aangesluit het. Die land het egter geen lidstaat van die
   Eurosone geword nie.

   Ná 'n vinnige industrialisering in die 19de en 20ste eeu het Denemarke,
   wat nog steeds oor 'n hoogs moderne landbousektor beskik, tot een van
   die mees gevorderde nywerheidslande ontwikkel. Die land het 'n
   welvaartstelsel volgens die Nordiese model.

   Inhoud

        * 1 Geskiedenis
             + 1.1 Oorsig
             + 1.2 Die Middeleeue
             + 1.3 Die tydperk van die Kalmarunie
             + 1.4 Die vroeë moderne tydperk
             + 1.5 Die Sleeswyk-Holstein-kwessie
             + 1.6 Die 20ste eeu
             + 1.7 Die 21ste eeu
        * 2 Politiek
        * 3 Geografie
        * 4 Klimaat
        * 5 Ekonomie
        * 6 Demografie
        * 7 Kuns
             + 7.1 Argitektuur
        * 8 Letterkunde
        * 9 Verwysings

[wysig] Geskiedenis

          Hoofartikel: Geskiedenis van Denemarke.

[wysig] Oorsig

   Denemarke se geskiedenis is nou verweef met dié van die ander Nordiese
   lande. Denemarke se pogings om die Oossee te oorheers het tot by die
   16de eeu die kwaai mededinging van Swede gehad, maar daar was nogtans
   ook langdurige periodes waartydens Denemarke met ander Skandinawiese
   lande in politieke en dinastiese opsig verenig het soos die Kalmarunie.

   Ander belangrike aspekte, wat 'n groot invloed op die Deense
   geskiedenis uitgeoefen het, was die betrekkinge met die Europese
   vasteland en die uitbreiding van die Deense magsgebied in oorsese
   gebiede soos Engeland, Ysland en Groenland in die Wiking-tydperk.

   Gedurende die 10de eeu het die klein Deense koninkryke in 'n
   gemeenskaplike staat verenig, en tot by die Vredesluiting van Roskilde
   in 1658, waardeur Denemarke sy besittings in Suid-Swede verloor het,
   het die Deense heersers hul magsgebied voortdurend probeer uitbrei.

   In die 19de eeuse konflik met Duitsland oor Sleeswyk en Holstein en die
   Duitse minderheid in die suide van die land moes Denemarke sy suidelike
   gebiede uiteindelik in 1864 aan Duitsland afstaan en het vervolgens 'n
   beleid van politieke neutraliteit gevolg.

   Ná die Duitse besetting tydens die Tweede Wêreldoorlog het Denemarke by
   die Noord-Atlantiese Verdragsorganisasie (NAVO) en die Europese
   Ekonomiese Gemeenskap (die latere Europese Unie) aangesluit.

[wysig] Die Middeleeue

   Denemarke was reeds in sy voorgeskiedenis deur Germaanse stamme bewoon.
   Die eerste historiese dokumente, wat na die Deense volk verwys, dateer
   egter eers uit die 6de eeu v.C. Daar word aangeneem dat Suid-Swede die
   oorspronklike tuisland van die Dene was en dat hulle later na die
   huidige Deense eilande en die skiereiland Jutland uitgebrei het. Tydens
   die 11de eeu het die Deense gebied tot by die Schleilinie gestrek - die
   grenslyn met die Heilige Romeinse Ryk in die suide wat deur die
   Schleirivier gevorm is.

   Die Denekoning Dan, na wie die land vernoem sou wees, is eerder 'n
   legendariese as 'n historiese figuur. Denemarke is aanvanklik deur
   plaaslike heersers geregeer, en omtrent 800 het een van hulle, Gøttrik,
   die sogenaamde Danewerk, 'n versterking suid van die Schleirivier ter
   beskerming teen aanvalle van die Frankiese Ryk opgerig. As gevolg van
   die Frankiese magsuitbreiding onder Karel die Grote het die Dene vir
   die eerste keer in aanraking met 'n ander beduidende Europese nasie
   gekom. Karel se stigting van 'n mark, 'n militêre gebied langs die
   Deense grens, het naas die oprigting van die Danewerk ook tot die
   versterking van die handelsentrum Haithabu gelei. Met 'n
   Deens-Frankiese ooreenkoms in 811 is die Eiderrivier as grenslyn
   vasgelê en die noordwaartse uitbreiding van die Franke stopgesit. Met
   die gelyktydige begin van die Skandinawiese Wikings se handels-, roof-
   en veroweringstogte, waaraan ook talle Deense krygers deelgeneem het,
   het Denemarke nou self daarmee begin om sy invloed in Noord-Europa te
   versterk en handelsbande met oorsese nasies aan te knoop.
   Koning Knoet die Grote (1018-1035)
   Koning Knoet die Grote (1018-1035)

   Eers in die 10de eeu het die Deense konings Gorm en Harald Bloutand
   daarin geslaag om die Deense volk in een koninkryk te verenig. Harald
   het die Christelike geloof aangeneem en die Christelike sendingwerk in
   Denemarke bevorder.

   Tydens die 11de eeu het die grootskaalse togte van Deense Wikings in
   die Noordseegebied 'n aanvang geneem. Die Deense koning Sven
   Gaffelbaard (986-1014) het Engeland verower, en Knoet die Grote
   (1018-1035) was heerser oor 'n uitgestrekte Deense Noordseeryk wat naas
   Denemarke en Engeland ook Noorweë en Skotland ingesluit het. Ná sy dood
   het hierdie ryk egter weer begin verbrokkel.

   In die periode tussen 1025 en 1035 het die Eiderrivier die nuwe
   suidgrens van Denemarke geword. Saam met die ander lande van
   Noord-Europa het Denemarke in geestelike opsig 'n deel van die
   nuutgestigte bisdom Lund geword, en die tradisionele bande met die
   bisdom van Bremen en Hamburg, wat sedert 948 bestaan het, is verbreek.

   Ná 'n tyd van politieke instabiliteit het koning Waldemar die Grote
   (1157-1182) wet en orde herstel, die bedreiging deur Slawiese stamme
   afgeweer en die land weer deur 'n bloeitydperk laat gaan. Sy opvolgers
   Knoet VI (1182-1202) en Waldemar II (1202-1241) het van Denemarke 'n
   grootmoondheid in die Oosseegebied gemaak wat Duitse en Baltiese
   gebiede soos Holstein, Hamburg, Lübeck, Mecklenburg, Pommere, Rügen en
   Estland ingesluit het, maar as gevolg van die Slag van Bornhøved in
   1227 weer verbrokkel het.

   Ook die eerste dekades van die 14de eeu was deur 'n politieke krisis
   oorskadu waaraan eers koning Waldemar IV Atterdag (1340-1375) 'n einde
   kon maak. Nogtans het die hertogdom Sleeswyk daarin geslaag om sy
   besondere status te handhaaf, en ook die magtige Noord-Duitse
   handelstede het met hul Hansebond die Deense invloed in die
   Oosseegebied begin beperk.

[wysig] Die tydperk van die Kalmarunie

   Waldemar se dogter Margarete was die stigteres van die Kalmarunie, 'n
   politieke unie wat alle Skandinawiese ryke - Denemarke, Swede en
   Noorweë met die Faroëreilande en Groenland - ingesluit het en in 1397
   tot stand gekom het. Die beleid van Margarete se agterneef en erfgenaam
   Erik van Pommere het egter tot nuwe politieke geskille met die Hanse,
   Swede, die Holsteinse grawe en die inheemse Deense adel gelei. Erik het
   Swede en Noorweë verloor en is in 1439 uit Denemarke verdryf.

   Die Deense Ryksraad het in 1448 graaf Christiaan I van Oldenburg tot
   Deense koning verkies, en hy is vervolgens in 1450 ook tot koning van
   Noorweë, in 1457 tot koning van Swede en in 1460 deur die
   Sleeswyk-Holsteinse Raad tot hertog van Sleeswyk en graaf van Holstein
   verkies. Die personele unie met Swede het egter in 1523 tot 'n einde
   gekom, en koning Christiaan II het naas Swede ook die Deense troon
   verloor.

[wysig] Die vroeë moderne tydperk

   Koning Christiaan IV van Denemarke. Standbeeld in Kristiansand
   (Noorweë)
   Koning Christiaan IV van Denemarke. Standbeeld in Kristiansand
   (Noorweë)

   In 1523 is Christiaan II se onkel, hertog Frederik van
   Sleeswyk-Holstein, tot Deense koning verkies. Sy seun Christiaan III
   het in 1536 die Lutherse geloof, wat al danksy die optrede van
   predikers die eerste aanhangers in Denemarke gehad het, in 'n
   staatsgreep as Deense staatsreligie afgedwing.

   Koning Christiaan IV het om politieke en godsdienstige redes in die
   Dertigjarige Oorlog ingegryp, maar is ná sy nederlaag in 1626 gedwing
   om in die Vrede van Lübeck afstand te neem van sy ekspansionistiese
   beleid in Noord-Duitsland. Denemarke is vervolgens veral deur Swede
   bedreig wat tot die nuwe grootmoondheid in die Oosseegebied ontwikkel
   het, en in 1658 moes Denemarke in die Vrede van Roskilde al sy
   besittings op die Skandinawiese skiereiland, waaronder Skåne, Blekinge,
   Halland en die Noorse Bohuslän, aan Swede afstaan.

   Die bedreiging deur buitelandse magte het die aanleiding tot politieke
   herstrukturering gegee. Die Deense Stande het hul invloed kwytgeraak;
   die koningshuis het sy magsbasis met die invoering van die erflike
   monargie in 1660 en die afkondiging van die grondwetlike absolutistiese
   regeringstelsel in die sogenaamde Koningswet van 1665 versterk.

   Die sogenaamde Gottorf-kwessie, wat die vrede in Europa bedreig het, is
   in die jare 1767 tot 1773 deur ooreenkomste met Rusland opgelos - die
   Deense Ryk, wat destyds van Ysland en van die Noordkaap tot by die
   Elberivier gestrek het, het vervolgens in alle oorloë op die Europese
   vasteland neutraal gebly en hom eerder aan binnelandse hervormings soos
   die landhervorming en die bevryding van die boere toegewy.

   Ná die Britse aanval op Kopenhagen in 1807 het Denemarke 'n bondgenoot
   van Frankryk geword en sy nou bande met ´die Franse keiser Napoléon I
   ook in 1813 nog steeds gehandhaaf. As gevolg van hierdie beleid was die
   Deense staat in 1814 bankrot en het in 1814 in die vrede van Kiel ook
   Noorweë verloor.

   In 1815 het die Deense koning in sy hoedanigheid as heerser van
   Holstein en hertog van Lauenburg 'n lid van die Duitse Bond geword.
   Sleeswyk het ondanks sy nou bande met Holstein nie by die Bond
   aangesluit nie.

[wysig] Die Sleeswyk-Holstein-kwessie

   Die Grondwetlike Vergadering (Grundlovgivende Rigsforsamling) kom in
   1848 in Kopenhagen byeen. Skildery deur Constantin Hansen
   Die Grondwetlike Vergadering (Grundlovgivende Rigsforsamling) kom in
   1848 in Kopenhagen byeen. Skildery deur Constantin Hansen

   Die binnelandse beleid is sedert 1830 deur die sterk liberale opposisie
   en die etniese geskille tussen Dene en Duitsers oorheers. Koning
   Christiaan VIII het met sy "Ope Brief" in 1846 geprobeer om die Deense
   staat met 'n gemeenskaplike suksessiereg vir die landsdele Denemarke,
   Sleeswyk, Lauenburg en Holstein te bewaar, maar het felle teenstand van
   die Duitse bevolking in Sleeswyk-Holstein gekry.

   Die Duitse bewoners se weerstand teen die inlywing van Sleeswyk by
   Denemark het in Maart 1848 aanleiding tot 'n oorlog met die Duitse Ryk
   gegee. Ná byna drie jaar se oorlogvoering was die belangrikste geskille
   nog steeds nie besleg nie. In 1849 het Denemarke 'n nuwe grondwet gekry
   wat van die land 'n konstitusionele monargie gemaak het. Die grondwet
   is nie in Sleeswyk afgekondig nie. In die Verdrag van Londen in 1852 is
   Denemark as staat in sy geldende grense erken, en die Europese
   moondhede het ook die gemeenskaplike suksessiereg van Denemarke en die
   hertogdomme goedgekeur. Nogtans het die land hom as gevolg van
   Pruisiese en Oostenrykse druk daartoe verplig om 'n nuwe grondwet af te
   kondig waarin alle landsdele gelyke regte geniet het en afstand geneem
   van sy planne om Sleeswyk by Denemarke in te lyf.

   Alle pogings om 'n nuwe grondwet daar te stel het egter misluk. Die
   Deens-Sleeswykse grondwet van die jaar 1863 het nie aan die Pruisiese
   en Oostenrykse vereistes voldoen nie, en ná 'n ultimatum van dié twee
   moondhede het in 1864 die Duits-Deense Oorlog uitgebreek. In die Vrede
   van Wene van dieselfde jaar is Denemarke gedwing om die drie
   hertogdomme Sleeswyk, Holstein en Lauenburg aan Pruise af te staan.

[wysig] Die 20ste eeu

   Barrikades tydens 'n opstand in die Kopenhaagse stadsbuurt Norrebrø
   (Julie 1944)
   Barrikades tydens 'n opstand in die Kopenhaagse stadsbuurt Norrebrø
   (Julie 1944)

   In sy buitelandse beleid het Denemarke in die volgende dekades
   aanspraak op neutraliteit gemaak. Die binnelandse politiek is vanaf
   1920 deur die toenemende invloed van die Liberale en
   Sosiaal-Demokratiese Party gekenmerk, en onder koning Christiaan X is
   in 1915 'n demokratiese grondwet daargestel.

   Ná die Eerste Wêreldoorlog het die Verdrag van Versailles voorsiening
   vir 'n referendum in Noord-Sleeswyk en dele van Sentraal-Sleeswyk
   gemaak. In 1920 het 'n meerderheid van die stemgeregtigdes hulle in
   Noord-Sleeswyk ten gunste van die insluiting by Denemarke uitgespreek.
   Nogtans was daar steeds 'n Duitse minderheid in die Deense
   Noord-Sleeswyk, asook 'n Deense minderheid in die Duitse deel van
   Suid-Sleeswyk.

   Tydens die Tweede Wêreldoorlog is Denemarke deur Duitse troepe beset.
   Alhoewel enkele duisend Dene as vrywilligers by die Duitse Waffen-SS
   aangesluit het, het veral sedert 1943 het 'n sterk Deense
   versetsbeweging ontstaan wat deur groot dele van die bevolking
   ondersteun is. Danksy die Duitse diplomaat Georg Ferdinand Duckwitz
   (1904-1973), wat geheime inligting oor die beplande deportasie van
   Deense Jode aan die Deense versetsbeweging en Sweedse owerhede gegee
   het, is in Oktober 1943 'n grootskaalse reddingsaksie vir Denemarke se
   Joodse bevolking georganiseer. Duisende Deense vlugtelinge was sodoende
   in staat om na Swede te vlug.

   Ná die wysiging van die Deense grondwet het die oudste dogter van
   koning Frederik IX, Margarete, sy opvolger as Deense koningin geword,
   terwyl die Landsting of tweede kamer van die parlement afgeskaf is. Die
   buitelandse beleid is onder meer oorheers deur Denemarke se lidmaatskap
   in die Nordiese Raad, die Europese Unie en die NAVO. Die regte van die
   Deense en Duitse minderhede in Sleeswyk is in 1955 in 'n Duits-Deense
   ooreenkoms gereël.

[wysig] Die 21ste eeu

   Die Storebælts-brug is in 1998 ingewy
   Die Storebælts-brug is in 1998 ingewy

   Die beleid teenoor immigrante, vlugtelinge en die Moslem-gemeenskap het
   die politieke debat in die vroeë 21ste eeu oorheers. 'n Reeks satiriese
   spotprente wat die profeet Mohammed uitgebeeld het en op 30 September
   2005 in die konserwatiewe dagblad Jyllands-Posten het tot gewelddadige
   betogings in die Moslemwêreld en 'n diplomatieke krisis gelei. Die
   Deense prokureur-generaal het op 17 Maart 2006 bevestig dat die
   spotprente volgens die Deense strafwet nie as blafemies of rassisties
   beskou word nie. Fanatieke moslems in die buiteland het die uitbeelding
   van Mohammed egter steeds as taboe beskou en was ook nie bereid om die
   Westerse beginsels van persvryheid te respekteer nie. Jyllands-Posten
   se besluit om die Mohammed-spotprente te publiseer was volgens die
   leier van die kultuurafdeling, Flemming Rose, daarop gemik om "die
   media se selfsensuur ten opsigte van Islamitiese onderwerpe te
   deurbreek".^[1]

   Die Ministeres vir Vlugtelinge, Immigrante en Integrasie, Rikke
   Hvilshøj (Venstre/Regsliberale Party), het op 4 November 2005 'n
   "Verklaring ten opsigte van Integrasie en aktiewe Medeburgerskap in die
   Deense Maatskappy" bekend gestel wat 17 stellings bevat en deur
   vlugtelinge en ander immigrante wat aansoek om 'n permanente
   verblyfpermit doen onderteken moet word. Buitelanders moet sodoende die
   bewys lewer dat hulle bereid sal wees om die grondleggende waardes van
   die Deense maatskappy te erken en respekteer.^[2]

   Buitelanders wat aansoek om inburgering doen moet vanaf Desember 2005
   aan bykomende vereistes voldoen en onder meer 'n behoorlike kennis van
   die Deense taal, kultuur en geskiedenis hê.^[3]

[wysig] Politiek

          Hoofartikel: Politiek van Denemarke.

[wysig] Geografie

          Hoofartikel: Geografie van Denemarke.

   Denemarke neem 'n besondere stelling binne die Skandinawiese lande in.
   Dit vorm 'n soort "brug" tussen Sentraal- en Noord-Europa en bestaan
   met uitsondering van die skiereiland Jutland, wat sowat die helfte van
   die land se oppervlakte verteenwoordig, uit meer as 470 groot en klein
   eilande, wat tussen Jutland en die Suid-Sweedse gewes Skåne lê. Slegs
   sowat honderd van hierdie eilande is bewoon. Die grootste eilande is
   Seeland (met die hoofstad Kopenhagen), Fune (Deens: Fyn), Lolland en
   Bornholm.

   Denemarke se enigste landgrens is dié met Duitsland (byna sewentig
   kilometer), terwyl die kuslyn vanweë die groot aantal inhamme oor sowat
   7 400 kilometer strek. Geen plek in die land lê verder as sowat vyftig
   kilometer van die see af nie.

[wysig] Klimaat

   In vergelyking met die ander Skandinawiese lande het Denemarke danksy
   die invloed van die Atlantiese Oseaan en sy suidelike ligging 'n
   betreklik milde klimaat met gematigde somers en milde winters. Neerslae
   kom dwarsdeur die jaar voor, alhoewel daar min sneeuvalle aangeteken
   word.

   Die Atlantiese invloede neem in die oostelike landsdele geleidelik af;
   hier word laer windsnelhede en minder neerslae aangeteken as in
   Wes-Denemarke. In koue winters, wat egter selde voorkom, word die
   kontinentale invloede duidelik - die Oossee bevries, en koue lugmassa's
   uit die ooste oorheers die winterweer.

[wysig] Ekonomie

   Die ekonomiese struktuur van Denemarke word deur 'n groot aantal
   middelgroot ondernemings in die nywerheids- en dienstesektor gekenmerk.
   Hierdie maatskappye is dikwels hoogs gespesialiseerd, innovatief en
   uitvoergerig, en baie van hulle behoort in tegnologiese opsig tot die
   markleiers in hul verskeie sektore soos byvoorbeeld Bang & Olufsen,
   Vestas, Danfoss, Ecco en Rockwool.^[4]

   Denemarke beskik egter ook in die skeepvaarts-, handels- en
   brouerybedryf oor groot maatskappye wat op die wêreldmark meeding. In
   die laat 20ste en vroeë 21ste eeu het 'n aantal ondernemings in die
   bankbedryf, masjienbou, toerisme- en voedselbedryf, asook farmaseutiese
   ondernemings saamgesmelt om op die internasionale markte te kan
   meeding. Die Deense landbou is al dekades lank 'n belangrike en
   mededingende uitvoerbedryf.

   'n Opvallende kenmerk van die Deense ekonomie is die belangrikheid van
   die openbare sektor wat danksy die omvattende sisteem van sosiale
   sekerheid meer as 30 persent van alle werknemers in diens het.^[5]

[wysig] Demografie

          Hoofartikel: Demografie van Denemarke.

[wysig] Kuns

   Die Sonstrydwa van Trundholm
   Die Sonstrydwa van Trundholm

   Steengrafte uit die Jongsteentydperk en keramiese voorwerpe is die
   oudste kulturele monumente en kunswerke in Denemarke. Ryk versierde
   wapens, helme en wapenskilde is naas gesmede Oudnoorse horings die
   belangrikste argeologiese vondste wat uit die Bronstydperk dateer. In
   'n moerasgebied naby Trundholm het argeoloë 'n strydwa met ses wiele,
   'n bronsperd en 'n vergulde bronsskyf ontdek wat as "Sonstrydwa van
   Trundholm" bekend staan - 'n verwysing na funksie as 'n vroeë
   uitbeelding van die sonskyf.

   Ander belangrike argeologiese vondste soos die silwerketel van
   Gundestrup uit die 2de eeu v. C. en die silwerbeker uit Hoby, wat met
   reliëfs van Priamos en Achilles versier is, is respektiewelik uit die
   Keltiese gebiede van Europa en die Romeinse Ryk ingevoer.

   Die kunstenaars van die Wikingtydperk het die Germaanse
   bandkeramiekstyl met Christelike motiewe gekombineer. Die runesteen in
   Jeling, wat in die 10de eeu ontstaan het en 'n gekruisigde
   Christusfiguur uitbeeld, word as die beduidendste kunswerk uit hierdie
   periode beskou. Tydens argeologiese opgrawings in Jutland is ook
   oorblyfsels van militêre versterkings ontdek wat volgens Romeinse
   voorbeelde aangelê is en uit woongeboue met walle bestaan het.

[wysig] Argitektuur

   Die vroegste Deense kerke is van hout gebou sodat min van hulle bewaar
   gebly het, en eers vanaf die laat 11de eeu is steenkerke met dikwels
   ingevoerde boumateriale opgerig. Aangesien ook die boumesters uit die
   buiteland gekom het, is inheemse stylelemente met vreemde, veral Duitse
   en Franse, invloede vermeng.
   Deense Baksteengotiek: Sankt Knuds Kirke, die katedraalkerk van Odense
   Deense Baksteengotiek: Sankt Knuds Kirke, die katedraalkerk van Odense

   Die Deense kerkboukuns het sy hoogtepunt in die 12de eeu met die
   katedrale in Lund (tans Suid-Swede) en Ribe bereik. 'n Tipies Deense
   verskynsel was rondkerke wat hoofsaaklik op die eiland Bornholm, maar
   ook in ander dele van die land ontstaan het. Teen die middel van die
   12de eeu is naas die tradisionele gehoue stene en natuursteenblokke ook
   bakstene gebruik om kerkgeboue soos dié van Sint-Bend in Ringstedt en
   die kloosterkerk van Sorø asook wêreldlike bouwerke soos die
   versterkings van die Danewerk op te rig.

   In die 13de eeu het die Franse Gotiese katedraalboukuns ook na
   Denemarke uitgestraal, alhoewel dit hier onder die sterk invloed van
   die Noord-Duitse baksteengotiese boustyl gekom het. Meesterwerke van
   hierdie boukuns is die katedraal van Roskilde, die Sint-Knudskerk in
   Odense en die Mariakerk in Helsingør.

   Ook gedurende die 16de en 17de eeu, toe Hollandse en Vlaamse
   boumeesters die Renaissance-boukuns in Denemarke ingevoer het, was
   bakstene die hoofsaaklike boumateriaal. Die kasteel Kronborg aan die
   Øresund, wat omstreeks 1580 deur Anton van Opbergen opgerig is, word as
   die eerste beduidende voorbeeld van die Deense Renaissance-boustyl
   beskou. Koning Christiaan IV het tydens die 17de eeu die kastele van
   Frederiksborg en Rosenborg laat bou, terwyl ook 'n aantal kerkgeboue en
   die Effektebeurs van Kopenhagen (omstreeks 1620) deur
   Renaissance-boumeesters ontwerp is.

   Alhoewel die eerste geboue in die Barok-styl nog onder koning
   Christiaan IV begin is soos byvoorbeeld die Kopenhaagse Trinitatis-kerk
   se ronde toring (wat in 1642 voltooi is), het die Deense Barok-boukuns
   sy bloeitydperk eers in die tweede helfte van die 17de en die eerste
   helfte van die 18de eeu beleef en onder meer die styl van die Franse
   absolutisme en Italiaanse paleis-argitektuur weerspieël. Die Deense
   Barok-ontwerpe was nogtans veral deur nugterheid en matigheid ten
   opsigte van hulle stylelemente gekenmerk. 'n Uitmuntende voorbeeld van
   Denemarke se Barok-boukuns is die kasteel Frederiksborg in Kopenhagen
   wat in die jare 1708/1709 voltooi is, terwyl veral die argitek Niels
   Eigtved met sy stadsbeplanning in Kopenhagen, sy medewerking by die bou
   van die kasteel Christiansborg en sy ontwerpe vir 'n aantal woonpaleise
   sy stempel op die 18de eeuse Deense boukuns afgedruk het.
   Die Operahuis van Sydney (Australië) is volgens 'n ontwerp van die
   Deense argitek Jørn Utzon uit die jaar 1957 gebou en in 2007 deur die
   UNESCO as 'n argitektoniese wêrelderfenis gelys
   Die Operahuis van Sydney (Australië) is volgens 'n ontwerp van die
   Deense argitek Jørn Utzon uit die jaar 1957 gebou en in 2007 deur die
   UNESCO as 'n argitektoniese wêrelderfenis gelys

   Die nou politieke bande met Frankryk het in die eerste helfte van die
   19de eeu, wat ook as die "Goue Tydperk" van die Deense kuns bekend
   staan, tot sterk klassisistiese invloede op die Deense argitektuur
   gelei. Caspar Frederik Harsdorff en Christian Frederik Hansen het as
   die beduidendste argitekte van hierdie periode onder meer die Vrouekerk
   in Kopenhagen (1811-1829) geskep; hul styl volg merendeels Romeinse en
   Franse voorbeelde.

   In duie tweede helfte van die 19de eeu het romantiserende stromings die
   klassisistiese styl verdring, en naas Renaissance-elemente het ook die
   Middeleeuse baksteenboukuns weer 'n sterk invloed begin uitoefen.
   Hierdie boustyl, wat as Historisme bekend staan, het onder meer die
   ontwerpe van argitekte soos Hans Christian Hansen en Ferdinand Meldahl
   oorheers en later ook stylelemente van die destydse moderne Europese
   argitektuur oorgeneem.

   Ná 1930 het die moderne boukuns met onder meer die funksionalistiese
   stylrigting sy invloed laat geld. Moderne Deense argitekte soos Arne
   Jacobsen (1902-1971), wat met administratiewe, skool- en hotelgeboue
   bekendheid verwerf het, het invloede van leidende internasionale
   kollega's soos Le Corbusier en Ludwig Mies van der Rohe met hul eie
   terughoudende modernistiese styl vermeng. Jørn Oberg Utzon (* 1918) het
   met sy ontwerp vir die Operahuis van die Australiese metropool Sydney
   internasionale bekendheid verwerf en het in 2003 die Pritzker-prys vir
   sy lewenswerk ontvang.

[wysig] Letterkunde

   Hans Christian Andersen in 1860
   Hans Christian Andersen in 1860

   Die vroegste literêre werke het deel uitgemaak van die gemeenskaplike
   Nordiese literatuur, terwyl 'n spesifiek Deense literêre lewe eers
   taamlik laat begin en daarnaas ook sterk buitelandse invloede vertoon
   het. Die 16de eeuse Deense volksliedkuns was nog nou verbonde met die
   Middeleeuse Skandinawiese heldesang-genre (Deens: kæmpeviser), maar
   terselfdertyd het die invloede van Duitsland en Frankryk hulle in
   hierdie periode nog sterker laat geld as in ander Nordiese lande.

   Tot by die ontbinding van die Kalmarunie in 1523 het die Deense
   skrywers hoofsaaklik onder Franse invloed gestaan, maar veral sedert
   die Reformasietydperk het Duitsland se literêre lewe op die noordelike
   buurland ingewerk. Digters soos Jens Immanuel Baggesen (1764-1826),
   Adam Gottlob Oehlenschläger en Karl Adolf Gjellerup (1857-1919) het hul
   werke selfs gedeeltelik in Duits geskryf.

   Die begin van die Deense literatuur se "goue tydperk" word vereenselwig
   met Ludvig Holberg (1684-1754), 'n boorling van die Noorse stad Bergen,
   en het sy hoogtepunt met die digter en sprokieskrywer Johannes Ewald
   (1743-1781) en die dramatikus Adam Gottlob Oehlenschläger (1779-1850)
   bereik. Ander belangrike skrywers van hierdie periode was die
   dramatikus Henrik Hertz (1798-1870) en die wêreldbekende sprokieskrywer
   Hans Christian Andersen (1805-1875).

   Die moderne Deense literatuur het 'n anvang geneem met die literêre
   historikus Georg Brandes (1842-1927) en die digters Holger Drachmann
   (1846-1908) en Jens Peter Jacobsen (1847-1885). Jacobsen het onder meer
   bekendheid verwerf met sy outobiografiese roman Niels Lyhne. Die
   hoofkarakter is 'n aanhanger van die Darwinisme wat groot probleme met
   sy lewenswerklikheid ondervind.

   Herman Joachim Bangs (1857-1912) het sy invloed as impressionistiese
   digter ook buite die landsgrense laat geld, net soos Henrik Pontoppidan
   (1857-1943) en Johannes Vilhelm Jensen (1873-1950) wat albei in 1917
   die Nobelprys vir Letterkunde vir hul werk ontvang het. In sy hoofwerk
   Den lange Rejse ("Die lang reis", ses boekdele 1908-1922) het Jensen
   gepoog om die geskiedenis van die Germane vanuit 'n
   darwinisties-ewolusionêre perspektief te beskryf. Alhoewel die werk in
   wetenskaplike opsig vandag nie meer as toonaangewend beskou word nie,
   is sy styl en taalgebruik ook vir huidige lesers nog indrukwekkend.
   Die Oos-Duitse Deutsche Post het Martin Andersen Nexø in 1969 ter
   geleentheid van sy 100ste verjaardag met 'n posseël vereer
   Die Oos-Duitse Deutsche Post het Martin Andersen Nexø in 1969 ter
   geleentheid van sy 100ste verjaardag met 'n posseël vereer

   Martin Andersen Nexø (1869-1954) was 'n wêreldburger en humanis wat
   vanweë sy bewondering vir die Sowjet-kommunisme in die weste omstrede
   was. Sy proletariese romans soos Pelle erobreren ("Pelle die
   veroweraar", oor 'n Sweedse immigranteseun wat tot die leier van die
   Deense Sosiaal-Demokratiese beweging verkies word, vier boekdele
   1906-1910) was ná die Tweede Wêreldoorlog eerder in Oos- as in
   Wes-Europa gewild, maar oortuig steeds met hul realistiese verteltrant.

   Die skiereiland Jutland en sy mense word in die romans van Jeppe
   Aakjaer (1866-1930), Marie Bregendahl (1867-1940) en Jakob Knudsen
   (1858-1917) behandel. Die Deense liriek van die laat 19de en die eerste
   helfte van die 20ste eeu sluit werke van Viggo Stuckenberg (1863-1905),
   Sophus Claussen (1865-1931), Sophus Michaelis (1865-1932), Helge Rode
   (1870-1937), Ludvig Holstein (1864-1943) en Johannes Jørgensen
   (1866-1956) in en word deur simbolistiese, religieuse en natuurelemente
   asook l'art pour l'art-invloede gekenmerk. Skrywers soos Kjeld Abell
   (1901-1961), Kaj Munk (1898-1940) en Carl Erik Soya (1896-1983) het die
   20ste eeuse dramatiese genre oorheers, terwyl Hans Christian Branner
   (1903-1966) en Martin Alfred Hansen (1909-1955) psigoanalitiese invlode
   verwerk het. Karen Blixen (1865-1962) se outobiografiese roman Den
   afrikanske Farm (1937) is in 1985 deur die Amerikaanse regisseur Sydney
   Pollack as Out of Africa verfilm.

   Die na-oorlogse skrywersgenerasie sluit die veelsydige skrywer Klaus
   Rifbjerg (*1931) in, wat onder meer met sy realistiese romans
   bekendheid verwerf het, asook die essayis en skrywer van absurde romans
   Villy Sørensen (1929-2001), Leif Panduro (1923-1977, outeur van onder
   meer die outobiografiese kindheidstorie Øgledage uit die jaar 1961) en
   die liriese digter Ole Wivel (1921-2004). Peter Høeg (*1957) het met sy
   roman Frøken Smillas fornemmelse for sne in 1992 internasionale
   bekendheid verwerf, en die werk is later deur die Deense regisseur
   Bille August verfilm.

[wysig] Verwysings

    1. ^ Der Fischer Weltalmanach 2007. Frankfurt am Main: Fischer
       Taschenbuch Verlag 2006, bl. 116
    2. ^ Der Fischer Weltalmanach 2007, bl. 115
    3. ^ Der Fischer Weltalmanach 2007, bl. 115
    4. ^ Duitse Departement van Buitelandse Sake: Denemarke - Ekonomie
    5. ^ Duitse Departement van Buitelandse Sake: Denemarke - Ekonomie

   Commons
   Multimedia oor hierdie onderwerp is te vinde op Wikimedia Commons onder
   die titel:
   Denmark


   Europese Unie (EU)             Vlag van die Europese Unie
   België | Bulgarye | Ciprus | Denemarke | Duitsland | Estland | Finland
   | Frankryk | Griekeland | Hongarye | Ierland | Italië | Letland |
   Litaue | Luxemburg | Malta | Nederland | Oostenryk |
   Pole | Portugal | Roemenië | Slowakye | Slowenië | Spanje | Swede |
   Tsjeggië | Verenigde Koninkryk

   Kategorie: Denemarke

