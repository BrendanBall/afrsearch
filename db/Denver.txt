Denver


                                             Denver
                                           Kaart                     Wapen

                                                                      Vlag

                                            Land           Verenigde State
                                       Deelstaat                  Colorado
                                      Koördinate       39°45' N, 104°54' W
                                        Stigting          22 November 1858
                                      Oppervlak:
                                        - Totaal               401,3 vk km
                               Hoogte bo seevlak                   1 609 m
                                      Bevolking:
                                 - Totaal (2006)                   575 927
                            - Bevolkingsdigtheid               1 405/vk km
                        - Metropolitaanse gebied                 2 330 146
                                         Tydsone UTC -7 | Somertyd: UTC -6
                                    Burgemeester     John Hickenlooper (D)
                               Amptelike Webwerf         www.denvergov.org

   Denver (amptelik: City and County of Denver) is die hoofstad en
   grootste stad van die Amerikaanse deelstaat Colorado met 575 927
   inwoners in die stad en 2 330 146 in die metropolitaanse gebied van
   Denver-Boulder-Aurora (2006). Denver lê in die vallei van die South
   Platte-rivier, wat deel uitmaak van die hoogvlaktes ten ooste van die
   Suidelike Rotsgebergte.

   Die gebied was aanvanklik 'n klein handelspos vir Indiaanse stamme en
   pelsjagters en is in 1858 as 'n permanente nedersetting met die naam
   St. Charles gestig. Die naam is later gewysig na Denver City en
   uiteindelik net Denver. Nadat die buurstad Auraria in 1860 by Denver
   ingesluit is, het die stad in 1867 die hoofstad van Colorado geword.

   Die plaaslike silwermynbou het in die 1870's en 1880's tot vinnige
   ekonomiese groei in die stad gelei, en ook ná die neergang van die
   silwerbedryf het die ontdekking van goudvelde 'n ekonomiese
   agteruitgang verhoed. Denver is tans 'n belangrike nywerheids-, handel-
   en vervoersentrum en beskik oor een van die grootste veemarkte in die
   Verenigde State. In die plaaslike filiaal van die Amerikaanse Munt, wat
   in 1906 geopen is, word sowat die helfte van die Amerikaanse muntstukke
   geslaan. Dit beskik ook oor die tweede grootste goudvoorrade in die
   VSA. Denver het daarnaas tot 'n gewilde skioord ontwikkel.

   Denver pronk met die tiende grootste middestadse distrik en het vanweë
   sy ligging van presies een myl (1 609 meter) bo seevlak die bynaam The
   Mile-High City gekry. Ander historiese byname soos Queen City of the
   Plains ("Koningin van die Vlaktes") en The Rail City ("Die
   Spoorwegstad") verwys na die belangrike rol wat Denver vir die landbou
   in die streek en as vervoersentrum gespeel het. 'n Aantal skepe van die
   Amerikaanse Vloot is vernoem na Denver.

   Inhoud

        * 1 Geskiedenis
        * 2 Klimaat
        * 3 Ekonomie
        * 4 Kultuur
        * 5 Bronne

[wysig] Geskiedenis

   Denver is in 1858 in die Kansas-gebied gestig, nadat 'n groep van
   goud-prospekteerders uit Lawrence (Kansas) in die gewes aangekom en die
   nedersetting Montana City teen die oewers van die South Platte-rivier
   gestig het - die eerste in die gebied van die huidige Denver. Die
   setlaars het die nedersetting egter reeds in die somer van 1859 ten
   gunste van Auraria en St. Charles City opgegee.

   Op 22 November 1858 het generaal William Larimer, 'n spekulant uit die
   oostelike Kansas, 'n kleim naby Auraria afgesteek en die plek ter ere
   van die goewerneur van die Kansas-gebied, James. W. Denver, Denver City
   genoem. Larimer het persele in die dorp aan handelaars en delwers
   verkoop en sodoende gehoop om die groei van sy nedersetting te bevorder
   en nuwe emigrante te lok. Denver City was 'n grensstad, en sy
   ekonomiese basis was die verskaffing van dienste aan plaaslike delwers.
   'n Panoramiese uitsig oor Denver (1898)
   'n Panoramiese uitsig oor Denver (1898)

   Op 28 Februarie 1861 is die Colorado-gebied amptelik gevorm. Die
   Arapahoe-distrik is op 1 November gestig, en Denver City is ses dae
   later geïnkorporeer. Die dorp het tot en met 1902 as die
   administratiewe setel van die Arapahoe-distrik gedien. In 1865 het
   Denver ook die hoofstad van die Colorado-gebied geword, en die naam is
   verkort tot Denver. Met die toelating van die deelstaat Colorado tot
   die Unie op 1 Augustus 1876 het Denver sy hoofstad geword.

   In 1890 was Denver met sowat 100 000 inwoners reeds die tweede grootste
   stad wes van Omaha, maar dit is in 1900 verbygesteek deur San Francisco
   en Los Angeles. Colorado se parlement het in 1901 besluit om die
   Arapahoe-distrik in drie gebiede te verdeel: Die Stad en Distrik van
   Denver, die nuwe Adams-distrik en die Suid-Arapahoe-distrik. Denver was
   in 1908 die gasheerstad van die Demokratiese Party se Nasionale
   Byeenkoms.

   Alhoewel Denver as die gasheerstad van die Olimpiese Winterspele van
   die jaar 1976 gekies is, het kiesers teen die gebruik van publieke
   fondse vir die spele se finansiering gestem, en die olimpiade is
   gevolglik na Innsbruck in Oostenryk verskuif. Die veldtog se leier, die
   afgevaardigde Richard Lamm, het veral op die nadelige gevolge vir die
   gebied se ekologie verwys. Hy is in 1974 as goewerneur van Colorado
   verkies.

[wysig] Klimaat

   'n Donderstorm in Denver
   'n Donderstorm in Denver

   Denver het 'n semi-ariede klimaat met vier onderskeie seisoene.
   Alhoewel die stad in die Groot Vlaktes lê, word die weersomstandighede
   in die stad en sy omgewing sterk deur die nabygeleë Rotsgebergte
   beïnvloed. Die klimaat is in vergelyking met die berggebiede in die
   weste en die vlaktes oos van die stad in die algemeen gematig, maar
   nogtans dikwels onvoorspelbaar.

   Die gemiddelde jaarlikse temperatuur in Denver is 10,1 °C (50,1 °F) en
   die gemiddelde jaarlikse neerslag 402 millimeter (15,81 duim).
   Sneeuvalle begin gereeld teen mid-Oktober, terwyl die laaste sneeuvalle
   gewoonlik in laat April aangeteken word. Die gemiddelde jaarlikse
   sneeuval is 156 sentimeter (61,6 duim). Denver het jaarliks sowat 250
   sonskyndae.

   Die winters in Denver is koud en droog, en alhoewel groot sneeuvalle in
   die berge wes van die stad aangeteken word, droog die lugmassas, wat
   oor die voorgebergte beweeg, uit. Daarnaas tree dikwels warm
   chinook-winde op, wanneer lug, wat oor die berge beweeg het, begin
   verwarm terwyl dit daal. Die koudste temperatuur ooit is op 9 Januarie
   1875 aangeteken, toe die kwik tot by -34 °C (-29 °F) gedaal het.

   Lentetyd word deur baie veranderlike weersomstandighede gekenmerk,
   aangesien Denver deur lugmassas uit alle rigtings geraak kan word.
   Arktiese lug uit die noorde verenig soms met Pasifiese stormstelsels en
   lei tot hewige sneeuvalle. Sneeuvalle bereik 'n hoogtepunt in Maart met
   'n gemiddelde van 29,7 sentimeter (11,7 duim). Warm lugmassas uit die
   Golf van Meksiko bring die eerste donderstorms vamn die seisoen, terwyl
   kontinentale lugmassas someragtige droë en warm weer saambring.

   Vanaf mid-Julie bring die mossoen vogtige lug en kort donderbuie in die
   laat namiddag na Denver. Humiditeitsvlakke is in die algemeen nogtans
   baie gematig. Die gemiddelde maksimum-temperature in die somer is 29 °C
   (85 °F), die gemiddelde minima 13 °C (56 °F).

   Tropiese mossoen-lugstromings neem in die herfs geleidelik af, en as
   arktiese lugmassas nader en met vogtige lug uit die Pasifiese
   noordweste vermeng, bring hulle hewige sneeuvalle teweeg. Die tweede
   grootste sneeuvalle van die jaar word gewoonlik in November aangeteken.

[wysig] Ekonomie

   Die geboue van die Wêreldhandelsentrum in 17de Straat, die "Wallstraat
   van die Weste"
   Die geboue van die Wêreldhandelsentrum in 17de Straat, die "Wallstraat
   van die Weste"

   Denver se ekonomie trek voordeel uit die stad se geografiese posisie en
   sy toegang tot sommige van die land se belangrikste vervoerstelsels.
   Aangesien Denver die grootste stad binne 'n omtrek van 600 myl is en
   ook halfpad tussen die groot stede van die Midweste soos Chicago en
   Detroit en die metropole aan die Weskus geleë is, het dit tot 'n
   sentrum van logistiese diensverskaffing in die Bergstate ontwikkel. 'n
   Aantal groot maatskappye van die Sentrale Verenigde State het hulle
   hoofkwartiere in Denver en sodoende van die stad 'n belangrike
   nasionale handelsentrum gemaak.

   Daarnaas het ook 'n groot aantal regeringsinstellings vanweë Denver se
   geografiese ligging hier hulle hoofkwartiere of kantore opgerig. Die
   metropolitaanse gebied van Denver-Aurora het nou meer federale
   werknemers as enige ander vergelykbare gebied, met die uitsondering van
   Washington, DC. Saam met die regeringsagentskappe het ook baie
   ondernemings van die krygstuig- en ruimtevaartbedrywe hulle in Denver
   gevestig. As die administratiewe hoofstad van die deelstaat Colorado
   beskik Denver ook oor talle werkgeleenthede by die plaaslike
   regeringsinstellings.

   Danksy die nabyheid van die Rotsgebergte met sy minerale rykdom het
   baie ondernemings in die mynbou- en energiebedryf in die gebied
   ontstaan. Aanvanklik het goud- en silwerontginning 'n belangrike rol by
   die ekonomiese ontwikkeling van Denver gespeel. Die energiekrisis van
   die 1970's en vroeë 1980's het tot 'n bedidende ekonomiese oplewing in
   Denver gelei - wat selfs in die vermaaklikheidsbedryf met die
   televisie-sepie Dynasty uitgebeeld is. Grootskaalse boubedrywighede het
   in die middestad plaasgevind, waar 'n groot aantal nuwe wolkekrabbers
   opgerig is.

   Die ineenstorting van die olieprys (dit het van VSA-$ 34 per vaatjie in
   1981 tot slegs VSA-$ 9 in 1986 gedaal) het 'n nekslag vir die plaaslike
   ekonomie beteken. Byna 15 000 werkers in die oliebedryf is werkloos
   gelaat, en met sy leegstand van sowat 30 persent van middelstedelike
   kantore was Denver landswyd op 'n negatiewe rekordvlak. Vandag speel
   die energie- en mynboubedrywe met maatskappye soos EnCana, Halliburton,
   Newmont Mining, Noble Energy en Anadarko weer 'n groot rol in die
   plaaslike ekonomie.

   Die telekommunikasiebedryf trek voordeel uit Denver se westelike
   sentrale ligging in die Bergtydsone (UTC -7), aangesien dit
   kommunikasie op dieselfde sakedag met albei Noord-Amerikaanse
   kusgebiede, Suid-Amerika, Europa en Asië vergemaklik. Die ligging op
   die 105de meridiaan een myl bo seespieël maak van Denver die grootste
   stad in die VSA, wat maklike satellietverbindings met ses vastelande op
   dieselfde sakedag kan aanbied. Qwest Communications, EchoStar,
   Starz-Encore en Comcast is voorbeelde van groot
   telekommunikasie-maatskappye met bedrywighede in die Denver-gebied.

   Alhoewel die resessie in die tegnologiebedryf teen die begin van die
   21ste eeu 'n nadelige uitwerking op Denver se ekonomie gehad het, het
   die plaaslike regering en sakeleiers daarin geslaag om die ekonomie
   deur middel van effektiewe diversifisering minder afhanklik te maak van
   die sakesiklusse van sy vroeëre hoofnywerhede. Die Colorado Convention
   Center, wat in 2005 uitgebou is, het van Denver een van die tien
   leidende bestemmings vir kongresse landswyd gemaak.

[wysig] Kultuur

   Denver se Kunsmuseum
   Denver se Kunsmuseum

   Denver se eerste teater, Apollo Hall, is kort ná die stad se stigting
   in 1859 geopen en het baie toneelstukke vir die gretige setlaars
   aangebied. In die 1880's het Horace Tabor Denver se eerste operagebou
   opgerig. Ná die eeuwisseling het die stadsvaders 'n hernuwingsprogram
   van stapel gestuur, waarvolgens parke, wandellane, museums en die
   Munisipale Ouditorium opgerig is, waar in 1908 die Demokratiese Party
   se Nasionale Konvensie plaasgevind het. Vandag staan dit bekend as die
   Ellie Caulkins Opera House.

   Denver en die metropolitaanse gebiede in die omgewing het ook in die
   volgende dekades kulturele belange gesteun. Die kiesers in die
   Metropolitaanse Gebied van Denver-Aurora het in 1988 'n
   verkoopbelasting van 0,01 persent goedgekeur, die Scientific and
   Cultural Facilities Tax (SCFD), waarmee fondse aan 'n verskeidenheid
   kulturele en wetenskaplike instellings en organisasies in die gebied
   beskikbaar gestel word.

   Denver pronk nou met 'n groot aantal museums, wat nasionale bekendheid
   verwerf het, soos byvoorbeeld die nuwe vleuel van die Denver
   Kunsmuseum, wat deur die internasionaal befaamde argitek Daniel
   Libeskind ontwerp is, die tweede grootste Sentrum vir Uitvoerende
   Kunste in die VSA na die Lincoln Center in New York en stadswyke soos
   LoDo (Lower Downtown), wat talle kunsgalerye, restourante, kroeë en
   klubs huisves. Denver is ook as die stad gekies waar 'n museum aan die
   abstrakte ekspressionistiese skilder Clyfford Still gewy sal word.

   Alhoewel Denver in die Amerikaanse musiekgeskiedenis 'n minder
   belangrike rol speel as byvoorbeeld New York, Detroit en Los Angeles,
   spog dit met 'n uiters lewendige musiekbedryf, en van sy pop-, jazz-,
   jam-, folk- en klassieke musiekkunstenaars het nasionale en
   internasionale bekendheid verwerf. Die stad het veral in die 1960's en
   1970's 'n groot rol as sentrum van die folkmusiek gespeel, en
   welbekende kunstenaars soos Bob Dylan, Judy Collins en John Denver het
   vir 'n tyd lank in Denver gewoon en in plaaslike klubs opgetree.

[wysig] Bronne

     * Abbott, Carl, Stephen J. Leonard en David McComb: Colorado: A
       History of the Centennial State. Niwot: University Press of
       Colorado 1994
     * Dorsett, Lyle W. (teks) en Michael McCarthy (foto's): The Queen
       City: A History of Denver. Boulder, Co.: Pruett Publishing 1986
     * Leonard, Stephen J. en Thomas J. Noel: Denver: Mining Camp to
       Metropolis. Niwot: University Press of Colorado 1990

   Kategorieë: Colorado • Stede in die VSA

