Deon Meyer


   Deon Godfrey Meyer (* 4 Julie 1958) is 'n bekroonde Afrikaanse
   spanningsverhaalskrywer. Van Meyer se boeke is reeds in Engels, Frans,
   Duits, Nederlands, Italiaans, Spaans, Tsjeggies, Bulgaars, Deens en
   Fins vertaal.

   Inhoud

        * 1 Lewensloop
        * 2 Skryfwerk
        * 3 Publikasies
        * 4 Bronne

[wysig] Lewensloop

   Deon Godfrey Meyer word op 4 Julie 1958 in die Paarl gebore. Toe hy 18
   maande oud is, verhuis sy gesin na Klerksdorp in die ou Wes-Transvaal.
   Hy begin sy skooljare aan die Laerskool Meiringspark en matrikuleer in
   1976 aan die Hoërskool Schoonspruit. Hy is die middelste van drie
   seuns.

   Nadat Deon Meyer gematrikuleer het is hy na die Lugmag vir sy militêre
   diensplig. Hy gaan daarna na die Potchefstroom Universiteit vir CHO en
   volg 'n BA-kursus met Engels en Geskiedenis as hoofvakke met die doel
   om hom as onderwyser te bekwaam. Na ’n jaar van onderwys vir
   minderbevoorregte matrieks as deel van 'n uitreikprogram om swart
   leerlinge met hulle studies te help, besef hy onderwys is nie vir hom
   bedoel nie. Danksy 'n universiteitskamermaat se skoonfamilie het hy
   besluit om 'n joernalis te word.

   In 1983 volg hy sy joernalistieke mentor, Tom Ferreira, na die
   Universiteit van die Vrystaat se Skakelburo. Daar behaal hy sy
   Honneursgraad in Geskiedenis en driekwart van die vakke vir sy
   BIur-graad. In 1989 verlaat hy die Vrystaat en sluit hom by Sanlam in
   Kaapstad aan as reklame-kopieskrywer. In 1991 word hy aangestel as
   bestuurder van Interne Kommunikasie en skeppende direkteur van Sanlam
   se Reklame-afdeling. Meyer is ook onder meer raadslid, president en
   later senator van die Suider-Afrikaanse Vereniging van
   Bedryfsredakteurs (SAVBR) en hoofbeoordelaar van SAVBR en UniTech se
   publikasiewedstryde.

   Met die koms van die internet is hy deel van Sanlam se aanvangswerk om
   toe te tree in die kuberruim en ontvang hy en sy span verskeie
   internettoekennings, waaronder Business Day en die London Financial
   Times se pryse. Hy het ook 'n tegnologierubriek vir die tydskrif Insig
   behartig. Hy bring sy eie maatskappy op die been wat spesialiseer in
   die skep en bestuur van virtuele gemeenskappe op die internet. Behalwe
   skrywer, is hy deesdae bestuurder van spesiale projekte van BMW se
   motorfietsafdeling. Hy woon tans in Melkbosstrand net buite Kaapstad
   saam met sy vrou Anita en hulle vier kinders – twee elk uit hulle
   vorige huwelike.

[wysig] Skryfwerk

   Terwyl hy op universiteit is, skryf Meyer gedigte in Engels. Dit is
   eers in die negentigerjare dat hy ernstig begin skryf. In 1992 stuur hy
   'n kortverhaal aan Huisgenoot, wat dit publiseer. Hy is so aangevuur
   dat hy onmiddellik nog een aan hulle stuur, wat afgekeur word. Dertien
   kortverhale verskyn later in Sarie en Huisgenoot; dit word later
   gebundel en in 1997 uitgegee deur Van der Walt onder die titel
   Bottervisse in die jêm. In 1992 begin Meyer ook werk aan sy eerste
   roman, met die titel Ikarus. Die uitgewers glo egter nie dat
   eenwoordtitels in Afrikaans sal werk nie en dit word gepubliseer onder
   die titel Wie met vuur speel. Meyer voel oor die boek "soos 'n mens oor
   'n broer in die tronk voel – jy is lief vir hom, maar jy praat nie
   eintlik oor hom nie".

   Hierdie boek plaas Meyer op die toneel van die Afrikaanse letterkunde
   in ’n genre wat nog nie ontgin is nie, naamlik die spanningsverhaal.
   Feniks (1996), Orion (2000), Proteus (2002), Infanta (2005) en
   Onsigbaar (2007) word daarna gepubliseer.

   Meyer ontvang ook heelwat pryse vir sy skryfwerk. Die ATKV-Prosaprys
   word in 2001 aan Orion, in 2003 aan Proteus en in 2005 aan Infanta
   toegeken. Buitelandse erkenning volg met die toekenning van Le Grand
   Prix du Littérature Policière in 2003 aan Jusqu’au dernier (Franse
   vertaling van Feniks) en die Prix Mystère de la Critique aan Les
   soldats de l’aube (Orion in Frans) in 2004. In 2006 word die Duitse
   Misdaadfiksie-prys aan Proteus toegeken. Orion en Infanta haal ook die
   kortlys vir die MNet-boekprys. Infanta was ook op die kortlys vir die
   Helgaardt Steyn-prys in 2004. Opsies vir die filmregte van Feniks,
   Orion en Proteus is verkoop.

   Meyer se boeke is in Engels, Frans, Duits, Nederlands, Italiaans,
   Spaans, Tsjeggies, Bulgaars, Deens en Fins vertaal. In 2003 maak Deon
   'n deurbraak in Amerika deurdat die uitgewersmaatskappy Little Brown
   die regte van Feniks, Orion en Proteus koop. Dit plaas Meyer in
   dieselde liga as wêreldbekende spanningsverhaalskrywers soos Michael
   Connelly, Ian Rankin en David Morrell. In Oktober 2004 neem hy saam met
   dié drie skrywers in Kanada aan 'n beraad vir misdaadskrywers deel as
   spreker. Ook in 2004 word die Engelse vertaling van Proteus, getitel
   The heart of the hunter, deur die Chicago Tribune aangewys as een van
   die tien beste spanningsromans in Amerika. Dit is ook die goeie verkope
   van sy boeke in die buiteland in ander tale wat hom finansieel in staat
   stel om van 2008 af heeltyds te begin skryf. Meyer se reaksie hierop is
   dat "Noudat ek heeltyds kan skryf, gaan ek mik na een boek per jaar."

   As deel van ’n ATKV-kursus in draaiboekskryfwerk wen hy die kompetisie
   en die SAUK sou die regte koop vir die draaiboek, maar dit val deur die
   mat. Hy help skryf aan die draaiboek vir die televisiereeks van Orion.
   Hierdie televisiereeks, met Neil Sandilands en Erica Wessels in die
   hoofrolle en Gerrit Schoonhoven as regisseur, word in 2006 op KykNET en
   MNet gebeeldsend en was 'n baie groot sukses. Vir die reeks is Meyer
   met 'n ATKV-Veertjie bekroon in die narratiewe genre vir die draaiboek
   van die reeks en word Schoonhoven aangewys as die beste regisseur en
   die reeks as die beste Afrikaanse dramareeks.

   Meyer het hom in 2003 in vir 'n meestersgraad in Kreatiewe Skryfwerk
   onder Marlene van Niekerk aan die Universiteit van Stellenbosch
   ingeskryf. Hy deel ook sy ondervinding met ander skrywers deur deel te
   neem aan slypskole soos die een oor die skryf van spanningsverhale wat
   in 2004 deur die ATKV aangebied is. In 2003 ontvang Meyer die
   PUK-Alumni-oorkonde en in 2007 die Kovsie-Alumni Cum Laude-toekenning
   vir sy besonderse prestasies op plaaslike, nasionale en internasionale
   vlak. Meyer is 'n gereelde deelnemer aan Kunstefeeste se Boekeprogramme
   en in 2006 deel hy die verhoog met Michael Connelly tydens die
   Volksblad Kunstefees in Bloemfontein.

   Hy hou hom ook besig met die skryf van draaiboeke vir televisie en het
   in 2007 Transito voltooi, 'n nuwe spanningsreeks, wat in 2008 op KykNet
   uitgesaai gaan word.

[wysig] Publikasies

     * Wie met vuur speel, 1994

     * Feniks, 1996

     * Bottervisse in die jêm: 13 kortverhale, 1997

     * Orion, 2000

     * Proteus, 2002

     * Infanta, 2004

     * Onsigbaar, 2007

[wysig] Bronne

     * LitNet Profiel

     * Meyer se Webwerf

   Kategorie: Afrikaanse skrywers

