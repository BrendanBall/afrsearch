Desimale graad


   Die desimale graad, gradiaan of gon is 'n hoekmetingseenheid waarin die
   hoek van 'n volle sirkel 400 gradiaan is. 'n Regtehoek is dus 100
   gradiane. Die gon of gradiaan word in 100 desimale minute verdeel wat
   weer elkeen in 100 desimale sekondes verdeel word. Die woord gon is
   afkomstig van die Griekse woord gonia wat hoek beteken. Hoeke in gon
   word soms aangedui met 'n g boskrif, die regte hoek is byvoorbeeld
   100^g

   Die potensiële voordeel van die gon in navigasie is dat aangesien die
   afstand van die pole na die ewenaar van die aarde ongeveer 10 000 km
   is, 1 km op die oppervlak van die aarde een centigon of desimale minuut
   onderspan by die middel van die aarde. Die gon word egter selde gebruik
   en gewoonlik hoofsaaklik in aardmeetkunde.^[1]

[wysig] Geskiedenis

   Kompas en wat in 400 Gon gemerk en omskakelingstabel
   Kompas en wat in 400 Gon gemerk en omskakelingstabel

   Tydens die metrisering wat in die 1790's in Frankryk begin het is daar
   gesoek na 'n presiese grademeting. Die Peru-Lapland-Metings van
   1735-1740 wat ter wille van die definisie van 'n lengtemaat wat presies
   10 000 000 Meter van die ewenaar tot die pool sou lewer het nie die
   gewenste resultaat gelewer nie; hoewel dit die afplatting van die aarde
   by die pole bewys het. Jacques Cassini en Jean Dominique Comte de
   Cassini het in ongeveer 1793 die Nouvelle Triangulation de la France
   deurgevoer en die eerste oermeter is in 1795 as die tienmiljoenste deel
   van 'n aardmeridiaankwadrant gedefinieer. Ter selfde tyd is 'n nuwe
   graderooster (Duits: Gradnetz) ontwikkel sodat 'n volhoek bestaan het
   uit 400 eenhede van die grade nouvelle (nuwe graad), wat in Duits as
   Neugrad bekend gestaan het) met 'n eenheid ( 1^gr) wat by die ewenaar
   presies 100 kilometer sou meet. Die aanduiding as nuwe graad is gebruik
   om dit te onderskei van die graad wat van toe af ougraad genoem is. In
   Frans staan die gon ook as grade bekend en in Engels as grad. Dié terme
   veroorsaak egter verwarring baie tale, soos Afrikaans, waar dit nie van
   die graad onderskei kan word nie. Die ISO 31-1 standaardnaam gon
   verwyder die verwarring en maak die ougraad en nuwegraad benamings
   oorbodig.

   Vir 'n tydlank is daar gepoog om die gon as 'n algemene hoekmaat in
   tegnologie te vestig. Die voordele van die desimale kwadrante was egter
   nie van veel belang in ander velde nie en die planne is nie deurgevoer
   nie. Die gon word vandag selde gebruik en gewoonlik hoofsaaklik in
   aardmeetkunde.^[1]

[wysig] Verwysings

    1. ^ ^1,0 ^1,1 Bureau International des Poids et Mesures, The
       International System of Units (SI), bladsy 124, afgelaai op 1 Maart
       2008

    Hierdie artikel omtrent 'n Wiskunde-verwante onderwerp is tans slegs
   'n saadjie. Jy is welkom om by te dra tot die Afrikaanse Wikipedia deur
   dit uit te brei.
   Kategorieë: Hoekeenhede • Wiskunde saadjies

