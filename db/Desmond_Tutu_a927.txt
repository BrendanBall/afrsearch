Desmond Tutu


   Biskop Tutu
   Biskop Tutu

   Desmond Mpilo Tutu (gebore: 7 Oktober 1931) is een van Suid-Afrika se
   bekendste en mees invloedryke kerkleiers. As vurige teenstander van die
   apartheidsregering, ontvang hy in 1984 die Nobelprys vir Vrede vir sy
   stryd teen rassediskriminasie in Suid-Afrika.

   Die hoogtepunte van sy teologiese loopbaan sluit onder meer in sy
   aanstellings as biskop van Lesotho in 1978, biskop van Johannesburg in
   1985 (hy was die eerste swart Suid-Afrikaner in hierdie amp),
   hoofsekretaris van die Suid-Afrikaanse Raad van Kerke in 1978 en
   aartsbiskop van Kaapstad in 1986.

   In sy hoedanigheid as aartsbiskop van Kaapstad was hy hoof van die
   Anglikaanse Kerk in Suider-Afrika, 'n posisie wat hy prysgegee het in
   1996 om al sy aandag te wy aan sy taak as voorsitter van die Waarheids-
   en Versoeningkommissie. Desmond Tutu, Godsman en politikus, was een van
   die sentrale figure in die apartheidstryd en het vir dekades onwrikbaar
   bly glo dat transformasie in Suid-Afrika moontlik was, toe ander al
   moed opgegee het.

[wysig] 'n Kort lewensgeskiedenis

   Desmond Mphilo Tutu is op 7 Oktober 1931 in Klerksdorp gebore. In 1953
   behaal hy 'n onderwysdiploma en in 1954 'n B.A.-graad aan die
   Universiteit van Suid-Afrika. Hy kwalifiseer hom in die teologie, eers
   aan St Peter's College in Johannesburg en daarna aan King's College in
   Londen, waar hy sy meestersgraad voltooi. Toe hy in 1967 na Suid-Afrika
   terugkeer, wy hy hom daaraan toe om swart teoloë op te lei. Van 1972
   tot 1975 beklee hy 'n prominente posisie by die Wêreldraad van Kerke en
   in 1976 word hy as biskop van Lesotho aangestel. In 1977 keer hy na
   Suid-Afrika terug om 'n toespraak by Steve Biko se begrafnis te lewer.
   Hy besef in hierdie tyd dat die kerk 'n aktiewe rol sou moes speel om
   die apartheidsbewind teen te staan. Hy word in 1978 algemene sekretaris
   van die Wêreldraad van Kerke, 'n ligaam wat die Suid-Afrikaanse
   regering godsdienstig sowel as polities teengestaan het. Tutu beywer
   hom wêreldwyd vir ekonomiese sanksies teen Suid-Afrika en gebruik die
   publisiteit wat hy ontvang toe Columbia Universiteit 'n eregraad aan
   hom toeken in 1982 en hy die Nobelprys vir Vrede ontvang in 1984 om sy
   sanksiestryd te bevorder. Uiteindelik sou internasionale ekonomiese
   druk 'n bepalende faktor in die ondergang van die apartheidsregering
   wees. Die Suid-Afrikaanse regering se teenreaksie was 'n
   demoniseringsveldtog. Tutu se paspoort is reeds in 1979 teruggetrek en
   vir meer as 'n dekade is hy deur regeringsgesindes as 'n anti-Chris en
   gevaarlike agitator uitgekryt. Die armes en verdruktes, daarenteen, het
   hom as 'n simbool van geregtigheid en bevryding gesien.

   Na 1994 beywer Desmond Tutu hom vir die opbou van die reënboognasie en
   word hy in 1995 voorsitter van die Waarheids-en Versoeningkommissie.
   Tutu is in 1955 met Leah Nomalizo Shenxane getroud en het vier kinders.
   Wikiquote het 'n versameling aanhalings deur of oor Desmond Tutu.
   Kategorieë: Suid-Afrikaanse anti-apartheidsaktiviste • Suid-Afrikaanse
   teoloë

