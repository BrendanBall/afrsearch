Diabetes mellitus


   Diabetes mellitus is 'n metaboliese afwyking wat gekenmerk word deur
   hiperglukemie (hoë bloedsuiker / -glukose). Dit word "suikersiekte" in
   die volksmond genoem, maar daar kan deur die gebruik hiervan verkeerde
   afleidings gemaak word. Twee sulke afleidings sluit in dat mens die
   siekte opdoen deur te veel suiker in te neem, en tweedens dat mens geen
   suiker mag inneem as mens die siekte onder lede het nie. Die term
   ‘diabetes’ verwys gewoonlik na diabetes mellitus, maar daar is ook
   ander skaars toestande wat diabetes genoem word. Die mees algemeen
   hiervan is diabetes insipidus. Die urine is bevat nie verhoogde
   hoeveelhede glukose nie; dit kan deur skade aan die nier (nefrogene DI)
   of hipofise/pituitêre klier (sentrale DI) veroorsaak word.

   Hiperglukemie wat voortduur en hoog genoeg is kan glukosurie
   (glukoseverlies in die urine) veroorsaak, en met verergering lei dit
   tot poliurie (vermeerderde urinering) asook polidipsie (drink meer as
   normaal).

   Die Wêreld Gesondheidsorganisasie erken drie hooftipes diabetes
   mellitus: tipe 1, tipe 2, en gestasionele (swangerskaps-) diabetes
   (soms tipe 3 genoem). Hierdie tipes het soortgelyke tekens en simptome,
   maar het verskillende oorsake en kom voor in verskillende groepe. Hulle
   verteenwoordig nie 'n enkele siekte/toestand nie. Tipe 1 is gewoonlik
   weens die outo-immuun vernietiging van die insulien-produserende selle
   - pankreatiese beta-selle - terwyl tipe 2 gekenmerk word deur 'n
   wisselende mate van insulienweerstandigheid in die weefsel.
   Gestasionele diabetes se oorsaak kan teruggevoer word na die fetale
   behoefte en moederlike metaboliese beheer. Die onderliggende meganismes
   hiervan is onduidelik. Tipe 2 kan soms voortgaan om te lei na verlies
   van die beta-selfunksie.

   Tipes 1 en 2 is sedert die eerste gebruik van insulien (1921) nog
   steeds nie geneesbaar nie, maar behandelbare chroniese toestande;
   gestasionele diabetes klaar tipies op na verlossing van die baba. Die
   hoofrisiko's sluit, behalwe die akute abnormaliteite van bloedglukose,
   ook kenmerkende langtermyn-komplikasies in. Hieronder tel
   kardiovaskulêre siekte (dubbele risiko), chroniese nierversaking (die
   hoofoorsaak van dialise in die ontwikkelde wêreld), retinale skade (
   wat tot blindheid kan lei), senuweeskade, mikrovaskulêre skade
   (insluitend erektiele disfunksie en vertraagde wondgenesing wat kan lei
   tot gangreen en selfs amputasie).

   Volgens die huidige internasionale konvensie lê die ideale bloedglukose
   tussen 4 en 6 mmol/l (millimol per liter). 'n Vastende waarde by 'n
   onbehandelde persoon bo 6.9 mmol/l en 'n nie-vastende waarde van bo 11
   mmol/l word beskou as diagnosties van diabetes mellitus. Hierdie
   waardes word van tyd tot tyd gewysig soos verdere navorsing gedoen
   word.

   Inhoud

        * 1 Geskiedenis
        * 2 Oorsaak van die siekte (Patogenese)
        * 3 Simptome
        * 4 Behandeling

[wysig] Geskiedenis

   Geneeskundiges het diabetes eers van ongeveer 1900 af beter begin
   verstaan, alhoewel daar reeds sedert die middeleeue ‘n bewustheid van
   die siekte was. Die rol van die pankreas in die siekte is eers deur
   Joseph von Mering en Oskar Minkowski bepaal. Hulle het in 1889 bevind
   dat wanneer die pankreasse van honde verwyder is, die diere dan al die
   simptome en tekens van diabetes ontwikkel het en dan gevrek het kort
   daarna. In 1910 het Sir Edward Albert Sharpey-Schafer voorgestel dat
   mense met diabetes ‘n tekort het aan ‘n enkele chemiese stof wat in die
   pankreas vervaardig word. Hy het voorgestel dat die stof ‘insulien’
   genoem word. Eers in 1921 is daar verder bevind dat honde se toestand
   verbeter het wanneer ‘n ekstrak van die pankreatiese eilande van
   Langerhans van gesonde honde aan hul toegedien is. Banting, Best en
   kollegas asook die apteker Collip het die hormoon insulien van
   bees-pankreasse gesuiwer in Toronto, Kanada. Dit het daartoe gelei dat
   ‘n effektiewe behandeling – insulien-inspuitings- beskikbaar geword
   het. Die eerste pasiënt is in 1922 behandel. Banting e.a. se besluit om
   nie kommersiële produksie van insulien te beheer nie het gehelp dat
   produksie en behandeling spoedig wêreldwyd versprei het. Ten spyte van
   die beskikbaarheid van behandeling is diabetes nog steeds ‘n groot
   oorsaak van sterftes. Die onderskeid tussen wat vandag beskou word as
   diabetes tipes 1 en 2 is vir die eerste maal getref deur Sir Harold
   Percival (Harry) Himsworth in 1935.

[wysig] Oorsaak van die siekte (Patogenese)

   Diabetes is 'n ongeneeslike siekte waar die liggaam onvoldoende energie
   uit glukose (suikers) kan verkry. Glukose kan in die meeste selle
   (insulien-afhanklike selle) slegs opgeneem word as daar voldoende
   insulien teenwoordig is en mits daar funksionerende insulien-reseptore
   op die selle aanwesig is. By diabetes is daar 'n onderliggende tekort
   aan insulien of die reseptore is nie sensitief vir insulien nie.
   Wanneer die glukose nie/onvoldoende in die selle opgeneem word, styg
   die bloedglukosewaarde - hiperglukemie tree in.

   Insulien is die hoof hormoon wat die opname van glukose in die meeste
   selle vanaf die bloed reguleer (meestal spier- en vetselle, maar nie
   die selle van die sentrale senuweestelsel nie). 'n Tekort aan insulien
   of die onsensitiwiteit van sy reseptore speel 'n sentrale rol in alle
   vorme van diabetes mellitus.

   Die meeste van die koolhidrate in voedsel word binne 'n paar uur na die
   monosakkaried glukose omgeskakel. Glukose is die hoof-koolhidraat in
   die bloed. Ander koolhidrate sluit in: vrugtesuiker (fruktose), wat as
   'n sellulêre brandstof gebruik word maar nie na glukose afgebreek word
   nie en dus nie deelneem aan die beheermeganisme van insulien en glukose
   nie ; sellulose wat lang kettings glukose is maar nie deur die
   verteringstelsel verwerk kan word nie.

   Insulien word in die bloed vrygestel deur die beta-selle (β-selle) in
   die pankreas wanneer daar stygende vlakke van bloedglukose voorkom (bv.
   na 'n ete). Insulien maak dit vir meeste liggaamselle (ongeveer 2/3
   volgens skattings) moontlik om glukose uit die bloed op te neem as
   brandstof. Dit word dan omgeskakel na ander molekule of word gestoor.
   Insulien is ook die hoof beheersein vir die omskakeling van glukose
   (die basiese suiker) na glikogeen vir storing in die lewer en
   spierselle. Verlaagde insulienvlakke veroorsaak verminderde vrystelling
   van insulien uit die beta-selle asook omskakeling van glikogeen na
   glukose wanneer glukosevlakke afneem.

   Hoër insulienvlakke vermeerder vele anaboliese ("opbouende") prosesse
   soos selgroei, proteïensintese en die stoor van vette. Insulien is die
   hoofsein om vele tweerigting-metaboliese prosesse van 'n
   kataboliese("afbrekende") na 'n anaboliese rigting te stuur, en
   omgekeerd.

   Wanneer die hoeveelheid beskikbare insulien onvoldoende is, wanneer
   selle swak op die uitwerking van insulien reageer
   (insulien-onsensitiwiteit of insulienweerstandigheid, of as die
   insulien self defektief is, word die glukose nie na behore deur die
   liggaamselle hanteer of behoorlik in die lewer of spierweefsel gestoor
   nie. Dit lei na voortdurende hoë glukosevlakke, swak proteïensintese en
   ander metaboliese afwykings soos asidose.

   Verskeie organe word deur 'n te hoë konsentrasie glukose beïnvloed:

   In die nier sal die konsentrasie van die glukose so hoog wees dat nie
   alle suikers geabsorbeer kan word nie. Daar gaan dus glukose verlore in
   die urine. Hiermee saam vind groter waterverlies plaas - groter volumes
   urine word geproduseer: poliurie. Weens die groter urinevolume word die
   persoon meer dors en drink dan meer: polidipsie.

   Aterosklerose versnel in die groter slagare/arteries. Ook die kleiner
   slagare gaan minder goed funksioneer (mikroangiopatie) wat weer visie
   nadelig kan raak deur die uitwerking op die retina. Senuwees wat
   betrokke is by sensasie/gevoel in die ledemate se funksie word ook
   ingekort. Die gevolg hiervan is 'n verlies van sensasie in die voete en
   hande. Ontsteking/infeksie van wonde kom ook meer voor en genesing word
   in die wiele gery deur die versteurde bloedtoevoer. Al hierdie faktore
   kan bydra dat voete en soms bene geamputeer moet word.

[wysig] Simptome

   Diabetes is simptoomloos by 'n groot persentasie van mense met vroeë
   aantasting. Die genoemde meer drink en meer urineer kom voor by hoë
   bloedglukosewaardes. Daar is soms 'n vermeerderde voorkoms van
   blaasontsteking, vaginale kandidiase of lokale velinfeksies. 'n Kenmerk
   wat by sommige pasiënte waarneembaar is, is die reuk van asetoon op die
   asem van diabetes-lyers. Dit is weens vetverbranding van die liggaam,
   met ketone as newe-produkte (een van hulle is asetoon), omdat glukose
   nie voldoende vir energie aangewend kan word nie. Met ernstige
   dehidrasie wat soms voorkom saam met hoë bloedglukosewaardes, kan 'n
   metaboliese asidose ontwikkel. Dit kan ly tot 'n lewensbedreigende koma
   (diabetiese keto-asidose).

[wysig] Behandeling

   Tipe 1 diabetes kan alleenlik met insulien behandel word. Insulien kom
   voor as kort-en langwerkende preparate. Insulienpompe word ook gebruik
   en insulien wat ingeasem kan word is ook in ontwikkeling. Tipe 2 word
   eerstens behandel deur dieet-aanpassings en tweedens met ‘n aantal
   orale geneesmiddels wat die sulfonielureums bv. gliklasied en
   glimepiried, biguaniede bv. metformien en die tiasolidinedione bv.
   pioglitasoon insluit. Diabetes is ‘n chroniese siekte en die klem val
   op die hantering van korttermyn sowel as langtermyn diabetes-verwante
   probleme. Pasiënt-opvoeding, voedingsondersteuning, die toets van
   bloedglukose by die huis asook langtermyn glukosebeheer is alles
   aspekte wat aandag moet geniet. Noukeurige beheer voorkom
   langtermyn-komplikasies Die hoofdoel van behandeling is om die
   bloedglukosevlak tussen op ‘n ideale vlak en stabiel te hou. Die
   korrekte dieet, medikasie en oefening speel hier ‘n rol. Die totale
   koolhidraatinname word bereken, wat beteken dat klein hoeveelhede
   suiker soms ingesluit mag word by die dieet. Insidente van hipoglukemie
   (bloedsuiker te laag) en hiperglukemie (bloedsuiker te hoog) kan
   voorkom, wat vinnige behandeling verg weens die lewensbedreigende aard
   daarvan. Mense met diabetes het ’n groter risiko wanneer hulle rook,
   aan hoë bloeddruk (hipertensie) ly of wanneer hul cholesterol-vlakke
   verhoog is. Dié pasiënte moet ook let op hul gewig en voldoende
   oefening. By mediese evaluasie word daar gelet op die volgende:

   • Die bloedglukosewaarde word gemeet, en die behandeling word
   geoptimaliseer. Bo en behalwe die konsentrasie van glukose, wat van uur
   tot uur baie kan wissel, is daar ‘n stof wat ‘n weerspieëling is van
   die gemiddelde bloedglukoskonsentrasie in die afgelope drie maande,
   naamlik die geglikosileerde hemoglobien (HbA1C). Met behulp hiervan kan
   die gemiddelde bloedglukosewaarde beoordeel word.

   • Die voete word ondersoek,

   • Die voorkoms van neuropatie (senuwee-aantasting) word bepaal,

   • Rokers word gemotiveer om die gewoonte te staak,

   • Hoë bloeddruk word aktief opgespoor en behandel,

   • Cholesterolvlakke word getoets en behandel indien verhoog,

   • Die pasiënt word aangemoedig om te beweeg en sy/haar liggaamsgewig
   optimaal te hou, en

   • Die pasiënt wordt gereeld deur ‘n oogarts ondersoek vir diabetiese
   retinopatie (aantasting van die retina).

   Daar is dus ’n multi-dissiplinêre benadering by die hantering van
   diabetiese pasiënte. Die Algemene Praktisyn sien om na die monitering
   van die bloedglukose en die algemene ondersoek. Voetkundiges speel ’n
   rol by algemene voetversorging, oogartse / oftalmoloë ondersoek die oë
   jaarliks, met optometriste wat die oë toets. Dieetkundiges,
   fisioterapeute asook verpleegsters wat diabetes-opleiding verskaf speel
   elkeen ook ’n groot rol by die hantering van pasiënte met diabetes.
   Interniste en endokrinoloë hanteer gevalle waar bloedglukose moeilik
   beheer of waar komplikasies voorkom.
   Kategorie: Geneeskunde

