Diamond Head


                                            Diamond Head
                                           Diamond Head

                                      Diamond Head,
                                 soos gesien vanuit Kapiolani-park

                                       Hoogte                    232 meter
                                 Breedtegraad {{{graad1}}}° {{{minuut1}}}'
                                  Lengtegraad {{{graad2}}}° {{{minuut2}}}'
                                   Koördinate 21°15′35.0″N, 157°48′42.3″W'
                                      Ligging          O'ahu, Hawaiï (VSA)
                                     Gebergte               Hawaiï-eilande
                             Eerste bestyging
                           Eenvoudigste roete                 Voetslaanpad
                           Ouderdom gesteente                 200 000 jaar
                                         Tipe                  Vulkaankeël
                           Laaste uitbarsting
                                            {{{overig}}}

   Diamond Head (Hawaiïes: Lēʻahi) is 'n tufsteenformasie met 'n hoogte
   van 232 meter en 'n bekende baken van Honolulu en Waikiki op die eiland
   O'ahu (Hawaiï, Verenigde State). Die Engelse naam gaan terug op 19de
   eeuse Engelse seemanne wat klein deeltjies kwartsiet en kalsiet in die
   bergspits se gesteente met diamante verwar het.

   Lēʻahi of Diamond Head is tans een van die bekendste bergspitse van
   Hawaiï en as 'n tipiese voorbeeld van 'n tufsteenkeël in 1986 tot 'n
   nasionale natuurmonument (National Natural Landmark) verklaar.

[wysig] Geologie

   Die vulkaankeël se ligging digby die see, sy diep geërodeerde bergkamme
   en die ovale vorm van sy krater getuig van Diamond Head se dinamiese
   geologiese geskiedenis. Die eiland O'ahu het tussen sowat 2,5 en 3
   miljoen jaar tydens die uitbarsting van twee vulkane ontstaan. Later is
   die eiland deur grootskaalse erosie geraak, en die huidige bergreekse
   Ko'olau en Wai'anae is net oorblyfsels van die twee vulkane.

   Ná 'n periode van twee miljoen jaar, waartydens die vulkaansone
   inaktief was, het die vulkaan by die suidoostelike kant van Ko'olau
   opnuut uitgebars. Die magma, wat in die seewater gestroom het, is deur
   water en stoom in vulkaanas en klein deeltjies opgesplits. Sodra die
   deeltjies in die lug gespuit is, is hulle saamgesmelt om tufsteenkeëls
   soos Diamond Head te vorm.
   'n Lugfoto van Diamond Head
   'n Lugfoto van Diamond Head

   Diamond Head maak tans deel uit van 'n kompleks van vulkaniese
   slakke-keëls, openinge en lawa-strome wat deur geoloë die Vulkaniese
   Honolulu-reeks genoem word. Die Ko'olau-vulkaan het met sy uitbarstings
   naas Diamond Head ook talle van O'ahu se ander bekende bakens geskep
   soos byvoorbeeld die Punchbowl-krater, Hanaumabaai, Koko Head en
   Manana-eiland.

   Diamond Head is in vergelyking met die Ko'olau-bergreeks se hoofmassa
   nog betreklik jong. Terwyl die bergreeks reeds sowat 2,6 miljoen jaar
   gelede ontstaan het, is Diamond Head sowat 200 000 jaar oud en sowat
   150 000 jaar gelede geblus.

   Die vulkaanuitbarsting, waartydens Diamond Head ontstaan het, was
   waarskynlk baie kort en het net enkele dae geduur. Die uitbarsting was
   so hewig soos 'n ontploffing aangesien die seevlak destyds hoër was en
   die opening oor 'n koraalrif uitgebars het. 'n Tweede faktor, wat tot
   die ontploffingsagtige uitbarsting gelei het, was die feit dat die
   opstygende magma met die grondwater in aanraking gekom het. Die kort
   duur van die uitbarsting verklaar dan ook die simmetriese vorm van die
   huidige vulkaankeël.

   Die uitgestrekte krater beslaan 'n oppervlakte van 1,5 vierkante
   kilometer. Sy suidwestelike rand is hoër aangesien die as tydens die
   uitbarsting deur die wind in hierdie rigting gewaai is. Die berghange
   is as gevolg van reën, wind en die inwerking van seewater geërodeer.
   Die vulkaankeël word aan die seekant deur 'n koraalrif beskerm.

   'n Tweede uitbarsting, wat tegelykertyd met dié van Diamond Head
   plaasgevind het, het die nabygeleë Black Point-lawaskild geskep.
   Aangesien die uitbarstings wat Diamond Head geskep het van 'n
   monogenetiese aard was, neem geoloë aan dat Diamond Head in die toekoms
   geen vulkaniese bedreiging meer inhou nie.

[wysig] Geskiedenis en mitologie

   Die vuurtoring van Diamond Head
   Die vuurtoring van Diamond Head

   Volgens die Hawaiïese mitologie het Hi'iaka, die suster van die
   vuurgodin Pele, die vulkaankeël Lēʻahi genoem omdat dit baie op die
   voorhoof (Hawaiïes: lae) van die 'ahi-vis gelyk het. 'n Ander vertaling
   van die inheemse naam, "Vuurkopland", verwys na die navigasievuur wat
   vroeër op die bergspits aangesteek is om kano's langs die kus te lei.
   Die Hawaiïers het ook 'n tempel (heiau) op die bergspits opgerig en aan
   hul wind godheid gewy wat die vuur teen termieke, wat dit sou geblus
   kon het, beskerm het. 'n Moderne vuurtoring is in 1917 opgerig.

[wysig] Flora en fauna

   As gevolg van die halfdroë klimaat, die steil en rotsige berghellings
   en die vlak kratergrond aard veral klein struikgewasse en kruide goed
   op Diamond Head. Botanici neem egter aan dat die krater vroeër bebos
   was. Van die oorspronklike inheemse plant- en dierspesies het min
   bewaar gebly. Teen die begin van die 20ste eeu het reënwater 'n klein
   kratermeer laat ontstaan wat as 'n habitat vir inheemse eendspesies,
   meerkoete en kraanvoëls gedien het.

   Die huidige fauna en flora van Diamond Head se krater bestaan oorwegend
   uit spesies wat eers in die 19de eeu na Hawaiï ingevoer is. Die
   hoofsaaklike plantspesies is die kiawe, wat nou verwant is aan
   mesquite-struike, en die koa haole. Albei het vinnig aan die warm en
   droë klimaat aangepas en is as veevoer gebruik. Tipiese voëlpesies
   sluit kardinale, duiwe en mossies in.
   Kategorie: Honolulu

