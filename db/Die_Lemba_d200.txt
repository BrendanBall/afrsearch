Die Lemba


   Daar is Afrikane in suidelike Afrika wat waarlik die afstammelinge van
   koning Salomo is en daarop aanspraak maak dat hulle van Joodse
   oorsprong is. Hulle staan bekend as die BaLemba, of BaSena - die Swart
   Jode van Afrika. Die woord 'Lemba' het 'n tweeledige betekenis: om
   reinheid te handhaaf en handel na hul mense te bring. Hierdie
   omskrywing is kenmerkend van die BaLemba, wat ou Joodse tradisies en
   gebruike beoefen.

   Die BaLemba van suidelike Afrika beskou hulle as die ware afstammelinge
   van koning Salomo. Net soos Jode elders, pas hulle besnydenis toe, word
   diere op die kosjer-manier geslag en eet hulle nie varkvleis nie; hul
   vlag het 'n Ster van Dawid en die Olifant van Juda op en hulle begrawe
   hul dooies ooreenkomstig Joodse tradisies. Hulle beskou ook die eerste
   dag van die nuwe maan as heilig en skeer hul hare om dit te gedenk.

   Die BaLemba van Afrika vier nie net soortgelyke Joodse tradisies en
   gebruike nie, maar sowat 50% van die BaLemba-mans deel 'n Y-chromosoom
   deel 'n Y-chromosoom wat identies is met unieke genetiese veranderinge
   wat net aangetref word by Joodse gemeenskappe wat regoor die wêreld
   versprei is. Hulle is dus ongetwyfeld die "swart Jode van Afrika" - en
   hul tradisies en kultuur in Suid-Afrika is vandag nog dieselfde as
   honderde jare gelede.

   Inhoud

        * 1 Oorsprong
        * 2 Godsdienstige praktyke
        * 3 Genetika
        * 4 Vandag

[wysig] Oorsprong

   Volgens hul stamoorlewering, wat paradoksaal en verwarrend is, het 'n
   klomp Jode Judea verlaat en hulle in Senna (vandaar die BaSena) in
   Jemen gevestig voordat hulle suidwaarts versprei het om hul
   handelsnetwerke uit te brei. Om onbekende redes het hulle in twee
   groepe verdeel nadat hulle op die vasteland van Afrika aangekom het:
   Party het hulle in Ethiopië gevestig (die Falasja) en die ander het
   verder suidwaarts na Kenia en Tanzanië getrek. Die BaLemba het dus
   verwant geraak aan ander Afrika- en Semitiese oorblyfselgroepe regoor
   Afrika, soos die Luba (van Zambië/Zaïre), Makonde/Makua (van
   suidoos-Afrika), Tutsi (in Rwanda), Abajudaya (van Uganda) en Bakari
   (van Mosambiek). Hulle het verskeie nedersettings langs die oostelike
   kuslyn van suidelike Afrika gestig en hulle in Chiramba, Gokomere en
   Dumbwi gevestig.

   Daar word geglo dat die Lemba - as die afstammelinge van die gevolg van
   die Israelitiese koning Salomo - na Ofir (Zimbabwe) gereis het op soek
   na goud. Die BaLemba beweer dat toe Salomo teruggekeer het, van sy
   manne agtergebly het en die Afrikane geleer het om "Mwali", 'n enkele
   God, te dien en hul tradisies regdeur die streek versprei het. Dit was
   egter die Mbelengwa-gemeenskap in Zimbabwe wat afgedaal het na die
   Limpopo-vallei (Vhembe) en kopererts ("musina" genoem) in die distrik
   Messina in die Limpopo-provinsie (voorheen Noordelike Provinsie) van
   Suid-Afrika ontdek het. Vandaar het hulle verder suid versprei. Vandag
   word oorblyfsels van hulle in Zoeloeland, Sekoekoeniland, Rustenburg,
   Pretoria en Potgietersrus aangetref. Hulle het selfs Botswana
   binnegedring, maar hulle hoofsaaklik in die Soutpansberg van die
   Limpopo-provinsie gevestig.

[wysig] Godsdienstige praktyke

   Toe die BaLemba in Sentraal-Afrika aangekom het, het hulle reeds 'n
   godsdiensstelsel gehad wat die Opperwese erken het wat hulle van Judea
   na Senna gelei het en wat hulle later "Mwali we Denga" (die God van die
   Hemel) genoem het. Hulle het in Mwali geglo as die God wat reën,
   kinders en oeste bring - en gehoorsaam moes word. Mwali was die
   oorsprong van alle goeie wette en orde. Baie van hul godsdienstige
   praktyke hou verband met offerandes van vee en die eerste vrugte van
   die land aan Mwali, reënmaakseremonies en divinasie
   (toekomsvoorspelling). Die BaLemba is baie godsdienstig, aangesien die
   Ou Testament in hul harte geskryf en diep in hul bloed gewortel is.
   Hulle weier om vark, haas, konyn, aasvreters en skublose vis te eet,
   net soos daar in Levitikus 11 bepaal word. Diere wat vir verbruik
   bedoel is, word altyd op die "kosjer"-manier deur bloeding doodgemaak.
   Die BaLemba se verering van die Joodse maandsiklus word beklemtoon deur
   hul vermoë om die vroeë aankoms van die maan te bepaal deur die
   refleksie daarvan in 'n spesiaal gemaakte gryskleurige kleibak waar te
   neem. Hierdie voorspellingsbakke is voorheen in Wes-Afrika (en ander
   dele van Afrika) gebruik en word vandag nog onder die Venda aangetref.
   Die nuwemaan-seremonie is heilig en alle mans skeer hul koppe kaal om
   dit te gedenk.

[wysig] Genetika

   Die openbare soeklig het op die BaLemba geval nadat genetiese toetse
   wat in 1997 deur die Suid-Afrikaanse Instituut vir Mediese Navorsing
   gedoen is, na bewering met die BaLemba se oorlewerings en aansprake op
   Joodse afstamming ooreengestem het. Deskundiges van die Universiteit
   van die Witwatersrand het die merkwaardige waarneming gedoen dat die
   Y-chromosoom wat by 50% van Lemba-mans aangetref word, identies is met
   die unieke genetiese veranderings wat slegs aangetref word by Joodse
   gemeenskappe wat regoor die wêreld versprei is. 'n Span genetici het
   daarna ontdek dat Lemba-mans 'n DNS-opeenvolging het wat eiesoortig is
   aan die Cohanim, 'n erflike groep Joodse priesters. Dié priesters
   verskil van rabbi's en vervul sekere rituele rolle. Die ontdekking van
   die gemeenskaplike DNS-opeenvolging het gespruit uit navorsing na die
   Joodse tradisie dat priesters die afstammelinge van Aäron, Moses se
   ouer broer, is. 'n Ontleding van die manlike Y-chromosoom toon dat 'n
   bepaalde patroon van DNS-veranderings meer algemeen onder
   Cohanim-priesters as onder nie-geestelike Jode is. Deur die priesterdom
   te bestudeer, kon genetici Joodse van nie-Joodse bevolkings onderskei.
   Anders as ander chromosome, bly die genetiese materiaal van die
   Y-chromosoom min of meer onveranderd van geslag tot geslag, wat dit 'n
   nuttige werktuig in die ontdekking en bevestiging van oorerflikheid
   maak. Die genetici het 'n bepaalde stel genetiese mutasies gevind wat
   sterk met die priesterlike kaste vereenselwig word, nie so algemeen
   onder nie-geestelike Jode is nie en baie seldsaam by nie-Joodse
   bevolkings voorkom. Daarna is DNS-monsters van die BaLemba in Afrika
   geneem. Navorsing het getoon dat die verhouding BaLemba-mans wat die
   genetiese "handtekening" van die priesters het, soortgelyk is aan dié
   wat by die groot Joodse bevolkings aangetref word - wat die
   Lemba-tradisie van Joodse afstamming sterk ondersteun. Verder was die
   DNS-opeenvolgings veral algemeen by Lemba-mans wat aan die
   Buba-familiegroep, die senior van hul 12 groepe, behoort. (Die BaLemba
   van Suid-Afrika en Zimbabwe glo dat 'n man met die naam Buba hulle uit
   Judea gelei het.)

[wysig] Vandag

   Daar woon vandag 70 000 Lemba in suidelike Afrika wat saam met die
   huidige heersende familiegroepe gekom het en hulle sedertdien
   hoofsaaklik onder die Venda in die Limpopo-provinsie gevestig het.
   Hoewel die Lemba in die verlede die vernaamste metaalsmede van die
   BaVenda was, het hulle onder die begunstiging en beskerming van die
   Venda-hoofmanne gewerk. Hulle het in die distrikte Polokwane (voorheen
   Pietersburg), Tzaneen en Louis Trichardt rondgedwaal, die taal van die
   BaVenda onder wie hulle hulle gevestig het, geleer, en deur endogamie
   die suiwerheid van hul ras gehandhaaf. Die Lemba-kultuur was, en is nog
   in sekere mate, hoogs ontwikkel. Deur handelstasies op te rig waar daar
   klei van 'n goeie gehalte vir die maak van keramiekpotte was, is die
   verspreiding van die pottebakkersbedryf ook aangemoedig. Die lede van
   die koninklike families in Venda het hoë eerbied vir die BaLemba gehad
   en hierdie eerbied het die lewenswyse in hierdie land deurspek. Hoewel
   baie Lemba deur Christelike sendelinge beïnvloed is en Christene geword
   het, vermy die meeste van hulle - anders as Christene elders - die eet
   van varkvleis. Die Zionist Christian Church in die Limpopo-provinsie is
   gestig toe die Lemba-hoofman in die gebied suid van Louis Trichardt
   ingestem het om die nuwe godsdiens van die sendelinge aan te neem. Die
   meeste Afrika-gemeenskappe beskou die BaLemba as oorlewendes van 'n ou
   beskawing, aangesien mens nie die dikwels opvallende ooreenkomste
   tussen die Afrika-Jode en die Jode in die res van die wêreld kan miskyk
   nie. Volgens oorlewering het die BaLemba talle heilige voorwerpe gehad
   wat tydens hul reise na suidelike Afrika verlore geraak het,
   byvoorbeeld 'n boek wat op vel geskryf was en 'n heilige trom met die
   naam Ngoma Lungundu, wat vandag as hul Verbondsark beskou kan word.
   Daar is vandag nog 70 000 BaLemba. Hoewel hulle miskien van die fyner
   besonderhede van Judaïsme vergeet het nadat hulle hul gewyde boek
   verloor het, lyk dit asof die inhoud teen alle waarskynlikheid in diep
   in hul harte gewortel bly.
   Kategorieë: Etniese groepe • Inheemse volke van Afrika

