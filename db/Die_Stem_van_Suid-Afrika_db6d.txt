Die Stem van Suid-Afrika


   Die Stem van Suid-Afrika, ook bekend as Die Stem is in 1918 deur C.J.
   Langenhoven geskryf, en getoonset in 1921 deur M.L. de Villiers. Dit is
   die eerste keer in die publiek gesing op 31 Mei 1928, en in 2 Mei 1957
   is dit deur die Suid-Afrikaanse regering as die amptelike nasionale
   volkslied aangekondig. In 20 April 1994 het Nkosi Sikelel' iAfrika ook
   'n volkslied van Suid-Afrika geword; en op 10 Oktober 1997 is die
   eerste twee reëls saam met Engelse reëls, en Xhosa en Sotho dele van
   Nkosi Sikelel' iAfrika verklaar as Suid-Afrika se volkslied.

     Eerste vers

     Uit die blou van onse hemel, uit die diepte van ons see,
     Oor ons ewige gebergtes waar die kranse antwoord gee.
     Deur ons ver-verlate vlaktes met die kreun van ossewa —
     Ruis die stem van ons geliefde, van ons land Suid-Afrika.

     Ons sal antwoord op jou roepstem, ons sal offer wat jy vra:
     Ons sal lewe, ons sal sterwe - ons vir jou, Suid-Afrika.

     Tweede vers

     In die murg van ons gebeente, in ons hart en siel en gees,
     In ons roem op ons verlede, in ons hoop of wat sal wees,
     In ons wil en werk en wandel, van ons wieg tot aan ons graf —
     Deel geen ander land ons liefde, trek geen ander trou ons af.

     Vaderland! ons sal die adel van jou naam met ere dra:
     Waar en trou as Afrikaners - kinders van Suid-Afrika.

     Derde vers

     In die songloed van ons somer, in ons winternag se kou,
     In die lente van ons liefde, in die lanfer van ons rou,
     By die klink van huweliksklokkies, by die kluitklap op die kis —
     Streel jou stem ons nooit verniet nie, weet jy waar jou kinders is.

     Op jou roep sê ons nooit nee nie, sê ons altyd, altyd ja:
     Om te lewe, om te sterwe - ja, ons kom Suid-Afrika.

     Vierde vers

     Op U Almag vas vertrouend het ons vadere gebou:
     Skenk ook ons die krag, o Here! om te handhaaf en te hou —
     Dat die erwe van ons vad're vir ons kinders erwe bly:
     Knegte van die Allerhoogste, teen die hele wêreld vry.

     Soos ons vadere vertrou het, leer ook ons vertrou, o Heer —
     Met ons land en met ons nasie sal dit wel wees, God regeer.

[wysig] Eksterne skakel

     * Woorde en wysie van Die Stem van Suid-Afrika

   Kategorieë: Geskiedenis van Suid-Afrika • Volksliedere

