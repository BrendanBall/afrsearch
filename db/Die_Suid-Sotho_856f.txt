Die Suid-Sotho


[wysig] Geskiedenis

   Die Suid-Sotho, algemeen bekend as die BaSotho, se naam - 'mense van
   die bruin rivier' - is afkomstig van die Celadon-rivier wat langs die
   Maluti-berge wat oor die koninkryk van Lesotho troon, vloei. Hul
   geskiedenis is sterk verweef met die heerskappy van Shaka, gekenmerk
   deur ekspansionisme, wat baie groepe ontwortel het. Om aan die
   Zoeloe-impi's te ontkom, het hulle na hul bergvesting - nou die
   koninkryk van Lesotho - gevlug onder hul beroemde leier, koning
   Mosjesj, wat onoorwonne gebly het ten spyte van botsings met Europese
   setlaars.

[wysig] Vandag

   Kenmerkend van die mense van Lesotho is hul gebruik van perde. In
   hierdie rotsagtige terrein, 'n algemene kenmerk van dié berge, is
   perdry vir die plaaslike inwoners die mees praktiese wyse om oor die
   weg te kom. Perde het dus nog altyd 'n belangrike rol in die lewens van
   die Suid-Sotho gespeel en die stewige BaSotho-ponie is steeds baie
   gesog. Nog 'n kulturele kenmerk is dat hulle getrou bly aan ou
   tradisies, herkenbaar aan die komberse en fyngeweefde strooihoede wat
   hulle dra. Hoedemakery is die mans se kunsvorm en daar is oor die
   algemeen drie style, alhoewel die keëlvormige hoed met ineengevlegde
   grasboë ('n simboliese uitbeelding van die grootse Maluti-berge van
   Lesotho) slegs deur die koninklikes of hoofmanne gedra word. Een van
   die oorspronklike hoede gewild by BaSotho-mans word van diervel gemaak;
   die ander - 'n meer persoonlike styl - word van gras geweef en in die
   algemene omgang gedra of as daar in die lande gewerk word. Die
   tradisionele BaSotho-kombers is 'n moderne aanpassing van die
   tradisionele bedekkings van diervelle (karos), wat die mees
   betekenisvolle ikoon van die Sotho-kultuur is. Dié pragtige komberse,
   geweef met gekleurde patrone, speel 'n belangrike rol by seremonies en
   bepaal die huwelikstaat, individuele identiteit en geografiese
   oorsprong, maar het ook 'n funksionele en modieuse konnotasie.
   Kategorieë: Etniese groepe • Etniese groepe in Suid-Afrika • Inheemse
   volke van Afrika • Inheemse volke van Suider-Afrika

