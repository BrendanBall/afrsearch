Die Suiderstem


   Die Suiderstem was 'n Kaapstadse middagblad en lyfblad van die
   Verenigde Party van 1936 tot 1949.

   Inhoud

        * 1 Ontstaan
        * 2 Uitbreiding
        * 3 Verdwyning
        * 4 Bronne

[wysig] Ontstaan

   In 1930 het twee koerante wat die indertydse Suid-Afrikaanse Party
   goedgesind was, Ons Land en De Goede Hoop, saam met hulle uitgewer, Van
   de Sandt de Villiers en Kie., van die toneel verdwyn en so die
   regerende party, wat in 1934 saam met die Nasionale Party die Verenigde
   Party geword het, sonder 'n Kaapse lyfblad gelaat. Die enigste
   Afrikaanse dagblad in Kaapstad was toe Die Burger, 'n vurige
   ondersteuner van die Gesuiwerde Nasionale Party. In 1936 rig
   regeringsondersteuners die Unie-Volkspers Beperk in Kaapstad op en die
   maatskappy se nuwe middagblad, Die Suiderstem maak sy buiging op 8
   Oktober 1936 as ondersteuner van die V.P.

   Die Suiderstem is aanvanklik deur die Cape Times gedruk. Hieroor het
   Die Burger op 12 Oktober 1936 geskryf: "Nadat die mantel van Ons Land
   'n hele aantal jare ongebruik rondgelê het, is dit gedurende die
   afgelope week deur 'n nuwe Afrikaanse koerant opgetel. Die
   S.A.P.-Unioniste Cape Argus en Cape Times het nou 'n bondgenoot in
   Kaapstad bygekry in hul stryd teen die Nasionale Party en in hul
   verdediging van die Smelterregering."

   In Port Elizabeth is Blaar Coetzee aangestel as redakteur van die V.P.
   se halfweeklikse Afrikaanse blad, Ons Land. Die koerant is einde 1939
   gestig. Die eerste redakteur van Die Suiderstem was dr. C.J.S. Strydom,
   wat deur Abraham Jonker vervang is toe hy lid van Unie-Volkspers se
   direksie geword het. Uys Krige, skrywer en digter, was die
   letterkunderedakteur.

[wysig] Uitbreiding

   Gou is 'n groot kapitaal van £100 000 byeen gebring. Die Unie-Volkspers
   het takke opgerig in Port Elizabeth, Bloemfontein, Johannesburg en op
   Vereeniging, Pietersburg, Standerton, Volksrust en elders in die
   Transvaal, asook in Suidwes-Afrika in Windhoek, waar die
   Suidwes-Afrikaner lang jare die V.P. se lyfblad was in kompetisie met
   die Nasionale Party se Suidwester. Van die skrywers wat in die jare 40
   boeke by die Unie-Volkspers laat uitgee het, was onder meer Freda
   Linde, Uys Krige, E.B. Grosskopf, I.D. du Plessis en A.H. Jonker. Die
   maatskappy het ook sy eie boekwinkel opgerig.

   Die Burger en Die Suiderstem het eers redelik beleefd teenoor mekaar
   opgetree, maar met die uitbreek van die Tweede Wêreldoorlog en die
   bedanking van genl. J.B.M. Hertzog, het oorlog ook tussen die twee
   koerante uitgebreek. Die Suiderstem het die oorlogsverklaring teen
   Duitsland heelhartig ondersteun, terwyl Die Burger neutraliteit bepleit
   het.

[wysig] Verdwyning

   Die ondergang van die V.P. se partypolitieke blaaie het gou op die
   skokkende nederlaag in die verkiesing van 1948 gevolg. Waar die
   Unie-Volkspers se omset in sommige jare £350 000 beloop het, was sy
   skuld teen 1949 sowat £500 000. Die maatskappy se voorsitter, sen. A.M.
   Conroy, het sir De Villiers Graaff persoonlik genader om dit te delg,
   maar hy het geweier. Die maatskappy is uiteindelik gelikwideer en die
   Nasionale Pers het in 1951 besondere winskope gemaak met sy tender vir
   'n rolpers en ander perstoerusting.

   Die verdwying van Die Suiderstem het beteken dat sedert 1949 daar
   nêrens in Suid-Afrika twee Afrikaanse dagblaaie in dieselfde stad
   uitgegee is wat verskillende politieke partye ondersteun het nie.
   Trouens, van daardie datum af tot ongeveer 1994 het alle Afrikaanse
   dagblaaie die Nasionale Party ondersteun. Tans bestaan die situasie dat
   alle Afrikaanse dagblaaie in Suid-Afrika aan een mediagroep (Naspers)
   behoort. Die enigste Afrikaanse dagblad enige plek ter wêreld wat nie
   aan Naspers behoort nie, is die Republikein in Windhoek.

[wysig] Bronne

     * Muller, C.F.J., Sonop in die Suide, Nasionale Boekhandel, Kaapstad,
       1990.

   Kategorieë: Koerante • Suid-Afrikaanse geskiedenis • Wes-Kaap

