Die Swazi


[wysig] Geskiedenis

   Die onafhanklike staat van Swaziland het sy oorsprong in die agttiende
   eeu met die integrasie van Nguni- en Sotho-elemente. Oorspronklik het
   die Sotho die noordelike streke van Swaziland bewoon en die Nguni die
   suidelike streke. Sedert 1820 is hulle onderwerp aan die Nguni-stamhoof
   Sobhuza I van die Ngwane-stam. Sy seun, Mswati, wat uiteindelik die
   Sotho onderwerp het, het die unifikasieproses voltooi en Mswati III
   heers vandag oor die hele Swazi-koninkryk. Die Sotho-sprekende volke is
   òf deur die proses geabsorbeer òf weggedryf en groot getalle
   Nguni-vlugtelinge vanuit KwaZulu-Natal het hulle by die Swazi
   aangesluit.

[wysig] Vandag

   Met die totstandkoming van Swaziland is baie etniese Swazi's uit die
   nuwe staat uitgesluit en 40% woon tans in Suid-Afrika. Die mense wat in
   hierdie klein koninkrykie woon, is nou verwant en verbind aan hul
   Zoeloe-bure. Die Swazi's is tradisioneel landbouers en vee speel 'n
   belangrike rol. 'n Kenmerkende Swazi-tradisie is die jaarlikse
   rietdans, wat gewoonlik in die lente begin. Jong maagde - waarvan een
   deur die Swazi-koning tot nuwe vrou gekies word - voer hierdie
   seremonie uit. Vandag betrek hierdie geleentheid honderde jong meisies,
   wat met varsgeplukte riete en geklee in kleurvolle tradisionele krale
   vir langer as sewe dae voor 'n groot gehoor swaai en sing.
   Kategorieë: Etniese groepe • Etniese groepe in Suid-Afrika • Inheemse
   volke van Afrika • Inheemse volke van Suider-Afrika

