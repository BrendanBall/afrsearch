Die Transvaler


   Op 1 Oktober 1937 het die eerste uitgawe van die dagblad Die Transvaler
   onder die redakteurskap van dr. H.F. Verwoerd verskyn. Dr. Verwoerd,
   destyds 'n Stellenbosse professor, is meer as ‘n jaar vantevore reeds
   genader om die redakteurskap te aanvaar. Aangesien hy nie
   joernalistieke ervaring gehad het nie, het hy aanvanklike opleiding in
   die Keeromstraatse kantore van Die Burger ontvang voordat hy na die
   Rand vertrek het.

   Die Transvaler (wie se naam gekies is uit voorstelle soos Boeretrots en
   Vastrapper), is uitgegee deur die maatskappy Voortrekkerpers, wat
   gestig is met die uitsluitlike doel om Afrikaners in Transvaal agter
   die Nasionale Party (NP) te skaar nadat die totstandkoming van die
   Verenigde Party (VP) tot tweespalt in dié geledere gelei het. Ter
   illustrasie van die politieke beheptheid, het dr. Verwoerd in 1947
   byvoorbeeld besluit om die besoek van die Britse koninklike gesin aan
   Suid-Afrika heeltemal te ignoreer. Dit was een van die jaar se grootste
   nuusgebeure.

   Naspers het in 1974 die moordende koerantemark in die Noorde betree en
   'n befaamde stryd teen Die Transvaler en ander aangeknoop met die
   verskyning van Beeld. In die tagtigerjare het Die Transvaler die
   sirkulasiestryd teen Beeld verloor en dit word in 1983 as middagblad na
   Pretoria verskuif. Op 25 Maart 1993 kondig die uitgewer van die
   koerant, Perskor (wat Die Transvaler in 1971 by Voortrekkerpers bekom
   het), aan dat die koerant as dagblad sluit en voortaan as 'n weekblad
   onder 'n nuwe naam uitgegee gaan word.

[wysig] Bronnelys

     * Beeld 1993/04/08
     * Die Burger 1993/03/26
     * Die Burger 1993/03/30

   Kategorie: Suid-Afrikaanse koerante

