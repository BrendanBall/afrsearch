Die Tsonga


[wysig] Geskiedenis

   Vroeë Portugese verslae dui aan dat die Tsonga alreeds in 1554 in die
   Maputo-gebied van Mosambiek woonagtig was. Aan die begin van die
   negentiende eeu was hulle egter nog beperk tot die sentrale en
   suidelike dele van Mosambiek tussen die Indiese Oseaan en die
   Lebombo-berge. Volgens klassifikasie kan die Tsonga-groep in drie
   hoofgroepe verdeel word: die suidelike groep (Maputa, Mpfumo en Tembe,
   waarna saam verwys word as Ronga), 'n sentrale groep (Khosa, Kuna,
   Mavunda, Valoyi, Maluleke en Nhlanganu) en 'n noordelike groep (Hlengwe
   en Tswa). Ons weet baie min van die vroeë geskiedenis van die Tsonga,
   en tradisies wissel van stamgroep tot stamgroep. Wat ons wel weet, is
   dat hulle 'n redelik geïsoleerde landboukundige volk was wat oor 'n
   lang tydperk in verspreide nedersettings gewoon het. Eers toe die
   Nguni-indringers hul vreedsame bestaan verwoes het, is baie van hulle
   uitgedryf na die Laeveld-gebiede van die Limpopo-provinsie naby die
   Nasionale Kruger-wildtuin. Daarvandaan het party weswaarts na die
   binnelandse plato getrek, terwyl sommiges in Mosambiek gebly het. As
   gevolg van hierdie migrasies word daar deesdae na die Tsonga verwys as
   òf die Tsongas van Mosambiek òf die Tsongas van Suid-Afrika.

[wysig] Vandag

   Kenmerkend van hierdie mense is dat hulle reeds honderde jare lank
   seelewe langs die strande van Maputaland oes. Hulle is nog steeds hoogs
   bekwame vissers en hul viskrale en -fuike dateer waarskynlik baie eeue
   terug. Die visdryfjag is een van hul mees fassinerende tradisies en
   vind gewoonlik in die wintermaande plaas, wanneer baie van die streek
   se panne opdroog. Wanneer die watervlakke laag was, sou die mans
   bymekaarkom en - gewapen met spiese en vismandjies - afsit na die panne
   toe. 'n Groep sou tot by die middel in die water inloop en die water
   "klop", waardeur hulle die vis oor die pan sou dryf. Wanneer hulle 'n
   skool visse geïsoleer het, sou hulle die vis in die mandjies vasvang.
   Deur 'n gat bo in die mandjie kon hulle dan die visse met die hand vang
   of met 'n spies steek. Die Tsonga-viskrale en -fuike, wat in hul
   eenvoudige prag byna na beeldhoukuns lyk, word nog steeds in die helder
   water van Kosi-baai gebou. Dit bestaan uit 'n omheining van dun pale
   met riete vervleg, wat noukeurig in die waterweë geplaas word op so 'n
   wyse dat visse wat vanuit die see inswem, of die meer verlaat, in die
   ronde kraal ingelei en daar vasgekeer word. Hierdie unieke
   Tsonga-gebruik word van generasie tot generasie gehandhaaf, met elke
   familie wat sy eie fuik besit. Tsonga-mans is deskundige vlegters en
   vorm nie net hul eie fuike uit die blare van inheemse plante nie, maar
   ook ander vlegwerk.
   Kategorieë: Etniese groepe • Etniese groepe in Mosambiek • Etniese
   groepe in Suid-Afrika • Inheemse volke van Afrika • Inheemse volke van
   Suider-Afrika

