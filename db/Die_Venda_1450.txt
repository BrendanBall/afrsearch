Die Venda


   Die Soutpansberge van die Limpopo-provinsie van Suid-Afrika huisves die
   BaVenda, wat afsonderlik is van die Sotho- en Nguni-sprekende kulture
   en ook oor fassinerende tradisies en gebruike beskik wat deurtrek is
   van legendes en mistisisme. Die BaVenda word met die gebied tussen die
   Soutpansberg en die Limpopo-rivier tans vereenselwig. Hierdie
   Venda-streek spog ook met een van die mees gevarieerde natuurlike,
   geologiese, argeologiese en kulturele stelsels ter wêreld.

[wysig] Geskiedenis

   Die huidige BaVenda is in twee duidelik verskillende groepe verdeel,
   naamlik 'n westelike groep (hoofsaaklik van Singo-oorsprong en
   afstammelinge van die volgelinge van Mphephu, Sinthumule en Kutama) en
   'n oostelike groep (afstammelinge van die volgelinge van Lwamande,
   Rambuda, Tshivhase en Mhapuli). Hul voorgangers het die BaLea, Ngona,
   Mbedzi, Lembethu, Ndau en Thwamamba ingesluit. Laasgenoemde twee groepe
   is waarskynlik van Karanga-oorsprong, terwyl die Ngona, Mbedzi en
   Lembethu moontlik oorblyfsels is van die baie antieke Sotho- (Kwena-)
   bevolking wat die gebied voor die aankoms van die eerste Vendas bewoon
   het. Interessant genoeg staan die BaLea ook bekend as die Vha ha
   Musina, wat vereenselwig word met die ontginning van yster by
   Phalaborwa en koper by Messina (musina beteken trouens "koper"). Hul
   eerste nedersetting nadat hulle suidwaarts oor die Limpopo-rivier in
   die Limpopo-provinsie in migreer het, was in die Nzhelele-vallei, waar
   die bouvalle van hul dorpie, Dzata, nog gesien kan word. Hul
   legendariese hoofman, Thoho-ya-Ndou ("Hoof van die Olifant"), het oor
   hierdie uitgestrekte streek geheers.

[wysig] Vandag

   Die BaVenda praat 'n taal wat duidelik 'n samesmelting van Sotho en
   Karanga suggereer. Hulle vertoon matrilineêre neigings en daar is 'n
   duidelike onderskeid tussen koninklikes en gewone burgerlikes. Hulle
   beskik oor 'n diep religieuse en gewyde kultuur. Baie van hierdie
   tradisies is in die geestelike wêreld gesetel, wat uitdrukking vind in
   hul seremoniële inisiasies, danse, houtsnywerk, erdewerk en dekoratiewe
   styl. Rituele voorwerpe soos gewyde krale word gedra, houtbakke word
   versier met totemsnywerk en gewyde tromme en 'n gewyde woud met die
   naam Thathe Vondo weerspieël 'n verwikkelde lewenstyl wat net so lewend
   is as wat dit honderde jare gelede was.
   Kategorieë: Etniese groepe • Etniese groepe in Suid-Afrika • Inheemse
   volke van Afrika • Inheemse volke van Suider-Afrika

