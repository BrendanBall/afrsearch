Differensiaalvergelyking


   'n Differensiaalvergelyking is 'n wiskundige vergelyking wat bo en
   behalwe konstantes en/of veranderlikes, ook een of meer afgeleides van
   veranderlikes bevat. Die oplossing van 'n differensiaalvergelyking is
   'n funksie in die veranderlike(s) van die vergelyking waarvoor die
   verwantskap van die differensiaalvergelyking waar is. In baie gevalle
   kan meer as een sulke oplossings bestaan.

   Twee groepe differensiaalvergelykings word onderskei:
     * 'n Gewone differensiaalvergelyking bevat slegs konstantes en
       funksies van een veranderlike, saam met die afgeleides van daardie
       veranderlike.
     * 'n Parsiële differensiaalvergelyking bevat meerveranderlike
       funksies en hulle parsiële afgeleides.

   Die graad van 'n differensiaalvergelyking is die graad van die hoogste
   afgeleide wat dit bevat. 'n Eerstegraadse differensiaalvergelyking
   bevat dus slegs eerste afgeleides.

   Differensiaalvergelykings word gebruik om wiskundige modelle van
   fisiese fenomene op te stel. Hulle word dus bestudeer in gewone en
   toegepaste wiskunde. Eienskappe van differensiaalvergelykings wat
   ondersoek word, is byvoorbeeld of daar oplossings bestaan, en indien
   wel, of hierdie oplossings uniek is.

[wysig] Voorbeeld

   Hier volg 'n voorbeeld van 'n lineêre tweede-orde
   differensiaalvergelyking:

          4 f^{\prime\prime}(x) + f(x) = \sin(x) ,

   Die oplossing hiervoor is:

          f(x) = c_1 \sin\left(\frac{x}{2}\right) + c_2
          \cos\left(\frac{x}{2}\right) - \frac{1}{3}\sin(x) .

   In hierdie oplossing is c[1] en c[2] willekeurige konstantes (reëel of
   kompleks). Dit wil sê, vir enige keuse van veranderlikes c[1] en c[2]
   sal f(x) 'n oplossing wees.

[wysig] Eksterne skakels

     * Polyanin, Andrei: EqWorld: The World of Mathematical Equations - 'n
       Werf wat fokus op gewone en parsiële differensiaalvergelykings,
       asook integraal- en ander wiskundige vergelykings.

   Kategorie: Wiskunde

