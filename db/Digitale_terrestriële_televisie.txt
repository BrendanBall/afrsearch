Digitale terrestriële televisie


   Die term Digitale terrestriële televisie (DTT; Engels: Digital Video
   Broadcasting - Terrestrial of DVB-T) verwys na die variant van digitale
   televisie, wat 'n terrestriële platvorm gebruik om televisie- en
   radioprogramme uit te saai. DTT maak net soos die analoog-tegnologie
   gebruik van lugdraadstelsels, maar is in staat om meer televisiekanale
   op een frekwensie uit te saai.

   DTT-tegnologie is ook geskik vir hoë-resolusie-televisie (HDTV) en
   digitale ruimteklank. DTT is versoenbaar met televisiestelle wat tans
   in gebruik is, maar spesiale dekodeerders (steltopbokse) is noodsaaklik
   om DTT-programme op te vang. Plat skerms met geïntegreerde
   DTT-dekodeerders is reeds beskikbaar. Aangesien digitale data vir die
   transmissie met DTT duidelik gekompakteer moet word, is hierdie
   tegnologie - met uitsondering van HDTV-programme - weens die swakker
   beeldgehalte veral geskik vir mobiele of televisietoestelle met kleiner
   skerms.

   DTT is 'n internasionale standaard, wat in Duitsland ontwikkel is en in
   Europa, Australië, Namibië en Suid-Afrika gebruik word. Die Verenigde
   State en Japan het hulle eie digitale terrestriële standaarde
   ontwikkel, ATSC en ISDB-T.

   Die eerste DTT-uitsendings in Suid-Afrika is in 2000 in Johannesburg
   uitgesaai, en die land se terrestriële televisie sal teen die jaar 2011
   of 2012 ten volle oorskakel na DTT.
   Kategorie: Televisie

