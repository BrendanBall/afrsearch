Dinamiet


   Dinamiet is 'n plofstof wat saamgestel word deur die hoogs plofbare
   nitrogliserien met diatoomaarde (Kieselguhr) as absorbant. Dit is deur
   die Sweedse chemikus en ingenieur Alfred Nobel in 1866 uitgevind en in
   1867 gepantenteer. Dit word gewoonlik in die vorm van kerse verkoop wat
   ongeveer 20 cm lank is en 2.5 cm in deursnee is (ander groottes is
   egter ook beskikbaar).

   Inhoud

        * 1 Etimologie
        * 2 Gebruike en samestelling
        * 3 Geskiedenis
        * 4 Sien ook
        * 5 Patente

[wysig] Etimologie

   Die woord dinamiet is afkomstig uit die Griekse woord δυναμις
   (dunamis), wat krag beteken en die Griekse agtervoegsel -ιτης (-itēs).

[wysig] Gebruike en samestelling

   Die hoofgebruik van dinamiet is die boubedryf, mynwese en vir sloping.
   Nuwer plofstowwe en tegnieke het dinamiet grootliks vervang in baie
   toepassings. Dinamiet word steeds gebruik as 'n onderwaterplofstof.
   Dinamiet is reeds vir krygsdoeleindes aangewend, hoofsaaklik om brue en
   ander vervoernetwerke te vernietig, om die opmars van vyandelike magte
   te vertraag of om vervoer van voorrade te beperk.

   Dinamiet bestaan uit drie dele nitrogliserien, een deel diatoomaarde en
   'n klein bietjie natriumkarbonaat as bymiddel. Hierdie mengsel word dan
   in kort kerse gegiet en in papier toegedraai. Nitrogliserien opsigself
   is 'n baie kragtige plofstof en is baie sensitief vir skokke in sy
   suiwer vorm (d.w.s. ontplof wanneer dit aan 'n skok blootgestel word)
   en verval mettertyd na nog meer onstabiele vorme. Dit maak die
   materiaal baie gevaarlik om te vervoer in die suiwer vorm. Wanneer dit
   op diatoomaarde geabsorbeer is, is dit baie minder sensitief vir skok.

   Dinamietkerse kan mettertyd sy nitrogliserien "sweet", wat dan in die
   bodem van die houer kan uitlek. Kristalle vorm ook aan die buitekant
   van die kers. 'n Baie gevaarlike situasie ontstaan onder hierdie
   omstandighede. Om hierdie rede moet ou dinamiet liefs nie hanteer word
   nie en moet bekwame hulp ingeroep word.

[wysig] Geskiedenis

   Dinamiet was die eerste plofstof sterker as buskruit wat met veiligheid
   hanteer kon word. Nobel het sy uitvinding in Oktober van 1867
   gepatenteer. Na die bekendstelling daarvan het dinamiet vinnig gewild
   geword as 'n veilige alternatief tot buskruit en nitrogliserien. Nobel
   het sy patent streng beheer en ongelisensieerde nabootsers is vinnig
   toegemaak. 'n Paar sakemanne uit die Verenigde State het egter die
   patent omseil deur 'n effens anderse resep te gebruik. Ten spyte
   hiervan het Nobel steeds 'n fortuin uit sy uitvindsel verdien, wat hy
   onder andere gebruik het om die Nobelprys te stig.

   Vir verskeie dekades sedert die 1940s was Suid-Afrika die grootste
   vervaardiger van dinamiet in die wêreld. De Beers het 'n fabriek in
   1902 te Somerset-wes begin bou. Hierdie plofstof-fabriek is later deur
   AECI (African Explosives and Chemical Industries) oorgeneem. Die
   goudmyne aan die Witwatersrand was die grootste bron vir die vraag na
   dinamiet. Die fabriek was in 1903 in bedryf en teen 1907 is daar reeds
   340 000 kaste (teen 50 pond elk) jaarliks vervaardig. Verder is daar by
   'n ander fabriek te Modderfontein 'n verdere 200 000 kaste 'n jaar
   vervaardig.[1]

   Een van die nadele van dinamiet is dat dit gevaarlik is om te
   vervaardig. Die Somerset-wes aanleg het twee groot ontploffings in die
   1960s gehad. Sommige werkers het omgekom maar die lewensverlies was
   grootliks beperk deur die modulêre ontwerp van die fabriek en die
   grondverskuiwings en boomaanplantings wat die krag van die ontploffing
   na bo gedeflekteer het. Die produksie van dinamiet is na 1985 by die
   fabriek uitgefaseer.[2]

   In die V.S.A is dinamiet deur DuPont vervaardig tot laat in die 1990's.
   Dinamiet is uiteindelik vervang deur Waterjel-plofstowwe, wat baie
   veiliger is om te hanteer.[3]

[wysig] Sien ook

     * TNT
     * Titadien

[wysig] Patente

     * VSA patent no 0078317, getiteld Improved explosive compound
     * VSA patent no 3931763, getiteld Explosive priming device

   Kategorie: Chemiese stowwe

