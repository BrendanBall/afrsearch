Dingaan


   Dingaan beveel sy krygers om Boeregesante te vermoor.
   Dingaan beveel sy krygers om Boeregesante te vermoor.

   Dingane Ka Senzangakhona (ca. 1795-1840) of Dingaan is 'n bekende
   Zoeloekoning wat 'n prominente rol gespeel het in die Slag van
   Bloedrivier en die moord op Piet Retief.

   Dingaan (soms geskryf as Dingane) was 'n seun van die stamhoof
   Senzangakhona, koning van die Zoeloes. Hy was tweede in lyn om sy vader
   op te volg as koning, naas sy halfbroer Shaka. Shaka het egter besef
   dat sy vader nooit sou instem tot hom as troonopvolger nie (hy was 'n
   buite-egtelike kind), en sluit toe eerder by die weermag aan. Sy vader
   was bly oor hierdie besluit en benoem Dingaan tot troonopvolger. Shaka
   het egter ontluik as 'n skitterende krygsheer en hy het daarin geslaag
   om groot dele van die naburige lande en stamme te win vir die
   Zoeloekoninkryk. Na Senzangakhona se dood neem Shaka met geweld die
   troon oor. Shaka se brutaliteit na sy ma, Nandi, so dood, lei egter
   daartoe dat Shaka vermoor word deur sy halfbroers Dingaan en Mhlangane,
   asook Shaka se adviseur Mbopa. Na Shaka se dood, neem Dingaan die troon
   oor.

   Dingaan het nie Shaka se militêre- en leierskapvaardighede gehad nie,
   en verskeie stamhoofde het weggebreek. Probleme in die koninkryk is
   vererger deur die Voortrekkers wat in die omgewing inbeweeg het en
   toenemende Europese invloed uit Port Natal (nou Durban). In November
   1837 het Dingaan vir Piet Retief ontmoet en 'n verdrag in Engels
   onderteken wat grondgebied sou toeken aan die Voortrekkers. Na twee dae
   se feesvieringe, op 6 Februarie 1838, het Dingaan Retief se
   diplomatieke geselskap vermoor. Sy magte het ook Retief se mense,
   omtrent 500 mans, vrouens en kinders by Weenen vermoor. Dingaan het toe
   sy magte beveel om die ander groep Voortrekkers, onder leiding van
   Andries Pretorius, te vind en te vermoor. Die Zoeloe impies het die
   Voortrekkers gevind en aangeval, maar het die stryd verloor in die Slag
   van Bloedrivier met ongeveer 3000 Zoeloes dood en drie Voortrekkers lig
   beseer. Dingaan se bevelvoerder tydens die aanval was Ndlela kaSompisi.

   In Januarie 1840 het Andries Pretorius, met 'n kommando van 400
   burgers, vir Mpande (Dingaan en Shaka se halfbroer) gehelp om Dingaan
   te verower. Dingaan is vermoor in die Hlatikhulu woudgebied tydens 'n
   militêre ekspedisie. Mpande het vir Dingaan opgevolg as koning.

   Vooraf gegaan deur:
   Shaka              Koning van die Zoeloenasie
                      1828 – 1840               Opgevolg deur:
                                                Mpande

[wysig] Eksterne skakels

     * Dingaan se kraal

   Kategorieë: Zoeloekonings • Slag van Bloedrivier

