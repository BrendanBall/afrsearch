Dione (maan)


   Dione met Saturnus in die agtergrond, soos afgeneem deur Cassini in
   2005.
   Dione met Saturnus in die agtergrond, soos afgeneem deur Cassini in
   2005.

   Dione is een van die planeet Saturnus se natuurlike satelliete en is
   ontdek deur die sterrekundige Giovanni Cassini in 1684.^[1] Die maan is
   vernoem na Dione, een van die Titane in die Griekse mitologie.

   Daar word soms ook na Dione verwys as Saturnus IV.

   Inhoud

        * 1 Naam
        * 2 Fisiese eienskappe
             + 2.1 Die ys-afgronde
             + 2.2 Kraters
        * 3 Sien ook
        * 4 Verwysings
        * 5 Eksterne skakels

[wysig] Naam

   Cassini het die vier mane wat hy ontdek het (Tethys, Dione, Rhea and
   Iapetus) die Sidera Lodoicea ("die sterre van Lodewyk") genoem, ter ere
   aan Koning Lodewyk XIV van Frankryk. Sterrekundiges het daaraan gewoond
   geraak om na die vier mane en Titan te verwys na as "Saturnus I" tot
   "Saturnus V". Na die ontdekking van Mimas en Enceladus in 1789 is die
   stelsel uitgebrei tot "Saturnus VII".

   Die huidige name van die sewe satelliete (destyds die enigste ontdekte
   satelliete) is afkomstig van John Herschel (die seun van William
   Herschel), die ontdekker van Mimas en Enceladus. In sy 1847-uitgawe van
   Results of Astronomical Observations made at the Cape of Good Hope^[2]
   stel hy voor dat die name van die Titane, die broers en susters van
   Kronos (die Griekse weergawe van Saturnus), eerder gebruik word.

[wysig] Fisiese eienskappe

   Dione (regs) beweeg nader aan Rhea (links). Let op hul byna eenderse
   grootte. Geneem deur Cassini in 2006.
   Dione (regs) beweeg nader aan Rhea (links). Let op hul byna eenderse
   grootte. Geneem deur Cassini in 2006.

   Dione bestaan hoofsaaklik uit waterys. Die maan is egter die derde
   digste van Saturnus se mane (behalwe vir Enceladus en Titan wat se
   digtheid deur swaartekragsamepersing verhoog word) en dus word daar
   aanvaar dat 'n groot gedeelte (~ 46%) aan die binnekant van die
   satelliet uit digter materiaal, soos silikarots, moet bestaan.

   Alhoewel dit ietwat kleiner en digter is, is Dione baie soortgelyk aan
   Rhea. Hulle het soortgelyke albedo-eienskappe en dieselfde afwisselende
   terrein. Beide het ook verskillende voor- en agterhemisfere. Dione se
   voorste hemisfeer bevat baie kraters en is deurlopend helder. Die
   agterkant het egter 'n ongewone en merkwaardige oppervlakeienskap: 'n
   netwerk van helder merke en strepe op 'n donker agtergrond, bo-oor die
   kraters, wat aandui dat hulle nuwer is. Tans is bekend dat hierdie lyne
   ys-afgronde is.

[wysig] Die ys-afgronde

   Skeure in die oppervlak breek deur kraters op Dione.
   Skeure in die oppervlak breek deur kraters op Dione.

   Tot en met onlangs was die oorsprong van die helder strepe en slierte
   op Dione se oppervlak onduidelik, hoofsaaklik omrede die enigste foto's
   van Dione van 'n baie groot afstand geneem was. Al wat bekend was, was
   dat dit 'n hoë weerkaatsingvermoë het en dat dit dun genoeg is om nie
   die oppervlakeienskappe onder dit te verberg nie. Een teorie het
   voorgestel dat Dione, kort na die maan se ontstaan, geologies aktief
   was en dat 'n proses soos ysvulkanisme 'n groot deel van die oppervlak
   opnuut gedek het, met die slierte gevorm deur ysvulkaanuitbarstings
   langs die skeure in Dione se oppervlak wat dan weer terug na die
   oppervlak geval het in die vorm van sneeu of as. Die teorie stel ook
   voor dat, na die interne aktiwiteite gestop het, die voorste hemisfeer
   steeds nuwe kraters bygekry het, wat die helder strepe en slierte aan
   daardie kant uitgewis het.
   Die skeure in Dione se oppervlak van naderby
   Die skeure in Dione se oppervlak van naderby

   Op 13 Desember 2004, het die Cassini-Huygens-sonde verby die maan
   gevlieg en foto's op 'n nadere afstand geneem. Die bogenoemde teorie
   was as onklaar bewys: die foto's het bewys dat die helder strepe en
   slierte eintlik ys-agtige afgronde is wat veroorsaak is deur tektoniese
   breuke in die kors van die maan.

   Die Cassini-omwentelingstuig het op 11 Oktober 2005 nog nader aan Dione
   verbygevlieg, op 'n afstand van 500km en het kant-aansigte van die
   afgronde verkry wat wys dat sommige van hulle honderde meters hoog is.

[wysig] Kraters

   In die foto, deur Cassini geneem in 2004, kan die helder ys-afgronde
   duidelik waargeneem word aan die regterkant, asook die groot kraters op
   die agterste hemisfeer van die planeet, hier aan die linkerkant.
   In die foto, deur Cassini geneem in 2004, kan die helder ys-afgronde
   duidelik waargeneem word aan die regterkant, asook die groot kraters op
   die agterste hemisfeer van die planeet, hier aan die linkerkant.

   Dione se ysige oppervlak het areas met baie kraters, areas met minder
   kraters, areas met min kraters en areas met tektoniese skeure. Die
   areas met baie kraters het verskeie kraters wat 'n deursnit van meer as
   100km het. Die ander areas se kraters is oor die algemeen minder as
   30km in deursnee. Sommige van dié areas het meer kraters as anders,
   maar oor die algemeen het die agterste hemisfeer meer kraters, terwyl
   die voorste hemisfeer minder kraters bevat. Sommige wetenskaplikes was
   egter verbaas oor hierdie ontdekking; in 1982 het die wetenskaplikes
   Eugene Shoemaker en Ruth F. Wolfe 'n kratermodel voorgestel wat wys dat
   'n sateliet met 'n gebonde omwenteling meer kraters op die voorste
   hemisfeer sou bevat dan op die agterste hemisfeer.^[3] Dit dui dus
   daarop dat Dione eens in 'n teenoorgestelde posisie in 'n gebonde
   omwenteling om Saturnus was. Omdat Dione relatief klein is, sou 'n
   impak wat 'n 35km krater agterlaat die sateliet in die rondte kon laat
   draai. Aangesien daar baie kraters is wat 'n grootte van 35km oorskry
   kon Dione meermale in die rondte gedraai het as gevolg van vroeë
   bombardering. Die patroon van onlangse kraters en die helder
   weerkaatsingvermoë van die voorste kant van die satelliet dui aan dat
   Dione vir die afgelope paar biljoen jaar in sy huidige rigting (ten
   opsigte van Saturnus) wys.
   'n Nabye aansig van Dione se kraters. Geneem deur Cassini in 2005.
   'n Nabye aansig van Dione se kraters. Geneem deur Cassini in 2005.

   Nes Callisto, besit Dione se kraters nie die hoë reliëf-eienskappe wat
   op die maan en Mercurius waargeneem kan word nie. Dit is waarskynlik as
   gevolg van die instorting van Dione se swak yskors oor Geologiese
   tydperke.

[wysig] Sien ook

     * Saturnus
     * Natuurlike satelliet
     * Saturnus se natuurlike satelliete

[wysig] Verwysings

    1. ^ Cassini, G. D.; An Extract of the Journal Des Scavans. van 22
       April N. 1686. Giving an account of two new Satellites of Saturn,
       discovered lately by Mr. Cassini at the Royal Observatory at Paris,
       Philosophical Transactions, Vol. 16 (1686-1692), bl. 79-85.
    2. ^ Soos gerapporteer deur, Monthly Notices of the Royal Astronomical
       Society, Vol. 8, Nr. 3, bl. 42–43. 14 Januarie, 1848.
    3. ^ Shoemaker, E. M.; and Wolfe, R. F.; Cratering time scales for the
       Galilean satellites, in Morrison, D., editor; Satellites of
       Jupiter, University of Arizona Press, Tucson (AZ) (1982), pp.
       277-339

[wysig] Eksterne skakels

     * 'n NASA video van Cassini se benadering aan Dione.
     * Dione by NASA se Ontdekking van die sonnestelsel.
     * The Planetary Society: Dione.
     * Beelde van Dione by NASA se Planetary Photojournal.

   Kategorie: Natuurlike satelliete

