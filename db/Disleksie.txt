Disleksie


   Inhoud

        * 1 Opsomming
        * 2 Definisie
        * 3 Voorkoms van disleksie
        * 4 Kenmerke van disleksie
        * 5 Sielkundige effek by die disleksielyer
        * 6 Faktore wat disleksie veroorsaak
        * 7 Behandeling

[wysig] Opsomming

   Disleksie is 'n versteuring wat gekenmerk word deur 'n onvermoë om te
   leer lees, ondanks voldoende intelligensie en geleenthede.
   Geletterdheid is van wesentlike belang in die moderne wêreld. Disleksie
   het dus'n baie negatiewe invloed op die lewe van die persoon wat
   daaraan ly. Daar bestaan nie eenstemmigheid oor die faktore wat die
   toestand veroorsaak nie.

   Medies gesproke, word disleksie omskryf as 'n toestand wat die gevolg
   is van neurologiese, rypings- en genetiese oorsake. Uit 'n
   onderwysperspektief word dit as 'n leerprobleem beskou, terwyl die
   Wêreldgesondheidsorganisasie dit as 'n taalversteuring beskryf. Feit
   bly dat disleksielyers probleme ondervind om te leer lees.

[wysig] Definisie

   Disleksie is 'n ontwikkelingsversteuring wat gekenmerk word deur 'n
   onvermoë om te leer lees, ondanks voldoende intelligensie,
   konvensionele onderrig en sosio-kulturele geleenthede. Die persoon wat
   aan disleksie ly, presteer dus ver benede die verwagte vlak van sy/haar
   intelligensie. Definisies van disleksie verskil na gelang van die
   verskillende vakdissiplines wat by die bestudering en behandeling
   daarvan betrokke is. Vanuit 'n mediese perspektief word disleksie
   byvoorbeeld omskryf as 'n toestand wat die gevolg is van neurologiese,
   rypings- en genetiese oorsake. Vanuit 'n onderwysperspektief word dit
   as 'n leerprobleem beskou, terwyl die Wêreldgesondheidsorganisasie dit
   as 'n taalversteuring beskryf. Die sentrale tema van alle definisies is
   egter die feit dat disleksielyers probleme ondervind om te leer lees.

[wysig] Voorkoms van disleksie

   Daar bestaan geen akkurate statistiek wat die voorkoms van disleksie
   aandui nie. Sekere navorsers raam dat soveel as vyftien persent van die
   bevolking deur disleksie aangetas word. Ander skat weer die voorkoms op
   so laag as een tot twee persent van die bevolking. Vervolgens is
   sommige navorsers van mening dat die versteuring hoofsaaklik by manlike
   persone voorkom. Die verskil in voorkoms tussen vroulike en manlike
   disleksielyers word so drasties as vier teen twaalf geraam. Ander glo
   weer dat onlangse navorsing min verskille tussen die geslagte aandui
   wat die voorkoms van die versteuring betref. Diagnose van disleksie
   Disleksie word gewoonlik gediagnoseer wanneer daar 'n betekenisvolle
   verskil bestaan tussen 'n persoon se intellektuele vermoëns en
   leesprestasie, sonder dat ander fisieke, emosionele of kulturele
   faktore die leesprobleme veroorsaak. Dit is belangrik dat disleksie so
   vroeg as moontlik gediagnoseer word, sodat remediërende tegnieke
   toegepas kan word. Vir die diagnose van disleksie word daar gewoonlik
   eers 'n volledige mediese ondersoek vereis, waarna 'n ondersoek deur 'n
   neuroloog volg. Die diagnose word uiteindelik bevestig ná evaluering en
   toetsing deur 'n spesialis in die psigo-opvoedkunde (byvoorbeeld 'n
   opvoedkundige sielkundige). 'n Volledige reeks toetse word gebruik om
   die presiese verband te bepaal tussen die bepaalde leesprobleme en
   intellektuele funksionering, die perseptuele, motoriese en
   taalvermoëns, sowel as die aanpassingsvaardighede van die pasiënt. Op
   grond van die uitslae van hierdie toetse word 'n remediërende program
   vir die spesifieke persoon beplan, wat fokus op die bepaalde aspekte
   wat aandag vereis.

[wysig] Kenmerke van disleksie

   Die volgende faktore is tipies by disleksielyers aanwesig:
     * Familiegeskiedenis van leesprobleme.
     * 'n Gemiddelde tot bogemiddelde intelligensie.
     * Ontwikkelingsgeskiedenis toon probleme wat betref koördinasie en
       links-/regsdominansie.
     * Swak visuele geheue vir taalsimbole.
     * Probleme om inligting oor te dra.
     * Probleme om ooreenkomste en verskille tussen woorde te
       identifiseer.
     * Ander probleme kan die omdraai van woorde en letters, omruiling van
       woordorde en swak leesbegrip insluit.
     * Probleme met korttermyngeheue.
     * Onleesbare handskrif.

[wysig] Sielkundige effek by die disleksielyer

   Disleksie word dikwels as baie verwarrend en frustrerend beleef. Die
   lyer kan hoogs intelligent wees en vakinhoude ten volle verstaan, maar
   vanweë die versteuring nie in staat wees om toetse en eksamens te slaag
   nie. Soms is onderwysers nie opgelei om hierdie spesifieke tekortkoming
   te hanteer nie. Dit gebeur dus dat die disleksielyer binne die
   skoolstelsel onderwerp word aan vernedering en spot. Dit veroorsaak
   angs, wat kan lei tot onttrekking aan hierdie situasies, of
   oorkompensasie op ander gebiede. In 'n studie oor die emosionele impak
   wat disleksie op kinders uitoefen, het Janis Edwards bevind dat hierdie
   kinders hul ontevredenheid met die situasie dikwels wys deur stokkies
   te draai of te weier om skool by te woon. Hulle vind dit moeilik om te
   kommunikeer en voel afgesonder en alleen. Dit het tot gevolg dat hulle
   hulself aan die situasie probeer onttrek, of oorkompenseer deur 'n
   oordrewe kompeterende ingesteldheid. Kinders wat aan disleksie ly, het
   dikwels baie aanmoediging en ondersteuning nodig en is baie afhanklik
   van goedkeuring en aanvaarding. Die negatiewe ondervindings waaraan
   hulle blootgestel word, kan verreikende gevolge hê vir hul verdere
   lewe. Die versteuring kan 'n lae selfbeeld veroorsaak, tesame met
   gevoelens van mislukking, nutteloosheid en depressie. Hierdie gevoelens
   kom uiteindelik uit in die vorm van gedragsprobleme. Hierdie
   gedragsprobleme sluit aggressiewe optrede en bakleiery, vandalisme,
   ontwrigting van die klas, vyandigheid jeens onderwysers en so meer in.

[wysig] Faktore wat disleksie veroorsaak

     * Neurologiese faktore

   Studies om die verband te bepaal tussen hoë voorgeboortelike vlakke van
   testosteroon, linkshandigheid en stadige groei van die linkerkant van
   die brein is reeds uitgevoer. Afwykings in breinstrukture blyk by
   disleksielyers aanwesig te wees, veral wat betref die
   linker-breinhemisfeer. Daar is onlangs bevind dat interaksie tussen 'n
   verskeidenheid van die breinareas betrokke is by lees. Hierdie
   bevindings oorskadu resultate met betrekking tot buitengewone
   funksionering van die twee breinhemisfere, links-/regsdominansie,
   ensovoorts.
     * Gesigsprobleme

   Alhoewel daar al gespekuleer is dat disleksie met gesigsprobleme
   verband hou, bestaan geen voldoende bewyse dat dit wel die geval is
   nie. Disleksielyers toon wel subtiele gesigsprobleme wat verband hou
   met breinfunksionering. Dit is nie duidelik of dit deel vorm van die
   buitengewone funksioneringspatroon van die disleksiese brein en of dit
   'n veroorsakende faktor is nie.
     * Taalprobleme

   Ouditiewe taalversteuring word dikwels as die primêre oorsaak van
   disleksie gesien. Ouditiewe taalversteuring is die onvermoë om 'n
   verband te vorm tussen die gesproke woord en sy geskrewe vorm. Ongeveer
   86% van die persone wat disleksies is, ly aan hierdie versteuring.
     * Visueel-ruimtelike vermoëns

   Persone wat aan ernstige disleksie ly, toon dikwels buitengewone
   visueel-ruimtelike vermoëns. Waar probleme met
   geletterdheidsvaardighede voorkom, blyk dit dus dikwels gepaard te gaan
   met 'n gawe in visueel-ruimtelike vermoëns. Sommige navorsers glo dat
   onderontwikkeling van die linkerhemisfeer van die brein, wat taal
   huisves, lei tot oorontwikkeling van die regterhemisfeer.

[wysig] Behandeling

   Daar bestaan nie 'n eenvoudige formule vir die behandeling van 'n
   disleksiese kind nie. Elke kind moet as 'n individu in eie reg gesien,
   hanteer en gehelp word. Die behandeling van disleksie bestaan tans uit
   intensiewe remediërende onderrig, wat veral gerig is op die verwerwing
   van lees- en skryfvaardighede. Persone wat aan disleksie ly, kan
   meestal uiteindelik wel leer lees, maar hulle lees gewoonlik altyd
   stadiger as hul portuurgroep en dit verg meer inspanning.
   Kategorie: Onderwys

