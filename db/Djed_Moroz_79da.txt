Djed Moroz


   Djed Moroz op ’n Sowjet-seël van 1990
   Djed Moroz op ’n Sowjet-seël van 1990

   Die tradisionele karakter Djed Moroz (Russies: Дед Мороз) speel in die
   kultuur van die Oos-Slawiërs ’n soortgelyke rol as Kersvader. Die naam
   beteken "Oupa Ryp".

   Anders as Kersvader, bring Djed Moroz presente op Oujaarsaand omdat
   Kersfees in die voormalige Sowjetunie verbied was en Nuwejaarsvierings
   die plek daarvan ingeneem het, met Nuwejaarspresente,
   Nuwejaarskaartjies en ’n Nuwejaarsboom. Djed Moroz se helper is sy
   kleindogter, Snegoerotsjka (Russies: Снегурочка; Engels: Snow Maiden).

   Djed Moroz se klere, wat rooi of blou kan wees, lyk ook effens anders
   as dié van Kersvader: Hy dra ’n vollengte-pelsjas, ’n ronderige
   pelshoed en óf viltstewels (valenki) of hoë stewels (sapogi). Hy dra ’n
   lang towerstaf en ry op ’n troika in plaas van ’n slee.

   Die amptelike woning van die Russiese Djed Moroz is die dorp Weliki
   Oestjoeg.

[wysig] Geskiedenis

   Snegoerotsjka, Wiktor Wasnetsof, 1899
   Snegoerotsjka, Wiktor Wasnetsof, 1899

   Djed Moroz se wortels lê in heidense gelowe, maar sedert die 19de eeu
   het sy beeld verander vanweë letterkundige invloede. Hy het, saam met
   Snegoerotsjka, deur die jare verander van ’n bose towenaar en die
   verpersoonliking van die winter tot wat hy vandag is. Die feëtoneelstuk
   Snegoerotsjka deur die broemde Russiese dramaturg Aleksander Ostrofski
   het baie hiertoe bygedra, asook die opera met dieselfde naam deur
   Nikolai Rimski-Korsakof, wat op die toneelstuk gebaseer is.

   Eers in die dertigerjare van die vorige eeu, tydens die Stalinistiese
   periode, het Djed Moroz sy verskyning op Nuwejaarsvieringe gemaak. Hy
   pas so perfek in Russiese tradisies in dat daar verkeerdelik wyd geglo
   word hy is reeds eeue lank deel van die Russiese kultuur.

[wysig] Streekverskille

   Daar is ekwivalente van Djed Moroz en Snegoerotsjka oor die hele
   voormalige Sowjetunie en in baie lande van die sogenaamde Oosblok.
     * Witrusland: Dzied Maroz (Witrussies: Дзед Мароз) is die Witrussiese
       weergawe van "Oupa Ryp". Sy amptelike woning is die
       Bialowieza-woud. Die karakter het eers in die Sowjettyd ontstaan om
       die tradisionele Śviati Nikałai (Sinterklaas) te vervang. Hoewel
       pogings aangewend word om Śviati Nikałai terug te bring, bly Dzied
       Maroz gewild omdat die meeste mense tans meer vertroud is met
       Sowjet-gebruike as Wit-Russiese tradisies.
     * Serwië, Montenegro, Voormalige Joegoslawiese Republiek Macedonië:
       "Oupa Ryp" is hier ook bekend, as Деда Мраз (Deda Mraz; Serwies),
       Дедо Мраз (Dedo Mraz; Macedonies) of Djed Mraz (Kroaties).
     * Bulgarye: Die tradisionele naam van Kersvader in Bulgarye is Дядо
       Коледа (Djado Koleda, "Oupa Kersfees"), met Дядо Мраз (Dyado Mraz,
       "Oupa Ryp") ook ’n Sowjet-karakter wat nie die konnotasie met
       Kersfees het nie en dus gewild was in die kommunistiese tyd. Sedert
       1989 het Dyado Koleda egter sy terugkeer gemaak.
     * Slowenië: In Slowenië word hy Dedek Mraz genoem en word dikwels
       verwar met Kersvader. Hy is skraal, dra ’n grys leerjas met pels
       uitgevoer en ’n ronde pelshoofbedekking.
     * Kroasië: Die naam van die Kroatiese Kersvader is Djed Božićnjak
       (van die woord Božić vir Kersfees). Hy woon by die Noordpool en
       bring geskenke op Oukersaand. Hy word soms verkeerdelik Djed Mraz
       genoem, wat in die kommunistiese tyd in Joego-Slawië ontstaan het
       en geskenke op Oujaarsaand bring.

   Kategorieë: Slawiese mitologie • Kersfees

