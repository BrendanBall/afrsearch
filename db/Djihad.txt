Djihad


   Sekerlik die mees sensasionele en moontlik ook die mees omstrede begrip
   in Islam is die djihad, of "strewe op die weg van God". 'n Djihad
   verwys na die Moslem se totale stryd teen boosheid, oorheersing en
   ongeloof, wat ook 'n gewapende stryd of oorlog teen nie-gelowiges kan
   insluit.

   Inhoud

        * 1 Op vier vlakke gevoer
        * 2 Hervorming van die hele aarde
        * 3 Twee groepe nie-Moslems
        * 4 Djihad vandag

[wysig] Op vier vlakke gevoer

   Die djihad is veral 'n belangrike oortuiging van Soenni-Moslems. Hulle
   glo 'n djihad kan op vier maniere of vlakke gevoer word, naamlik in die
   hart van die gelowige (deur te stry teen ongehoorsaamheid aan Allah se
   wil); met die tong (deur die Islamitiese boodskap van onderwerping aan
   Allah te verkondig); met die hand (deur goeie dade te doen en slegtes
   te vermy) en met wapens (deur oorlog te voer teen nie-Moslems).

   In Mohammed se leeftyd en die vroeë stadiums van die Islamitiese Ryk
   (sien artikel: "Geskiedenis van Islam") is die djihad gebruik om die
   uitbreiding van die ryk deur 'n gewapende stryd te regverdig. Tydens
   die koloniale era is die djihad ook gebruik om nasionalistiese en
   pan-Islamitiese weerstand teen die koloniale oorheersers te motiveer.

[wysig] Hervorming van die hele aarde

   Om die gewapende djihad te verstaan, is dit belangrik om te weet dat
   een van die doelwitte van Islam volgens die Islamitiese reg is om die
   hele aarde te "hervorm" en tot Allah te bekeer. Dit beteken dat alle
   nasies op aarde hulle uiteindelik aan Allah se wil moet onderwerp. Om
   dit reg te kry, is dit die taak van elke Moslem om 'n djihad teen
   boosheid en ongeloof te voer. Dié stryd kan ook 'n "heilige oorlog"
   teen vyande van Islam wees.

   Die djihad, as stryd teen boosheid en oorheersing, is egter nie net die
   verantwoordelikheid van elke ware Moslem-gelowige nie, maar dit hou ook
   bepaalde beloning in vir diegene wat daaraan deelneem. Westerlinge word
   dikwels geskok deur die bereidwilligheid van Moslems om tydens 'n
   gewapende djihad of "heilige oorlog" in selfmoordaanvalle te sterf.

   Volgens die Koran word Moslems wat hul lewens in 'n djihad opoffer,
   onmiddellik martelare. Hul siele gaan ná hul dood direk na Allah in die
   Paradys, waar 'n spesiale beloning op hulle wag.

[wysig] Twee groepe nie-Moslems

   Moslems glo dat daar twee tipes nie-Moslems op aarde is. Die eerste
   groep, wat kaffir genoem word, is "ongelowiges" soos Boeddhiste en
   Hindoes wat geen verbintenis met Islam het nie. 'n Gewapende djihad
   word beskou as 'n geregverdige manier om hulle aan Islam te onderwerp.
   Onder 'n Moslem-regering kan kaffir die eenvoudige keuse gebied word om
   hulle tot Islam te bekeer of te sterf.

   Die tweede groep is die "mense van die boek" (ahl al-kitab), wat
   Christene, Jode en Zoroastriste insluit. Onder 'n Moslem-regering word
   daar nie noodwendig van hierdie groepe verwag om hulle tot Islam te
   bekeer nie, maar wel om hulle aan die politieke gesag van die regering
   te onderwerp en belasting te betaal. Indien hierdie groepe hulle wel
   teen die Moslem-regering verset, kan hulle deur 'n gewapende djihad
   gedwing word om hulle te onderwerp.

[wysig] Djihad vandag

   Sommige hedendaagse Moslem-groepe, veral in Westerse lande, onderskryf
   grootliks die innerlike djihad waar die stryd teen boosheid sonder
   wapens gevoer word. Dit is egter ook so dat die djihad selfs aan die
   begin van die 21ste eeu steeds as motivering gebruik word om verskeie
   oorloë waarin Moslem-lande of -groepe betrokke is, te regverdig.
   Voorbeelde hiervan is die stryd in Afganistan, die burgeroorloë in die
   Soedan en Tsjad, en die onafhanklikheidstryd van
   Moslem-minderheidsgroepe in die Filippyne.

   In hierdie eeu van godsdienstige verdraagsaamheid en humanisme is die
   konsep van djihad waarskynlik die grootste enkele oorsaak van die
   negatiewe beeld wat baie nie-Moslems van Islam het. Die Islamitiese
   strewe om die hele wêreld só aan Allah te onderwerp, lei daartoe dat
   baie mense alle Moslems as onverdraagsame aggressors en vyande van
   wêreldvrede beskou.

   Moslems se standpunt oor en die hantering van hierdie radikale konsep
   (djihad) sal dalk 'n deurslaggewende faktor wees om te bepaal in watter
   mate Islam in die toekoms vir die breë wêreldbevolking aanvaarbaar sal
   wees.
   Kategorie: Islam

