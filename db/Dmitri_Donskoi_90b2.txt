Dmitri Donskoi


   Dmitri Donskoi
   Dmitri Donskoi

   Sint Dmitri Iwanowitsj Donskoi (Russies: Дми́трий Донско́й) of Dimitri
   van die Don (12 Oktober 1350, Moskou - 19 Mei 1389, Moskou), seun van
   Iwan II Krasni, het van 1359 as grootprins van Moskou regeer en van
   1363 as die grootprins van Wladimir tot met sy dood. Hy was die eerste
   grootprins van Moskou wat die Tartaarse oorheersing openlik uitgedaag
   het. Sy bynaam Donskoi (van die Donrivier) verwys na sy groot
   oorwinning teen die Tartare in die Slag van Koelikowo in 1380 wat aan
   die Don plaasgevind het.^[1]

   Inhoud

        * 1 Vroeë bewind
        * 2 Stryd teen die Horde
        * 3 Huwelik
        * 4 Eksterne skakel

[wysig] Vroeë bewind

   Dmitri het op negejarige ouderdom grootprins van Moskowië geword.
   Terwyl hy minderjarig was, het metropolitaan Aleksei van Rusland
   eintlik aan die hoof van die regering gestaan. In 1360 is die hoogste
   eer onder Russiese prinse van daardie tyd, dié van grootprins van
   Wladimir, deur die khan van die Goue Horde aan Dmitri Konstantinowitsj
   van Nizjni Nowgorod toegeken. In 1363, toe dié prins van die troon
   gesit is, is Dmitri Iwanowitsj eindelik in Wladimir gekroon. Drie jaar
   later het hy vrede gemaak met Dmitri Konstantinowitsj en het hy met dié
   se dogter Ewdoksia getrou.

   Die belangrikste gebeurtenis tydens die vroeë bewind van Dmitri was die
   bou van die eerste klip-Kremlin in Moskou. Dit is in 1367 voltooi.
   Danksy die nuwe fort het die stad twee aanvalle deur Algirdas van
   Litaue afgeweer, in 1368 en 1370. In 1375 het Dmitri sy konflik met
   Twer in sy guns bygelê. Ander prinse van Noord-Rusland het ook sy mag
   erken en het troepe gestuur om hom te help in sy stryd teen die Horde.
   Teen die einde van sy bewind het hy Moskowië se grondgebied meer as
   verdubbel.

[wysig] Stryd teen die Horde

   Die Mongoolse generaal Mamai lê aan die voete van Dmitri Donskoi. Deel
   van die Millennium-gedenkteken in Nowgorod
   Die Mongoolse generaal Mamai lê aan die voete van Dmitri Donskoi. Deel
   van die Millennium-gedenkteken in Nowgorod

   Dmitri se bewind was die begin van die einde van die Mongoolse
   oorheersing van wat nou Rusland is. Die Goue Horde is aansienlik
   verswak deur interne struwelinge en burgeroorlog. Dmitri het die
   verswakking van die Mongoolse mag tot sy voordeel gebruik en hulle
   openlik uitgedaag.

   Terwyl hy die khan se vergunning om belasting in die hele Rusland in te
   samel, behou het, was Dmitri ook beroemd daarvoor dat hy die eerste
   Russiese militêre oorwinning oor die Mongole behaal het. Mamai, ’n
   Mongoolse generaal en aanspraakmaker op die troon, wou Dmitri straf
   omdat hy sy mag probeer vergroot het. In 1378 het Mamai ’n Mongoolse
   leër gestuur, maar Dmitri se magte het dit verslaan. Twee jaar later
   het Mamai persoonlik ’n groot mag teen Moskowië gelei. Dmitri het hulle
   verslaan met die Slag van Koelikowo.

   Die verslane Mamai is daarna onttroon deur ’n mededingende Mongoolse
   generaal, Tochtamisj. Dié het Mongoolse heerskappy weer in groot dele
   van die huidige Rusland herstel en het Moskowië oorrompel weens Dmitri
   se weerstand teen Mamai. Dmitri het egter trou aan Tochtamisj en die
   Goue Horde beloof en is herstel in sy posisie as die
   hoofbelastinggaarder vir die Mongole en as grootprins van Wladimir. Met
   sy dood in 1389 was Dmitri die eerste grootprins wat sy titels aan sy
   seun, Wasili, nagelaat het sonder om eers die khan te raadpleeg.

[wysig] Huwelik

   Hy was getroud met Ewdoksia van Nizjni Nowgorod. Sy was die dogter van
   Dmitri van Soezdal en Wasilisa van Rostof. Hulle het minstens twaalf
   kinders gehad.

[wysig] Eksterne skakel

     * Charles Cawley se lys van "Middeleuse lande"

   Kategorieë: Russiese adel • Geskiedenis van Rusland

