Dmitri Medwedef


                                                  CAPTION: Dmitri Medwedef
                                         (Дмитрий Медведев)

                                   Dmitri Medwedef, president van Rusland
                  Volle naam                 Dmitri Anatoljewitsj Medwedef
                         Amp                         President van Rusland
                      Termyn                           7 Mei 2008 – huidig
                  Voorganger                               Wladimir Poetin
                      Gebore                             14 September 1965
                                                           Sint Petersburg
                    Eggenote Swetlana Wladimirowna Medwedewa (geb. Linnik)
                     Kinders                                   Ilja (1996)
                                                          {{{Voetnotas}}}

   Dmitri Anatoljewitsj Medwedef (Russies: Дмитрий Анатольевич Медведев
   (hulp·inligting); geb. 14 September 1965) is die president van Rusland.
   Hy is op 7 Mei 2008 in sy amp beëdig nadat hy die verkiesing van 2
   Maart 2008 met sowat 70% van die stemme gewen het.

   Medwedef is op 14 September 1965 gebore in Leningrad, tans Sint
   Petersburg. Hy was voorheen eerste adjunkpremier saam met Sergei
   Iwanof. Hy is getroud en het ’n seun, Ilja.

   Inhoud

        * 1 Loopbaan
        * 2 Politiek
        * 3 2008-presidentsverkiesing
        * 4 Persoonlike lewe
        * 5 Bykomende bronne
        * 6 Eksterne skakels

[wysig] Loopbaan

   Medwedef behaal sy regsgraad in 1987 aan die Staatsuniversiteit van
   Sint Petersburg en in 1990 sy doktorsgraad in privaatreg. Van Junie
   1991 tot Junie 1996 is hy ’n regsadviseur van die burgemeester van Sint
   Petersburg. Tegelykertyd is hy van 1991 tot 1999 dosent aan sy alma
   mater. In 1999 stel Wladimir Poetin hom aan as adjunkdirekteur van die
   presidentstaf. In 2000 word hy benoem tot president van die
   bestuursraad van Gazprom. Van 2000 tot 2001 is hy voorsitter van
   Gazprom. In Oktober 2003 vervang hy Aleksandr Wolosjin as presidensiële
   stafhoof.

   Op 15 November 2005 stel Poetin hom aan as eerste adjunkpremier.

[wysig] Politiek

   Dimitri Medwedef word beskou as ’n gematigde liberale pragmatikus, ’n
   goeie administrateur en hy was nog altyd lojaal aan Poetin.

[wysig] 2008-presidentsverkiesing

   Ná sy aanstelling as eerste adjunkpremier het talle politieke
   waarnemers voorspel dat hy benoem sal word as Poetin se opvolger vir
   die 2008-presidentsverkiesing. Poetin het hom dan ook op 10 Desember
   2007 aangewys as die kandidaat wat hy steun. Op 17 Desember van daardie
   jaar is hy op die pro-Kremlin-party Verenigde Rusland se kongres
   amptelik benoem as hul kandidaat vir die verkiesing. Op 3 Maart 2008,
   terwyl die stemme getel is, het dit gou duidelik geword dat hy die
   verkiesing loshande gewen het. Sy naaste teenstander was die leier van
   die Kommunistiese Party, Gennadi Zioeganof, met 17,77% van die stemme,
   gevolg deur die Liberaal-Demokratiese Party se Wladimir Zjirinofski met
   9,37% en die Demokratiese Party se Andrei Bogdanof met 1,29%. Die
   kiespersentasie was 69,5%.

   Volgens meningspeilings vooraf het baie kiesers Medwedef gesteun omdat
   hy Poetin se keuse as opvolger was. In sy eerste toespraak ná sy
   benoeming het Medwedef gesê as hy president word, sal hy Poetin as
   eerste premier aanstel. Al kon Poetin nie vir ’n derde termyn verkies
   word as president nie, kan ’n premierskap hom in staat stel om nog lank
   die toon aan te gee in die Russiese politiek. (Hy kan dan ook later
   weer as president verkies word.) Sommige kenners meen Medwedef het
   daarmee erken dat hy slegs ’n skynhoof sal wees en dat die ware mag in
   Poetin se hande sal lê.

   Terwyl die stemme getel is, het Poetin en Medwedef saam van die Kremlin
   na Rooiplein gestap, waar Medwedef aan ’n opgewonde skare gesê het:
   "Saam kan ons voortgaan op die pad wat pres. Poetin begin het. Saam sal
   ons wen. Hoera!"

   Hy het ook gesê hy sal sy eie kop volg, ook in buitelandse beleid,
   ondanks sy voorneme om Poetin as eerste premier aan te stel. Die mag lê
   by die president en so sal dit bly, het hy bygevoeg.

[wysig] Persoonlike lewe

   Dmitri Medwedef en sy vrou, Swetlana Wladimirowna Medwedewa, gebore
   Linnik, is van keins af vriende en sy was ook sy skoolliefde. Hulle is
   getroud ’n paar jaar nadat hulle hul hoërskoolloopbaan in 1982 voltooi
   het. Hul seun, Ilja, is in 1996 gebore. Medwedef is die skrywer en
   medeskrywer van verskeie regsboeke.

[wysig] Bykomende bronne

     * Levy, Clifford J. (Dec. 11, 2007) Putin Backs a Young Loyalist As
       Hic Choice to Follow Him. The New York Times. New York, New York
     * White, Gregory L.; Osborn, Andrew; Cullison, Alan (Dec. 11, 2007)
       Putin Chooses Young Loyalist As Successor. The Wall Street Journal,
       New York, New York.
     * Umland, Andreas (Dec. 17, 2007) The Two Towers of Future Russia:
       The Rise of Dmiry Medvedev and the Re-Configuration of Post-Soviet
       Politics. Russia Profile. Moscow. [1]

[wysig] Eksterne skakels

   Commons
   Multimedia oor hierdie onderwerp is te vinde op Wikimedia Commons onder
   die titel:
   Dmitry Medvedev
     * Gazprom's Profile of Dmitry Medvedev
     * Heir to Russia Inc mixes ruthlessness with diplomacy by Quentin
       Peel Financial Times December 11, 2007
     * Peter Lavelle, "UT’s “Operation Successor 2008” Project: Is Dmitry
       Medvedev the one?", Untimely Thoughts, October 9, 2005.
     * J. Bernstein, Dmitrii Medvedev: Compromise In The Kremlin
     * A cautious welcome in Europe for Medvedev, by Stephen Castle, IHT,
       December 11, 2007

   Leiers van die Sowjetunie en Rusland

   Sowjetunie Wladimir Lenin (1917 – 1924) • Josef Stalin (1924 – 1953) •
   Nikita Chroesjtsjof (1953 – 1964) • Leonid Brezjnef (1964 – 1982) •
   Joeri Andropof (1982 – 1984) • Konstantin Tsjernenko (1984 – 1985) •
   Michail Gorbatsjof (1985 – 1991)
   Rusland Boris Jeltsin (1991 – 1999) • Wladimir Poetin (2000 – 2008) •
   Dmitri Medwedef (2008 – huidig)
   Kategorie: Russiese politici

