Dmitri Sjostakovitsj


   Dmitri Sjostakovitsj
   Dmitri Shostakovich; 1942 foto
   Geboortenaam Дми́трий Дми́триевич Шостако́вич
   Dmitrij Dmitrijevič Šostakovič
   Dmitri Dmitrievitsj Sjostakovitsj
   Afsterwe 9 Augustus 1975
   Last.fm Dmitri Sjostakovitsj
   Lirieke Dmitri Sjostakovitsj

   Dmitri Dmitrievitsj Sjostakovitsj luister (hulp·inligting) (Russies:
   Дми́трий Дми́триевич Шостако́вич, Dmitrij Dmitrijevič Šostakovič) (25
   September [O.S. 12 September] 1906–9 Augustus 1975) was 'n Russiese
   komponis van die Sowjet tydperk.

   Sjostakovitsj het 'n komplekse verhouding met die Sowjetregering gehad;
   sy musiek is twee keer amptelik veroordeel, in 1936 en 1948, en sy werk
   is periodiek verban. Ter selfde tyd het hy een van die gewildste Sowjet
   komponiste van sy generasie gebly en het hy verskeie lofbetuigings en
   staatstoekennings ontvang, en het in die Opperste Sowjet gedien.^[1]

   Na 'n aanvanklike avant-garde periode, het Sjostakovitsj hoofsaaklik in
   die romantiese idioom geskryf, sterk beïnvloed deur Mahler. Hy het dit
   egter gekombineer met atonaliteit en per geleentheid toonrye. Sy musiek
   sluit baie keer skerp kontraste en elemente van die groteske in. Sy
   grootste werke word meestal beskou as simfonieë en strykkwartette,
   vyftien van elk; ander werk sluit in operas, ses konserte en beduidende
   hoeveelheid filmmusiek. Laurel Fay kom in Grove tot die gevolgtrekking
   dat: "Te midde van die teenstrydige druk van amptelike vereistes, die
   ontsettende leiding van sy landgenote, en sy persoonlik ideale van
   humanitêre en publieke diens, het hy daarin geslaag om 'n musikale taal
   met kolossale emosionele krag te smee."^[2]

   Inhoud

        * 1 Lewe
             + 1.1 Afkoms, Geboorte en Vroeë Lewe
             + 1.2 Eerste veroordeling
             + 1.3 Oorlog
             + 1.4 Tweede veroordeling
             + 1.5 Aansluiting by die Kommunistiese Party
             + 1.6 Latere lewe
        * 2 Verwysings

[wysig] Lewe

   Sjostakovitsj se geboorteplek (nou Skool no. 267).
   Sjostakovitsj se geboorteplek (nou Skool no. 267).

[wysig] Afkoms, Geboorte en Vroeë Lewe

   Sjostakovitsj is in Sint Petersburg, Rusland as die tweede van drie
   kinders aan Dmitri Boleslavovisj Sjostakovitsj en Sofija
   VasilievnaSjostakovitsj gebore.^[3] Sy familie was polities oorwegend
   liberaal en tolerant (een van sy ooms was 'n Bolsjewis. Hoewel hy as 'n
   musikale wonderkind beskou word, het hy voor sy agste verjaarsdag min
   belangstelling of talent vertoon. Sy talent het te voorskyn gekom toe
   hy op nege-jarige ouderdom klavierlesse begin neem het. Tydens sy
   eerste less het hy blykbaar geweier om geskrewe note sou speel nie en
   'n "regte" stuk wou hë om te speel. Tot sy moeder se verbasing slaag hy
   daarin om 'n Andante van Haydn stadig maar korrek te speel. Sofija het
   hom aanvaklik self geleer maar later na die beroemde klavierleermeester
   Ignatij Gliasser geneem waar hy Burgmüller studies en sonates deur
   Haydn en Mozart gespeel het. Op tien-jarige ouderdom het hy Beethoven
   se Klavier Konsert nommer 3 bemeester en die jaar daarna Bach se Das
   wohltemperierte Clavier (Die goed gestemde klavier)^[3]

   In 1918, skryf hy 'n begrafnismars ter nagedagtenis aan twee leiers van
   die Kadet party wat deur Bolsjewistiese matrose vermoor is. In 1919
   word hy op dertienjarige ouderdom toegelaat tot die Petrograd
   Konservatorium, op daardie stadium gelei deur Alexander Glazunov.^[3]
   Hy het egter swaar gekry weens sy oënskynlike gebrek aan politieke ywer
   en het aanvanklik in 1926 die eksamen in Marxistiese metodologie
   gedruip.^[verwysing benodig] Sy eerste groot musikale prestasie as
   komponis was die Eerste Simfonie wat vir sy graduering geskryf is.^[3]

   Na sy graduering het hy aanvanklik 'n dubbele loopbaan as konsertpianis
   en komponis gevolg, maar sy droë speelstyl het gereeld nie aanklank
   gevind nie. Hy verkry nogtans 'n "eervolle vermelding" by die 1927
   Warskou Internasionale Klavierkompetisie. Na die kompetisie ontmoet
   Sjostakovitsj die dirigent Bruno Walter, wat so beïndruk was met die
   komponis se Eerste Simfonie dat hy die Berlyn première later die jaar
   gedirigeer het. Daarna konsentreer Sjostakovitsj op komposisie en
   beperk optredes spoedig tot uitvoerings van sy eie werk. In 1927 skryf
   hy sy Tweede Simfonie (met die onderskrif Na Oktober). Terwyl hy die
   simfonie skryf begin hy ook sy satiriese opera Die Neus, gegrond op die
   stories deur Gogol. In 1929, word die opera deur RAPM, die
   Stalinistiese musikante organisasie, gekritiseer as "formalisties" en
   kry dit tydens die opening daarvan in 1930 oor die algemeen swak
   resensies.

   1927 dui ook die begin van die komponis se verhouding met Ivan
   Sollertinski aan wat sy beste vriend gebly het tot laasgenoemde se dood
   in 1944. Sollertinski het Sjostakovitsj aan die musiek van Gustav
   Mahler voorgestel wat 'n sterk invloed op sy musiek gehad het vanaf die
   Vierde Simfonie. 1932 tree hy in 'n oop huwelik met sy eerste vrou,
   Nina Varzar. Aanvanklike probleme lei in 1935 tot egskeidingstappe maar
   die paartjie is gou weer herenig.

   In die laat 1920's en vroeë 1930's werk hy by TRAM, 'n proletaries
   jeugteater. Hoewel hy min werk in die pos verrig het, het dit hom van
   ideologiese aanvalle beskerm. Groot dele van die periode is spandeer
   aan die skryf van sy opera Lady Macbeth van die Mtsensk Distrik
   (Russies: Ledi Makbet Mtsenskovo Ujezda); dit is vir die eerste keer in
   1934 opgevoer en was onmiddelik suksesvol, beide op populêre en
   amptelike vlak. Dit is beskryf as “die resultaat van die algemene
   sukses van Sosialistiese herkonstruksie, van die korrekte beleid van
   die Party" en dat so 'n opera “slegs deur 'n Sowjet komponis wat in die
   beste tradisie van Sowjet kultuur opgevoed is geskryf kon gewees
   het.”^[4]

[wysig] Eerste veroordeling

   In 1936 val Sjostakovitsj in onguns by die Sowjetowerhede. Die jaar
   begin met 'n reeks aanvalle op hom in Pravda, in besonder 'n anonieme
   redaksionele artikel genaamd Sumbur Vmesto Muzyki (Muddle Inplaas van
   Musiek). Stalin en ander hooggeplaaste partyamptenare Sjostakovitsj se
   gewilde opera Ledi Makbet bygewoon. Stalin en sy geselskap het voor die
   einde van die opera uitgeloop en twee dae later het die gewraakte
   artikel in Pravda verskyn. Ledi Makbet is as formalisties verwerp en as
   'n "kakofonie" en "deurmekaar geskree van klanke" beskryf. Volgens die
   artikel is sang met "gille vervang". Polities, is die werk as
   reaksionêr en anti- Sowjet beskryf. Die artikel waarsku selfs dat
   Sjostakovitsj se "spel baie sleg kan eindig".^[1] Kommissies het begin
   opdroog en sy inkomste het met omtrent drie-kwart geval. Daar is begin
   met repetisies vir die Vierde Simfonie, maar die politieke klimaat het
   opvoerings onmoontlik gemaak. Dit is tot 1961 nie opgevoer nie, maar
   Sjostakovitsj het die werk nie ontken nie: dit het die benoeming as sy
   vierde simfonie behou. 'n Klavier reduksie is in 1946 uit gegee.

   1936 was ook die begin van die Groot Suiwering, waarin baie van die
   komponis se vriende en familie in hegtenis geneem of tereggestel is. Sy
   enigste vertroosting in die tydperk was die geboorte van sy dogter
   Galina in 1936; sy seun Maxim is twee jaar later gebore.

   Die komponis se reaksie op die veroordeling van sy werk was die Vyfde
   Simfonie van 1937, wat musikaal meer konserwatief as sy vroeëre werk
   was en overte politieke inhoud ontbreek het. Dit was 'n sukses, en is
   steeds een van sy mees gewilde werke. Dit was ook in die tydperk wat
   Sjostakovitsj die eerste van sy strykkwartette geskryf het. Sy
   kamermusiek werke het hom toegelaat om te eksperimenteer en idees uit
   te druk wat onaanvaarbaar sou wees sy meer publieke simfoniese stukke.
   In September 1937 begin hy komposisie gee by die Konservatorium, wat
   hom 'n mate van finansiële sekuriteit verskaf het maar met sy eie
   kreatiewe werk ingemeng het.

[wysig] Oorlog

   Met die uitbreek van die oorlog tussen Rusland en Duitsland in 1941,
   het Sjostakovitsj aanvanklik in Leningrad gebly tydens die beleg toe hy
   die eerste drie bewegings van sy Sewende Simfonie (met die bynaam
   Leningrad) geskryf het. Hy het ook tot propaganda pogings bygedra en as
   'n brandweerman geposeer en deelgeneem aan 'n radio uitsaaiprogram aan
   die Sowjet volk luister (hulp·inligting). In Oktober 1941, is die
   komponis en sy familie na veiligheid gebring in Kuybishev (nou Samara),
   waar die simfonie voltooi is. Dit is aangeneem as 'n simbool van
   Russiese weerstand beide in die USSR en in die Weste.

   In die lente van 1943 trek die familie na Moskou. Terwyl die Sewende
   Simfonie 'n heroïese (en uiteindelike seëvierend) stryd teen teëspoed
   uitbeeld, is die Agste Simfonie van die jaar moontlik die toppunt van
   somber en geweldadige uitdrukking in Sjostakovitsj se uitset wat
   daartoe gelei het dat dit tot 1960 verban is. Die Negende Simfonie
   (1945), daarteenoor, is 'n ironiese Haydenagtige parodie, wat nie die
   eise vir 'n gesang van oorwinning bevredig het nie. Sjostakovitsj het
   aangehou om kamermusiek te komponeer, vernaamlik sy Tweede Piano Trio
   (Op. 67), opgedra aan Sollertinski, met 'n bittersoet, Joodse totentanz
   tema as finale.

[wysig] Tweede veroordeling

   In 1948 is Sjostakovitsj in die Zhdanov dekreet weer veroordeel vir
   formalisme. Meeste van sy werk is verban, hy is gedwing om in die
   openbaar berou te toon en sy gesin se voorregte is ingetrek. Yuri
   Lyubimov sê dat op die stadium: "he waited for his arrest at night out
   on the landing by the lift, so that at least his family wouldn't be
   disturbed".^[5]

   In die volgende paar jaar is sy komposisies verdeel in filmmusiek om 'n
   inkomste te verdien, amptelike werk wat daarop gemik was om 'n
   amptelike rehabilitasie te bekom, en ernstige werk vir die
   lessenaarlaai". Laasgenoemde het die Vioolkonsert No. 1 en die
   sangsiklus Uit Joodse Volkspoësie ingesluit. Daar is meningsverskil oor
   die mate waartoe hy bewus was van die gevaar wat hy geloop het deur
   laasgenoemde te skryf. Sommige kommentators meen dat hy met amptelike
   beleid probeer konformeer het deur volksliedjies as sy inspirasie te
   gebruik; aan die anderkant het hy dit geskryf op 'n tydstip toe die
   na-oorlogse anti-Semitiese veldtog reeds op dreef was en Sjostakovitsj
   het noue bande gehad met van die mense wat daardeur geaffekteer is.

   Die beperkings op Sjostakovitsj se musiek en lewensomstandighede is in
   1949 verlig om sy deelname in 'n afvaardigings van Sowjet
   hooggeplaastes na die VSA te verseker. In die jaar skryf hy ook sy
   kantate Sang van die Woude, wat Stalin geprys het as die "groot
   tuinier". In 1951 word die komponis 'n afgevaardigde van die Opperste
   Sowjet gemaak. Stalin se dood in 1953 verteenwoordig die grootste bydra
   tot Sjostakovitsj se amptelike rehabilitasie, wat gepaard gegaan het
   met sy Tiende Simfonie. Dit sluit 'n aantal musikale aanhalings en
   kodes (noemenswaardig die DSCH en Elmira motiewe) in, waarvan die
   betekenis steeds onder bespreking is, terwyl die brutale tweede
   beweging na bewering 'n musikale portret van Stalin self is. Dit is
   saam met die Vyfde een van sy gewildste werke. 1953 was ook die jaar
   waarin 'n stroom premières van die "lessenaarwerke" plaasgevind het.

   In die veertigs en vyftigs het Sjostakovitsj hegte verhoudings met twee
   van sy leerlinge gehad: Galina Ustvolskaya en Elmira Nazirova. Hy het
   Ustvolskaya van 1937 tot 1947 afgerig. Dit is glad nie duidelik wat die
   aard van hulle verhouding was nie: Mstislav Rostropovisj het dat as
   "teer" beskryf en Ustvolskaya het in 'n onderhoud in1995 beweer dat sy
   'n voorstel van hom af in die vyftigs verwerp het. Ustvolskaya se
   vriend, Viktor Suslin, het egter in die selfde onderhoud gesê dat sy
   teen haar graduering in 1947 "ernstig teleurgesteld" in hom was. Die
   verhouding met Nazirova was oënskynlik meer eensydig, hoofsaaklik
   uitgedruk in sy briewe aan haar tussen 1953 en 1956. In die agtergrond
   was Sjostakovitsj steeds getroud met Nina Varzar tot met haar afsterwe
   in 1954. Hy het in 1956 met sy tweede vrou, Margarita Kainova, getrou;
   die huwelik het egter nie langehou nie en hulle het drie jaar later
   geskei.

[wysig] Aansluiting by die Kommunistiese Party

   In 1960 vind nog 'n keerpunt in Sjostakovitsj se lewe plaas: hy sluit
   in die jaar by die Kommunistiese Party aan. Interpretasies van die
   gebeurtenis wissel van 'n teken van lafhartigheid, 'n gebrek aan
   onderneming of as die resultaat van politieke druk. Aan die een kant
   was die apparat ongetwyfeld minder onderdrukkend as voor Stalin se
   dood. Aan die anderkant onthou sy seun dat die gebeurtenis
   Sjostakovitsj tot trane gedryf het,^[6] en hy het later sy vrou Irina
   vertel dat hy afgepers is.^[7] Lev Lebedinski het gesê dat die komponis
   selfmoord oorweeg het.^[8] Op omtrent die tydstip het sy gesondheid ook
   begin agteruit gaan. Sjostakovitsj se musikale antwoord op die
   persoonlike krisisse was die Agtste Strykkwartet, wat soos die Tiende
   Simfonie aanhalings en sy musikale monogram insluit.

   In 1962 trou hy vir die derde keer, met Irina Supinskaya. In 'n brief
   aan sy vriend Isaak Glikman, skryf hy dat "haar enigste gebrek is dat
   sy 27 jaar oud is. In alle ander opsigte is sy manjifiek: slim, vrolik,
   reguit en baie innemend".^[9] In November durf Sjostakovitsj sy enigste
   onderneming as dirigent aan. Hy dirigeer 'n paar van sy eie werke in
   Gorky: andersins het hy versoeke om te dirigeer van die hand gewys en
   sy senuwees of swak gesondheid as redes verskaf.

   In die jaar keer Sjostakovitsj weer terug tot die anti-Semitisme
   onderwerp van in sy Dertiende Simfonie (met die onderskrif Babi Yar).
   Die simfonie toonset 'n aantal gedigte deur Yevgeny Yevtushenko,
   waarvan die eerste die menseslagting van die jode tydens die Tweede
   Wêreldoorlog gedenk. Menings wissel oor hoe groot risiko dit was: die
   gedig is in die Sowjetmedia gepubliseer en is nie verban nie, maar dit
   was steeds omstrede. Na die simfonie se première is Yevtushenko gedwing
   om 'n strofe by sy gedig te voeg wat beweer dat Russe en Oekraïners
   saam met Jode by Babi Yar gesterf het.

[wysig] Latere lewe

   'n Russiese seël ter ere van Sjostakovitsj
   'n Russiese seël ter ere van Sjostakovitsj

   In sy latere lewe het Sjostakovitsj aan chroniese swak gesondheid
   gelei, maar hy het geweier om sigarette en vodka te laat vaar. Van 1958
   het hy aan 'n uitmergelende toestand gelei wat veral sy regterhand
   geaffekteer het en hom op die ou end gedwing het om op te hou
   klavierspeel: in 1965 is dit as polio gediagnoseer. Hy het ook die
   daaropvolgende jaar en weer in 1971 hartaanvalle gehad. Hy het verskeie
   kere geval en beide sy bene gebreek; in 1967 skryf hy in 'n brief:

     "Teiken tot dusver bereik: 75% (regterbeen gebreek, linkerbeen
     gebreek, regterhand defektief. Ala wat ek nou nodig het is om my
     linkerhand te ruïneer en dan sal al my ledemate buite werking
     wees.)"^[10]

   Baie van Sjostakovitsj se latere werk weerspieël sy bemoeienis met sy
   eie mortaliteit, dit sluit in die die latere kwartette en die
   Veertiende Simfonie van 1969 ('n sangsiklus gebaseer op 'n aantal
   gedigte wat oor die doodstema handel). Die onderwerp van die werk val
   ook saam met Sjostakovitsj op sy mees ekstreem in terme van musikale
   taal, met twaalfnoot temas wat deurgans gebruik word sowel as digte
   polifonie. Die Vyftiende Simfonie van 1971 is in teentselling hiermee
   melodies en terugblikkend van aard met aanhalings uit Wagner, Rossini
   en die komponis se eie Vierde Simfonie.

   Sjostakovitsj sterf op 9 Augustus 1975 van longkanker en word na 'n
   burgerlike begrafnis in die Novodevichy Begrafplaas, Moskou ter aarde
   gestel. Die amptelike doodsberig het eers drie dae later in Pravda
   verskyn, oënskynlik omdat die bewoording op die hoogste vlak deur
   Brezhnev en die res van die Politburo goedgekeur moes word.^[11] Selfs
   voor sy dood is hy vereer met die baneming van Sjostakovitsjskiereiland
   op Alexandereiland, Antarktika (dit is tussen die Beethovenskiereiland
   en die Bachysbank aan die een kant en die Stravinski-inham en
   Monteverdiskiereiland aan die ander kant geleë).

   Hy is deur sy derde vrou Irina, en sy dogter Galina, en sy seun Maxim,
   'n pianis en dirigent eerste opvoerder van sommige van sy vader se
   werk, oorleef. Sjostakovitsj self het verskeie opnames van sy eie
   klavierwerke agtergelaat, terwyl vername interpreteerders van sy musiek
   sy vriende Emil Gilels, Mstislav Rostropovich, Tatiana Nikolayeva, en
   Maria Yudina insluit.

   Sjostakovitsj se musikale invloed op jonger komponiste was betreklik
   gering. Alfred Schnittke het egter sy eklektisisme en sy kontraste
   tussen die dinamiese en die statiese opgeneem; sy invloed kan ook
   gesien word in sommige Nordiese komponiste soos Kalevi Aho^[12] and
   Lars-Erik Larsson.^[13] Sy konserwatiewe idioom het egter al hoe
   gewilder geword onder gehore soos die avant-garde in invloed verminder
   het en inligting oor sy politieke oogpunte bekend geraak het. Volgens
   Grove, het hy nou "the most popular composer of serious art music of
   the middle years of the 20th century" geword.^[14]

[wysig] Verwysings

    1. ^ ^1,0 ^1,1 Jonah Katz, Shostakovich and the Soviet State,
       University of Massachusetts Amherst, 12 Mei 2003 (Geredigeer
       Januarie 2006), Afgelaai op 24 Junie 2007
    2. ^ Grove p. 280.
    3. ^ ^3,0 ^3,1 ^3,2 ^3,3 Sofia Moshevich, Dmitri Shostakovich,
       Pianist, Geraadpleeg op 24 Junie 2007
    4. ^ Dmitrii Sjostakovitsj, Sjostakovitsj: About Himself and His
       Times, compiled by L. Grigoryev and Ya. Platek, trans. Angus and
       Neilian Roxburgh (Moscow: Progress Publishers, 1981), 33.
    5. ^ Elizabeth Wilson, Sjostakovitsj: A Life Remembered p. 183.
    6. ^ Allan Ho and Dmitry Feofanov, Sjostakovitsj Reconsidered p. 390.
    7. ^ Manashir Yakubov, programme notes for the 1998 Sjostakovitsj
       seasons at the Barbican, London).
    8. ^ Wilson p. 340.
    9. ^ Dmitri Sjostakovitsj and Isaak Glikman, Story of a Friendship:
       The Letters of Dmitry Sjostakovitsj to Isaak Glikman p. 102.
   10. ^ Glikman p. 147.
   11. ^ Moscow News N49 2005, accessed 23 December 2005.
   12. ^ Finnish Music Information Centre, Kalevi Aho in Profile Accessed
       18 November 2005.
   13. ^ Musicweb International, Lars-Erik Larsson Accessed 18 November
       2005.
   14. ^ Grove p. 300.

   Kategorieë: Artikels met stellings wat verwysings ontbreek • Russiese
   komponiste

