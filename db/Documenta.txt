documenta


   Posseël wat die stigter van documenta Arnold Bode vereer
   Posseël wat die stigter van documenta Arnold Bode vereer

   documenta is 'n kunsuitstalling wat aanvanklik elke vier en nou elke
   vyf jaar in Kassel, Duitsland gehou word. Die uitstalling duur 100 dae
   en word as die belangrikste uitstalling van moderne en eietydse kuns
   ter wêreld gesien.^[1]^[2] Dit is in 1955 gestig deur die kunstenaar,
   onderwyser en kurator Arnold Bode as deel van die Bundesgartenschau
   ("Federale tuinskou") wat daardie jaar in Kassel gehou is. Die eerste
   documenta was - in teenstelling met die algemene verwagting - 'n
   aansienlike sukses en dit het meeste van die kunstenaars wat as
   invloedryk in die moderne kuns was soos Picasso en Kandinsky
   ingesluit.^[2]

   Die Museum van Eenhonderd Dae het tot 'n oorweldigende suksesverhaal
   ontwikkel. In die Europese somer van 2007 is die twaalfde documenta
   deur meer as 750 000 mense besoek. Die uitstalling se eiesoortige
   karakter is oor die jare heen bewaar; anders as by ander soortgelyke
   internasionale uitstallings word documenta volgens die visie van 'n
   enkele individu saamgestel. Daar is geen nasionale pawiljoene nie, dit
   word nie beperk tot spesifieke media nie en elke nuwe documenta verskil
   van die vorige in uitleg, tematiese ontwerp, uitstalruimtes en konsep.
   documenta se wesentlike karakter is dié van innovasie en vernuwing; die
   uitstalling hou tred met die jongste kunsneigings soos video-,
   rekenaar- en internetkuns en elke documenta word so te sê opnuut
   uitgevind deur die direkteur en sy of haar span.^[3]

   Die eerste documenta het hoofsaaklik op Europese kuns gefokus en het
   Duitsland blootgestel aan die ontwikkelinge wat in kuns plaasgevind
   voor en na die Tweede Wêreldoorlog.^[2]^[4] In die 1960's is al hoe
   meer Amerikaanse kuns vertoon soos wat die middelpunt van die
   avante-garde kunsbeweging oor die Atlantiese Oseaan geskuif het.^[5]
   Hoewel documenta van vroeg af kunstenaars van oral in die wêreld
   ingesluit het, het veral die afgelope twee documentas groot getalle
   kunstenaars van buite Europa en Amerika ingesluit. Dit het ook gepaard
   gegaan met 'n groter mate van politieke en maatskaplike inhoud in die
   kuns wat uitgestal is.

   Inhoud

        * 1 Geskiedenis van documenta
             + 1.1 documenta I, 1955
             + 1.2 documenta II, 1959
             + 1.3 documenta III, 1964
             + 1.4 documenta IV, 1968
             + 1.5 documenta V, 1972
             + 1.6 documenta VI, 1977
             + 1.7 documenta VII, 1982
             + 1.8 documenta VIII, 1987
             + 1.9 documenta IX, 1992
             + 1.10 documenta X, 1997
             + 1.11 documenta XI, 2002
             + 1.12 documenta XII, 2007
             + 1.13 documenta XIII, 2012
        * 2 Uitstalruimtes
        * 3 Lys van documenta-uitstallings
        * 4 Eksterne skakels
        * 5 Verwysings

[wysig] Geskiedenis van documenta

   Fridericianum Kassel
   Fridericianum Kassel
   Die fasade van die Fridericianum met een van die eike wat later deur
   Joseph Beuys daar geplant is as deel van sy werk 7000 Eike (documenta
   VII)
   Die fasade van die Fridericianum met een van die eike wat later deur
   Joseph Beuys daar geplant is as deel van sy werk 7000 Eike (documenta
   VII)

[wysig] documenta I, 1955

   Die eerste documenta is gehou as 'n onderdeel van die jaarlikse
   Bundesgartenschau (die nasionale tuinskou van Duitsland) wat in 1955 in
   Kassel gehou is. Die uitstalling se oorspronklike volledige titel was:
   documenta. Europäische Kunst des XX. Jahrhunderts ("documenta. Europese
   kuns van die 20ste eeu"). Dit is deur die skilder, grafiese kunstenaar
   en ontwerper, Arnold Bode, in noue samewerking met die kunsthistorikus
   Werner Haftmann saamgestel.^[4]

   Die naam van die uitstalling is 'n tegniese term. Die betekenis maak
   die aanspraak dat die uitstalling 'n dokumentasie van moderne kuns
   verteenwoordig. Dit het veral vir die eerste documenta van 1955 gegeld,
   aangesien moderne kuns nie gedurende die tydperk van
   nasionaalsosialisme in Duitsland toeganklik was nie. Vriende en
   kennisse van Bode het beweer dat die meervoud van die Latynse woord
   documentum Bode beïnvloed het in die keuse van 'n naam. Indien dit die
   geval was, dui "documenta" op 'n les, voorbeeld of waarskuwing.
   "Documentum" word opgebou uit die Latynse woorde docere (leer, opdrag
   gee, inlig, toon, vertel) en mens (die intellektuele vermoë, die gees,
   die begrip).^[6]

   Bode het in die vroeë 1950's daarin geslaag om die stad Kassel, die
   bondstaat Hesse en die Federale Regering van Duitsland te oortuig dat
   'n uitstalling van eietydse kuns saam met die tuinskou in Kassel in
   1955 gehou moes word. Bode en Haftmann het daarin geslaag om byna 700
   werke van internasionale kunstenaars byeen te bring. Die uitstalling is
   op buitengewone wyse in die witgekalkte ruïnes van die 19de eeuse
   neo-klassisistiese Museum Fridericianum gehou. Bode se slagspreuk was:
   "om ruimtes te skep, om ruimtelike verhoudings te skep waarin skilderye
   en beelde ten beste waardeer kan word, waarin kleur en stemming
   versterk word". Dit was 'n suksesresep en tot vandag toe sukkel ander
   om hom in die rol te ewenaar. Bode en Haftmann wou met die eerste
   documenta wys hoe die Europese en wêreldse tydsgees ontwikkel het, hoe
   dié gees toe vorm in kuns aangeneem het, die verhouding waarin Duitser
   daartoe kon staan,en wat hulle daaruit kon leer.

   Die werk en die manier waarop dit vertoon is moes die voorkoms van
   kunsstrominge en hoe dit aansluit by die algemene heersend tydgees
   aantoon. Hulle het probeer om die 'stand van sake' in die wêreld in sy
   geheel voor te stel. Hulle het dan ook benewens beeldende kuns ook
   digkuns, drama, musiek, ontwerp, en film tentoongestel. Die klem van
   die eerste documenta was nie so seer op "eietydse kuns" wat na 1945
   ontstaan het nie: Bode wou naamlik die besoekers blootstel aan die
   werke van die kunstenaars wat onder die Nazi-regime ander die
   aanduiding Entartete Kunst ("ontaarde kuns") in Duitsland bekend
   gestaan het. Daaronder het die abstrakte kuns getel; veral die
   abstrakte skilderkuns van die 1920's en 1930's het die middelpunt van
   die uitstalling gevorm. ^[2]^[4]

[wysig] documenta II, 1959

   Posseël vir documenta x met 'n beeld van Fritz Winter uit d2
   Posseël vir documenta x met 'n beeld van Fritz Winter uit d2

   Vier jaar ná die eerste documenta het Bode in 1959 meer kunstenaars
   ingesluit en ook twee ekstra tentoonstellingsruimtes gebruik: die
   Orangerie en die Palais Bellevue wat beide in die 18de eeu gebou is.
   Die volledige titel van die tweede documenta was II. documenta. Kunst
   nach 1945 ("IIde documenta, kuns ná 1945").^[4] In die jare ná die
   eerste uitstalling was die fokus al hoe meer op "eietydse kuns". Die
   tweede documenta het steeds gestreef om op te voed en het Haftmanns se
   idee van die "organiese ontwikkeling van 'n wêreldtaal van abstraksie"
   (Weltsprache Abstraktion) voortgesit en het aandag gevestig op
   "aksente", "voorlopers" en "mentors". In die uitstalling is 'n
   historiese oorsig van kuns van die vorige 15 jaar aangebied. Die
   ongeveer 300 kunstenaars wat deelgeneem het, het Karel Appel, Francis
   Bacon, Jean Dubuffet, Philip Guston, Anton Heyboer, Willem de Kooning,
   Joan Miró en Mark Rothko ingesluit. Die uitstalling het die Duitse
   publiek opnuut met die "ontaard"-verklaarde strominge laat kennis maak
   en het ook die Duitse kunstenaars Max Ernst, Ernst Ludwig Kirchner,
   Paul Klee en Emil Nolde (wat deur die nasionaalsosialistiese bewind
   verdoem is) ingesluit.^[4]^[7]

   Die tweede uitstalling het gepoog om die kontinuïteit aan te toon van
   kuns wat "die sigbare na kuns afbeeld wat dan die onsigbare sigbaar
   maak" en terselfdertyd abstraksie as die geldige diksie van naoorlogse
   kuns voor te stel. Bode het die gedagte onderstreep deur treffende
   individuele beelde langs die sentrale asse van die museum te plaas.
   Ernst Wilhelm Nay se "Freiburger Bild“ van 1956 het die hoofsaal van
   die Fridericianum oorheers. Dit het ook 'n ander neiging van naoorlogse
   kuns geïllustreer: 'n nuwe internasionale vorm van skilder wat bestaan
   het uit reuse muurvullende manifestasies. Dit was veral die Amerikaners
   wat in dié opsig leiding verskaf het. Dit was dan ook die eerste keer
   wat Amerikaanse werke op grootskaal by documenta vertoon is: dit was
   simptomaties van die belangrikheid van Amerikaanse kuns in die
   naoorlogse tydperk. Die kern van die avant-garde beweging het ook nou
   van Europa na die VSA geskuif.^[7]

[wysig] documenta III, 1964

   1964 se "documenta III" (ook kortweg verwys na as "d3") was die laaste
   uitstalling wat deur Bode en Haftmann aangebied is. In die voorwoord
   tot die uitstallingskatalogus noem Bode die uitstalling "Museum van die
   100 dae"; 'n benaming wat steeds met die uitstalling geassosieer word.
   Die kunswêreld het die gebeurtenis, wat deur 200 000 mense bygewoon is,
   beskryf as die belangrikste Europese kunsuitstalling van die
   dekade.^[4]^[2]^[8]

   Die uitstalling se slagspreuk was "Kuns is dít wat belangrike
   kunstenaars maak" (Kunst ist das, was bedeutende Künstler machen).
   Haftman het weereens klem gelê op die belangrikheid van vooroorlogse
   modernisme as die maatstaf van kwaliteit kuns. Dit was egter die laaste
   keer wat die uitstalling gefokus was op die ouer generasie kunstenaars.
   d3 het nie meer verskillende "groepe" kunstenaars ten toon gestel nie.
   Die uitstalling het eerder gefokus op die individuele kunstenaar en nie
   op spesifieke style en skole nie. Hy het egter steeds gehou by sy
   gedagte van abstraksie as wêreldtaal en as 'n gevolg het hy van die
   jongste neigings in eietydse kuns (wat nie daarmee gestrook het nie)
   verwaarloos.^[8]

   documenta III het die ontwikkeling van moderne kuns vanaf
   impressionisme geïllustreer met die meer as 500 werke wat vertoon is.
   Dit het werke van Cézanne, Van Gogh, Chagall, Picasso, Dix, Kokoschka,
   Feininger, Paul Klee, de Chirico, Max Ernst en Miró ingesluit asook
   werk van jong Europeërs soos Sonderborg, Vedova, Lismonde en
   Lucebert.^[8]

   Bode het met d3 sy nuwerwetse uitstallingstyl verder uitgebrei. Drie
   prente van die Amerikaanse skilder Sam Francis, wat spesiaal vir die
   trappe van die Basel-kunssaal geskep is, is byvoorbeeld in 'n
   seshoekige saal met natuurlike lig van bo af vertoon. Dit het die werk
   met 'n byna heilige sin beklee.^[8]

[wysig] documenta IV, 1968

   Posseël vir documenta x met 'n beeld van Tom Wesselmann uit d4
   Posseël vir documenta x met 'n beeld van Tom Wesselmann uit d4
   Posseël vir documenta x met 'n beeld van Frank Stella uit d4
   Posseël vir documenta x met 'n beeld van Frank Stella uit d4

   documenta 4 het in 1968 plaasgevind, tydens 'n polities onstuimige
   tydperk in Europa. Militante linksgesinde studente in Duitsland,
   aangemoedig deur die sukses wat Italiaanse jeugdiges behaal het in die
   ontwrigting van die Venesiese Biennale,^[9] het gedreig om die
   documenta in chaos te dompel.^[10] Teen die agtergrond van die
   studente-opstande van 1968 het Haftmann bedank en is die kuratorskap
   vir die eerste en enigste keer aan 'n sogenaamde "documenta-raad"
   oorgelaat, eerder as die visie van een of twee individue. Die aanloop
   tot d4 is gekenmerk deur debat en omstredenheid wat die toekoms van die
   uitstalling bevraagteken het. Die uitstalling self het gepaard gegaan
   met die waai van rooi vlae en die skree van slagspreuke wat die hou van
   die openingstoesprake verhoed het. Kunstenaars het betoog teen die
   weglating van die fluxus-beweging en studente het betoog teen wat hulle
   beskou het as "die documenta van handelaars" en op maatskaplik
   relevante kuns aangedring. Uit 'n kunssinnige oogpunt was documenta 4
   die eerste documenta wat geheel en al op datum was en met meer as
   220 000 besoekers was dit weereens 'n sukses. ^[2]^[5]

   Met die saamstel van documenta 4 het spanning tussen estetiese
   oordeling en die demokratiese vorme van konsensus behaal tot konflik
   gelei. Die werkkomitees van die 24-lid raad se werksaamhede het gereeld
   op dooie punte uitgeloop as gevolg van die probleme geassosieer met
   estetiese konses bou en die skeptisisme van die ouer garde dat dit
   enigsins moontlik was. Jean Leering, die jong direkteur van die
   Stedelijk Van Abbemuseum, in Eindhoven het onder die omstandighede saam
   met Bode na vore getree as 'n belangrike figuur na die dood van twee
   raadslede.^[2]^[5]

   Anders as by die vorige documenta-uitstallings, het d4 as die “jongste
   documenta wat daar ooit was” eksklusief op eietydse werk gefokus en
   alle vorme van die retrospektiewe vermy. Die uitstalling het dan ook
   reg laat geskied aan alle vorme van kuns uit die 1960's en het hom
   blootgestel aan die oorheersing van Amerikaanse kuns soos aangedui deur
   die vername posisie wat Post-Painterly abstraksie en kleurveldskilder
   (color field painting) ingeneem het. Ook minimalisme, popkuns,
   kinetiese kuns en installasie is na vore gebring ten spyte van kritiek
   daarop. Anders as tevore is beelde nie buite die Orangerie vertoon nie
   en die argitektoniese raamwerk vir beeldhouwerk is laat vaar. Die werke
   is eerder in los groeperings op die Karlswiese-weiveld uitgestal.^[2]
   Christo se 85 meter hoë 5,600 Cubic Meter Package was toonaangewend van
   kuns wat "mens nie anders kon as om raak te sien nie".^[11]

   Die verskeidenheid maniere van kunsuitdrukking en die verhoogde klem
   wat op teoretiese aangeleenthede geplaas het, het die organiseerders
   gedwing om iets te doen aan die feit dat toeskouers se manier van
   kunswaardering skaars verander het oor die afgelope aantal dekades.
   documenta 4 het vir die eerste keer "besoekersskole" aangebied om die
   probleem aan te spreek, maniere om eietydse kuns te waardeer te
   verduidelik en die idee te vestig dat die ontvangs van kuns 'n
   "arbeidstaak" in eie reg is.^[5]

[wysig] documenta V, 1972

   Met documenta 5 was die Switser Harald Szeemann as Generaalsekretaris
   aangestel en hy was die eerste organiseerder wat direk in Arnold Bode
   se voetstappe gevolg het. Szeemann was tot 1969 hoof van die Kunsthalle
   Berne en het as vryskut kurator gewerk. Na die eksperiment van
   demokratiese kuratorskap in 1969 was hy alleen verantwoordelik vir die
   uitstalling. Szeeman het op briljante wyse daarin geslaag om 'n
   uitstalling te reël wat steeds beskou word as die documenta wat die
   grootste impak op moderne kuns gehad het.^[2]^[12]

   Die uitstalling met die titel Befragung der Realität – Bildwelten heute
   ("Bevraagtekening van realiteit – Beeldwêrelde vandag") ^[13] is in
   terme van 'n oorkoepelende tematiese raamwerk georganiseer, eerder as
   vorige documentas, wat werke volgens hulle individuele potensiaal
   ingesluit het. Tydens documenta 5 het individuele werke verskillende
   temas verteenwoordig. Die uitstalling het stelselmatig die verhouding
   tussen visuele vorms van uitdrukking en realiteit ondersoek. Dit het
   ook verder gegaan en probeer om toeskouers "eietydse beeldwêrelde"
   beter te help verstaan: ten einde die doel te bereik het die
   uitstalling die rol van gids vertolk wat die toeskouers in hulle manier
   van beskouing probeer lei het. documenta 5 het die standpunt ingeneem
   dat voorstellings van die wêreld toenemend met behulp van massamedia
   plaas vind en dat opgevoerde gebeurtenisse skaars onderskei kon word
   van werklike gebeurtenisse. Dié verhouding tussen realiteit en beeld
   was dus die fokus van die uitstalling.

   documenta 5 het die verhouding tussen beeld, realiteit en die konsep
   van die "beeld" self getoets met die uitstal van sogenaamde "onkuns",
   soos kitsch, reklame, politieke propaganda, wetenskapsfiksie en die
   "kunswerk van die waansinnige". Sommige kritici het gevoel dat
   "documenta V te ver gegaan het" en dat "die enigste meer elitistiese
   gebeurtenis die Wagner Fees in Bayreuth is".^[2]^[12]

   Die uitstalling het gepoog om 'n groot impak op die samelewing te hê
   met die uitnodiging van sosiaal aktiewe kunstenaars soos Joseph Beuys
   wat met die besoekers gemeng het. Beuys het naamlik 'n kantoor vir sy
   "Organisasie vir direkte demokrasie deur Volkstemming" in die Museum
   Fridericianum gevestig waar hy die volle 100 dae lank debat gevoer het
   met die besoekers aan die uitstalling.^[12]

   Fotorealisme, wat toe 'n nuwe kunsneiging was, is besonder oortuigend
   aangebied. Die oorkoepelende konsep vir die uitstalling was die van
   "individuele mitologieë" wat 'n verskeidenheid van installasie, action
   art en opvoering toegelaat het en die rigting aangewys het vir komende
   uitstallings. Die individuele mitologieë het verwys na die vroeë 1970's
   se neiging vir kuns om introverte, hermetiese kunsstelling te maak.
   Szeemann het groot werke laat uitsal wat baie keer daarop gemik was om
   die eiesoortige intellektuele kosmos van die individuele kunstenaars
   uit te beeld. 'n Belangrike voorbeeld hiervan was die reuse lugskip van
   die Belgiese kunstenaar Panamarenko wat 'n hele kamer gevul het en sy
   obsessie met vlieg uitgebeeld het.^[2]^[12]

   Volgens Szeemann het dié documenta soos nooit te vore nie die algemene
   publiek en die kundiges in twee kampe verdeel, kritici en
   entoesiastiese ondersteuners.^[12]

[wysig] documenta VI, 1977

   van documenta 6
   van documenta 6

   documenta 6, wat in 1977 gehou is, moes onderskei word van die vorige
   documenta. Die Duitse kunshistorikus Manfred Schneckenburger wat as
   kunsdirekteur opgetree het, het gestreef om dit te doen deur die
   vraagstuk rondom die posisie van kuns in die media-samelewing te
   herbewoord onder die werktitel "Art in the Media World–Media in Art".
   Hy wou ook gereg laat geskied aan die konsep van kuns as 'n
   onafhanklike gebied wat tog sy oorsprong in die samelewing het en wat
   verantwoordelik is daaraan.^[2]^[14]

   Teen d6 was documenta gevestig as dié kunstentoonstelling. Vir
   kunstenaars het deelname hulle markwaarde verbeter of bevestig. Die
   uitnodiging aan kunstenaars van die Oos-Duitsland het sterk protes
   uitgelok en bekende kunstenaars soos Georg Baselitz en Markus Lüpertz
   het hulle op die laaste oomblik aan documenta VI onttrek.
   Indrukwekkende bywoningsyfers het egter die sukses van die documenta
   bevestig.^[2]^[14]

   Schneckenburger het sy idee van kuns op drie generasies tegniese media
   gegrond: fotografie, film en video wat naas die "tradisionele"
   kunsdissiplines (teken, skilder en beeldhou) as volwaardige kunsvorme
   uitgestal is. Fotografie is verteenwoordig deur 'n uitgebreide
   retrospektiewe oorsig. Die uitstalling het verskeie video-installasies
   ingesluit soos Ulrike Rosenbach se Herkules-Herakles-King Kong (1976)
   en Bill Viola se He Weeps for You (1976). documenta self het 'n
   beduidende teenwoordigheid op televisie gehad met weeklikse bande uit
   die uitstalling se videobiblioteek wat deur openbare uitsaaiers
   gebeeldsaai is.^[14]

   Al die kunsvorme wat op die uitstalling verteenwoordig was, is
   voorgestel as inhoudsoordraaglik, wat veral vir die tradisionele
   dissiplines 'n nuwe houding was. Volgens hierdie beskouing skep die
   kunstenaar bewus of onbewus 'n objek wat op sigself inhoud of
   "inligting" het en die inhoud kan oordra. Kuns is dus 'n
   "kommunikasiemiddel" en 'n gekommunikeerde objek.^[4]

   Talle reusagtige beeldhouwerke het hulle verskyning by die uitstalling
   gemaak. Die ondersoek na die problematiese verhouding tussen kuns en
   maatskaplike realiteit is by d6 voortgesit. Baie van die beelde by d6
   is bedink as "kuns in die oop ruimte" (Kunst im öffentlichen Raum) en
   is aangebied langs die tradisionele ligging in die Karlsauepark en voor
   die Museum Fridericianum. Richard Serra se monumentale beeld, Terminal
   (1977), 'n reuse struktuur uit ysterblaaie, en Walter de Maria's se
   Vertical Earth kilometre ("Vertikale aardkilometer") (1977), 'n
   bronspaal van 12-ton wat in die grond begrawe is (en die
   konstruksiewerk wat daarmee gepaard gegaan het), het kuns se aanspraak
   om deel te wees van die samelewing aangetoon. Die beeldhouwerke het ook
   die veranderde beeldhou-aangeleenthede van postminimalisme en
   sogenaamde "Land Art" geïllustreer. Die beweging is nie net gekenmerk
   deur 'n ander begrip van materiaal nie, maar het ook die skuif uit
   tradisionele museumruimtes aangedui, asook 'n beweging na die
   monumentale.^[14]

[wysig] documenta VII, 1982

   'n Paar van die bome in die 7000 Eike kunswerk van Joseph Beuys langs
   Wegmannstraße in Kassel.
   'n Paar van die bome in die 7000 Eike kunswerk van Joseph Beuys langs
   Wegmannstraße in Kassel.
   Fredericianum met twee eike wat deur Joseph Beuys daar geplant is
   Fredericianum met twee eike wat deur Joseph Beuys daar geplant is
   Claes Oldenburg se kunswerk "Spitzhacke" wat vir d7 geskep is
   Claes Oldenburg se kunswerk "Spitzhacke" wat vir d7 geskep is

   Die Nederlandse kunshistorikus Rudi Fuchs was die kunsdirekteur van
   documenta 7 wat in 1982 gehou is. Fuchs het die Museum Fridericianum
   van buite laat restoureer en die binnekant laat moderniseer tot 'n
   eietydse museumgebou.^[4] d7 het dan ook 'n duidelike
   museum-georiënteerde karakter gehad. Eietydse kuns, geskep deur
   verskillende generasies, is op tradisionele wyse voorgestel in die
   museum wat gepoog het om kuns van die maatskaplike werklikheid te
   beskerm. Fuchs wou kuns bevry van die "verskeie beperkinge en sosiale
   parodieë waarin dit vasgevang is". Hy wou die uitstalling ook nie
   beperk tot 'n spesifieke teoretiese konsep nie. Hoewel Fuchs klem gelê
   het op die kunstenaar se individuele aard het hy nogtans in die
   uitstallingontwerp verwys na verbindings tussen die kunstenaars en
   hulle plek in kulturele tradisie. Kunswerke is nie volgens kunsstyle,
   groepe of geografiese oorsprong gerangskik nie en het eerder
   "individuele dialoë" gevolg.^[15]

   Fuchs se benadering was beskryf as "stelselmatig onstelselmatig". Hy
   wou Amerikaanse kuns van daardie tydperk direk met dié van Europa
   vergelyk. Op daardie stadium het daar egter ernstige twyfel geheers oor
   die krag en kwaliteit van Europese kuns. Veral die rigting wat die Nuwe
   Wildes (Neuen Wilden), 'n groep skilders in Duitsland, ingeslaan het,
   het gelyk of dit enige verwagtings van nuwe inhoud verydel het.^[2]

   Die klassieke genres, skilder en beeldhou, het 'n prominente plek
   ingeneem in d7 met bydraes van Marlene Dumas, Dan Graham, Anselm
   Kiefer, Richard Long, Bruce Naumann, Hermann Nitsch, Claes Oldenburg,
   Gerhard Richter en Andy Warhol. Die vernaamste werk by d7 was egter die
   7000 Eichen ("7000 Eikebome") van Joseph Beuys. In dié werk het Beuys
   7000 basaltstene op die Friedrichsplatz gedeponeer en ook die eerste
   van 7000 bome geplant. Oor die volgende vyf jaar is die oorblywende
   6999 bome in Kassel geplant: elkeen langs een van die basaltstene. Die
   laaste boom is op die openingsdag van d8 in Junie 1987 deur die
   kunstenaar se weduwee, Eva Wurmbacher-Beuys, geplant nadat Beuys in
   1986 gesterf het.^[4]^[15]

[wysig] documenta VIII, 1987

   Nam June Paik werk vir d8 op Duitse Posseël
   Nam June Paik werk vir d8 op Duitse Posseël

   documenta VIII van 1987 sou oorspronklik onder leiding van Harald
   Szeemann (wat ook vir d5 in 1972 verantwoordelik was) en Edy de Wilde
   georganiseer word. Inhoudelike verskille en spanning tussen die twee
   het die deurvoer van die konsep egter onmoontlik gemaak. Manfred
   Schneckenburger het hom bereid verklaar om nog 'n keer die
   wêreldkunsuitstalling in Kassel te reël.

   documenta VIII was dus die tweede documenta was deur die kunshistorikus
   Manfred Schneckenburger opgerig is. Die klem van d8 was egter anders as
   dié van d6. Hoewel klank- en video-installasies weer vername posisies
   ingeneem het, is skilderwerke so te sê geïgnoreer. In d8 het
   Schneckenburger gepoog om kuns se maatskaplike relevansie in die
   konflikgebied tussen onafhanklikheid en ingryping te ondersoek.^[16] Hy
   wou ook die kontakpunte tussen ontwerp, kuns en argitektuur ondersoek.
   Schneckenburger het enersyds afskeid geneem van modernisme met sy
   oortuiging dat daar geen duidelike grense tussen die verskillende
   dissiplines is nie, terwyl hy andersyds tog probeer het om 'n duidelike
   en oorsigtelike beeld van die kuns van sy tyd te gee.^[4] Nie alle
   kritici was dit eens dat dit geslaag was nie; die Duitse nasionale
   weekblad, Die Zeit, het byvoorbeeld gevoel dat d8 "minder van 'n
   uitstalling as 'n kaleidoskoop van produksies" was.

   Schneckenburger wou nie net die klassieke gaping tussen vryheid en
   toepassing van kuns ondersoek nie, maar wou ook kuns se potensiaal om
   verandering te weeg te bring - beide in die gebied van toegepaste kuns
   en in die gebied van sosiale utopieë - aan te toon; een jaar na
   Tsjernobil. Schneckenburger het die samelewing se teenwoordige verlies
   aan utopie geïllustreer deur werke van verskeie kunstenaars oor oorlog,
   onderdrukking en geweld te vertoon, soos byvoorbeeld Marie-Jo
   Lafontaine's se video-installasie Les Larmes d'Acier ("Die Trane van
   Staal"), wat 'n jong atletiese man vertoon het wat oefen teen die
   agtergrond van 'n Maria Callas aria.^[16]

   Die kunswêreld was egter besorg dat die vervaging van die grense tussen
   kuns, ontwerp en argitektuur neergekom het op die uitlewering van
   kunssinnige standpunte. Manfred Schneckenburger het self tot die
   gevolgtrekking gekom dat sy documenta-konsep, in plaas van om die
   bedoelde oopheid tussen ontwerp en argitektuur daar te stel, nuwe
   skeidsmure geskep het. ^[2]

[wysig] documenta IX, 1992

   Die documenta-Halle, ontwerp deur Jochem Jourdan en Bernhard Müller,
   wat vir d9, 1992 opgerig is.
   Die documenta-Halle, ontwerp deur Jochem Jourdan en Bernhard Müller,
   wat vir d9, 1992 opgerig is.

   documenta IX, 1992 is deur die charismatiese Belgiese kunshistorikus
   Jan Hoet as kunsdirekteur saamgestel. Hoet is in die rol ondersteun
   deur die Belgiese kurator Bart de Baere, die Italiaanse kunskritikus
   Pier-Luigi Tazzi en die kunskritikus Denis Zacharopoulos van
   Griekenland. Hoet was van 1975 tot 2003 direkteur van die Stedelijk
   Museum voor Actuele Kunst (SMAK) in Gent en was veral bekend vir sy
   baanbrekerprojek, Chambres d'Amis in 1986, waarin kuns in vyftig
   woonstelle in Gent uitgestal is.^[4]

   Byna geen ander documenta het swaarder onder die kritici deurgeloop
   nie. Tog het die bywoningsyfers wat vir die eerste keer 600 000
   verbygesteek het en die uitstalling se kommersiële sukses het die
   uitstalling se konsep regverdig. Hoet het niks uitgelaat wat nie
   aktueel was in die kunswêreld van 1992 nie.^[2] d9 het die grootste
   aantal ruimtes tot nog toe beslaan. Benewens die gevestigde
   Fridericianum en Orangerie is nuwe uitstalruimtes ingesluit, soos die
   Neue Galerie ("Nuwe Galery"), die trappe van die AOK
   medieseverskeringsmaatskappy en die Ottoneum (wat 'n natuurhistoriese
   museum huisves), tydelike geboue in die Karlsauepark en die
   nuut-opgerigte documenta-saal agter die teater. Laasgenoemde is deur
   die argitekte Jochem Jourdan en Bernhard Müller ontwerp. Die sewe
   geboue is aangevul deur talle openbare terreine in Kassel.^[4]^[17]
   Himmelsstürmer (Man wat na die hemel loop) van die kunstenaar Jonathan
   Borofsky wat as deel van d9 opgerig is.
   Himmelsstürmer (Man wat na die hemel loop) van die kunstenaar Jonathan
   Borofsky wat as deel van d9 opgerig is.

   Hoet het in d9 weggebreek van dokumenta-tradisie deur geen teoretiese
   konsep te ondersoek of 'n tematiese konteks te verskaf nie. Hy het die
   hooftaak van eietydse kuns gesien as die verskaffing van werklike
   subjektiewe ondervindings om te dien as teenwig vir 'n realiteit wat al
   hoe meer virtueel was. Hy het hom tydens die voorbereiding van die
   uitstalling as volg uitgelaat: "Kuns self sal ons vertel wie dit is.
   Nie ek nie. Ek kan slegs 'n kaartjie aanbied vir die ontdekkingsreis.
   [...] Die documenta moet nie besnoei word tot een sentrale idee nie. Ek
   het geen konsep nie. Ek bou slegs 'n struktuur wat 'n konsep voorstel."
   Die enigste leiding wat Hoet aan die toeskouer verskaf het was die
   liggaam as metafoor en hy het die documenta dan ook die titel "From
   body to body to the bodies" gegee. ^[4]^[17]

   Die d9 program het ook jazzopvoerings, boks en bofbal ingesluit.^[17]

   Soos met d8 het die uitstalling onder die kritici deurgeloop. Die New
   York Times het dit as leweloos en sinneloos beskryf en verklaar dat
   alhoewel daar uitstaande werke ten toon gestel is "hulle moes baklei
   vir aandag in 'n omgewing waar die sterkste, luidrugtigste en mees
   aggressiewe floreer".^[18]

[wysig] documenta X, 1997

   d10 kaartjie waarvoor Volkswagen 'n borg was
   d10 kaartjie waarvoor Volkswagen 'n borg was

   documenta 10 was die laaste documenta van die vorige millennium. Dit
   was ook die eerste wat deur 'n vrou saamgestel is, die Franse
   kunshistorikus, Catherine David. Hoewel David te vore 'n kurator van
   eietydse kuns by die Pompidou-sentrum was en later by die Galerie
   Nationale du Jeu de Paume, 'n lektor in eietydse kuns by die École du
   Louvre was, verskeie boeke gepubliseer en verskeie uitstallings
   georganiseer het, was sy relatief onbekend.^[19]^[20]

   David het die gedagte "kyk terug in die toekoms in" as sentrale motief
   vir die uitstalling gebruik. Sy het gelyktydig 'n kritiese oorsig oor
   die vorige vyftig jaar en 'n prognose van die toekoms aangebied.^[21]
   David het daarna gestreef om van al die "standaard bestanddel" van
   documenta gebruik te maak; vernuwing, vooruitgang en verandering en
   sodoende die tradisie van innovasie vas te vang; met gepaardgaande
   verrassing en omstredenheid.^[4] Sy het geen presedent gesien waarvan
   vooruit gegaan kon word nie en het haar benadering beskryf met die term
   "retroperspektief", wat ook as die benaming vir 'n gedeelte van die
   uitstalling gedien het.^[21]. Die moontlike toekoms van kuns is
   ondersoek met rekenaar- en internetgebaseerde kuns, die uitgebreide
   filmprogram in die BALi-Kino en die groot aantal videowerke. In die
   retroperspektive-uitstalling is verskeie ouer werke uitgestal,^[4]
   insluitend werke wat reeds tydens vorige documantas uitgestal was, soos
   Marcel Broodthaers se Section Publicité, Musée d'Art Moderne,
   Départment des Aigles wat te vore in 1972 tydens documenta 5 uitgestal
   is.^[21]

   'n Verdere teoretiese konsep onderliggend aan d10 was die oorweging dat
   estetiese produksie sy politiese omgewing moes insluit. David het d10
   gedefinieer as 'n "manifestation culturelle" ('n "kulturele
   gebeurtenis") en wou gehad het dat toeskouers die wêreldtoestand in die
   werk moes herken. Sleuteldatums geassosieer met beduidende maatskaplike
   en kulturele omwentelings het as kronologiese merkers gedien waarlangs
   kuns se politieke, sosiale, kulturele en estetiese verkenningsfunksies
   nagespoor is. David het haar taak benader vanuit die oortuiging dat
   documenta 'n fenomeen was wat tot 'n veelsydige kulturele gebeurtenis
   ontwikkel het.^[21] In die program 100 Tage–100 Gäste ("100 dae — 100
   gaste") is kunstenaars, digters, filosowe, sosioloë, wetenskaplikes en
   teater- en filmregisseurs uitgenooi om gedurende die 100 dae van
   documenta 10 voor te lees, te debatteer en besprekings te voer.
   Onderwerpe het gewissel van die effektiwiteit van kultuurbeleide teen
   die agtergrond van 'n wêreldmark tot vraagstukke rondom die grondslag
   van demokrasie.^[21] Die "spoor" of "weg", fisies sowel as as idee, het
   in dié opsig 'n belangrike rol gespeel: die besoeker is deur die stad
   Kassel gelei vanaf die Kultur Bahnhof, langs die Museum Fridericianum,
   die Friedrichsplatz, die Ottoneum en die Documenta-Halle, na die
   Orangerie in Karlsauepark om sodoende die verbinding tussen die stad en
   documenta sigbaar te maak. Langs die pad is verskeie werke vertoon,
   soos dié in die voetgangerstonnel by die stasie. Sommige van die werke
   sou skaars as kunswerke erken word, soos Hans Haacke se straatplakkate
   of die rooi neon-letters van Peter Friedl se werk, KINO, wat op die dak
   van die documenta-saal geplaas is. ^[4]

[wysig] documenta XI, 2002

   Duitse posseël oor d11
   Duitse posseël oor d11

   documenta 11 was die eerste wat deur 'n kunsdirekteur wat nie van
   Europese oorsprong was nie, gereël te word: Okwui Enwezor was in
   Nigerië gebore en het sedert 1963 in die VSA gewoon en gewerk. Enwezor
   was te vore die kunsdirekteur van die tweede Johannesburg Biennale
   (1996–1997) en was kurator van talle uitstallings in die wêreld se
   voorste galerye en museums.^[22]. Hy wou met sy span van ses
   assistent-kuratore die eerste documenta van die 21ste eeu saamstel
   rondom die tema "postkoloniale problematiek".^[4]

   documenta 11 was in terme van inhoud, tydskaal en geografiese dimensies
   aansienlik breër in strekking as enige vorige documenta.^[21] Die
   documenta 11 uitstalling in Kassel is voorafgegaan deur vier sogenaamde
   Platforms met die uitstalling in Kassel as die vyfde Platform. Die
   Platforms het 'n verskeidenheid komplekse onderwerpe behandel deur 'n
   reeks openbare debatte oor die historiese en teoretiese analise van
   postkoloniale magsverhoudinge. Die konferensies sou sorg vir die
   teoretiese verdieping van die uitstallingtema:^[23]
     * Platform1, Democracy Unrealized ("Demokrasie onverwesenlik"), het
       in Wene,Oostenryk plaasgevind van 15 Maart tot 20 April 2001 en is
       van 9 tot 30 Oktober 2001 in Berlyn, Duitsland voortgesit.^[23]
     * Platform2, Experiments with Truth: Transitional Justice and The
       Processes of Truth and Reconciliation ("Eksperimente met die
       waarheid: tradisionele regstelsels en die prosesse van waarheid en
       versoening"), het in New Delhi, Indië, plaasgevind van 7 tot 21 Mei
       2001 en het bestaan uit vyf dae van openbare paneelbesprekings,
       lesings en debatte, sowel as 'n videoprogram wat meer as 30
       dokumentêre en fiksie films ingesluit het.^[23]
     * Platform3, Créolité and Creolization ("Kreolisme en kreolisering"),
       is gehou op die Wes-Indiese eiland Sint Lucia in die Karibiese
       gebied tussen 12 Januarie en 16 Januarie 2002.^[23]
     * Platform4, Under Siege: Four African Cities, Freetown,
       Johannesburg, Kinshasa, Lagos (Onder beleëring: vier Afrika stede,
       Freetown, Johannesburg, Kinshasa, Lagos"), is in Lagos, Nigerië,
       gehou van 15 tot 21 Maart 2002 en het die huidige stand van sake
       van vinnig groeiende stedelike sentra in Afrika behandel in 'n
       openbare simposium en 'n werkswinkel Urban Processes in
       Africa.^[23]

   By die die uitstalling in Kassel, of Platform5, is kunstenaars van
   lande wat nog nooit te vore verteenwoordig is nie uitgenooi om 'n
   waarlik internasionale ondervinding te skep as 'n uitstalling van
   wêreldkuns in 'n globale postkoloniale stadium. Die uitstalling het as
   toevoeging en weerspieëling op die diskursiewe platforms gedien. Die
   tentoonstelling self was egter nie 'n bloot visuele voorstelling van
   die konferensies nie. Die wisselwerking tussen die verskillende
   platforms het aangetoon dat estetiese ondervinding 'n intellektuele
   aktiwiteit is wat staat maak op kennis en onderskeidende vermoë.
   Nogtans was baie van die werk op die uitstalling steeds toeganklik
   sonder indiepte agtergrond oor die uitstallingtema. Onderwepe wat deur
   die uitstalling aangespreek is het ingesluit: die menseslagting in
   Rwanda, Palestynse geskiedenis, Amerikaans-Mexikaanse grensspanninge,
   rassisme in Europa en arbeidsgeskille in Suid-Afrika.^[21]^[24]
   Benewens die tradisionele uitstalruimtes in die Fridericianum, die
   Kulturbahnhof, die Orangerie en die Karlsaue, is die Bindingbrouery tot
   die uitstalling toegevoeg. Enwezor het gemeen dat hedendaagse kuns in
   die publieke domein hoort. Hy het ook geglo ook dat die meganismes wat
   kuns dié publieke posisie verskaf heroorweeg moet word en dat nie net
   kuns en die plek daarvan in die samelewing bespreek moet word nie, maar
   ook die algehele magstruktuur in die wêreld. Verder het hy geglo hy dat
   die doel van kuratorskap nie is om 'n "smaakmaker" te wees nie, maar om
   "kennis te produseer" - nie net van kuns nie, maar van die wêreld
   waarin dit gemaak word.^[24]

   d11 het as die mees politiese documenta tot dusver gemengde reaksie by
   kritici uitgelok. Nie almal was dit eens dat die komplekse en
   ambisieuse mandaat van d11 suksesvol uitgevoer is nie.^[25] Al is 'n
   magdom materiaal aangebied vir weerspieëling op die tema, het Enwezor
   die publiek uiteindelik onduidelik gelaat oor "eietydse kuns se
   vooruitsigte en die posisie daarvan in die skep van
   interpretasiemodelle vir die verskillende aspekte van vandag se
   begripvormende wêrelde".^[21]

[wysig] documenta XII, 2007

   Tanaka Atsuko se "Tokyo Work" (1955), 2007 rekonstruksie by documenta
   12
   Tanaka Atsuko se "Tokyo Work" (1955), 2007 rekonstruksie by documenta
   12

   Die kunsdirekteur vir documenta 12 was Roger M. Buergel wat saam met sy
   eggenoot, die kunshistorikus Ruth Noack, die twaalfde documenta
   saamgestel het. Noack was ook die kurator van die uitstalling. Buergel
   is in 1962 in Berlyn gebore en is 'n uitstallingmaker, kritikus en
   dosent. Toe hy in 2003 gekies is om d12 saam te stel het hy geen
   ervaring met groot uitstallings gehad nie, was hy nie verbonde aan 'n
   museum of kunsvereniging nie, en het hy geen duidelike ideë gehad wat
   hy op d12 wou vertoon nie.^[26]
   Documenta 12 kunsdirekteur Roger M. Buergel and kurator Ruth Noack
   Documenta 12 kunsdirekteur Roger M. Buergel and kurator Ruth Noack

   Buergel en Noack wou met drie leitmotiewe aan kuns, maar ook aan die
   kunspubliek vra: "Is moderniteit ons antikwiteit?, Wat is die blote
   lewe? Wat moet gedoen word?" Buergel het gemeen meen dat ons "beide
   binne én buite" moderniteit staan, afgeskrik deur die geweld daarvan en
   verlei deur die potensiaal daarvan. Met die eerste vraag wou hy
   ondersoek of moderniteit oor alle verskille heen 'n gemene planetêre
   horison kan verskaf. Hy het ook gevra ook of kuns die medium vir die
   kennis is. Met die tweede vraag het hy die kwesbaarheid en
   blootstelling van bestaan ondersoek. "Waaruit bestaan die lewe eintlik
   as alles wat nie wesenlik is nie verwyder word?" en "Help kuns om te
   bepaal wat wesenlik is?" Met die derde vraag wou hy weet wat ons moet
   leer om globalisering intellektueel en geestelik te hanteer; en of dit
   'n vraag van estetiese opvoeding en ontwikkeling is.^[27] ^[28]
   Binneaansig van Aue-Pavilion
   Binneaansig van Aue-Pavilion

   documenta 12 het soos vorige documentas verskeie geboue in Kassel
   gebruik, insluitend die tradisionele documenta ruimtes: die
   Fridericianum, documenta-saal en die Neue Galerie. Met d11 in 2002 het
   Okwui Enwezor 'n voormalige brouerygebou as deel van die uitstalling
   gebruik om die verhoogde ruimtebehoeftes en besoekersgetalle te
   hanteer. Buergel het verkies om eerder vir die duur van die uitstalling
   'n geheel en al nuwe tydelike gebou in Karlsauepark op te rig: die
   Aue-Pavillon. Die 9 500-m² Aue-Pavillon is deur die Franse argitekte
   Anne Lacaton en Jean-Philippe Vassal ontwerp en van industriële
   voorafvervaardigde kweekhuisonderdele gebou. Die argitekte se
   oorspronklike idee was 'n ligte, deurskynende pawiljoen. As gevolg van
   bewaringsoorwegings is die ontwerp aangepas en is die dak en mure met
   'n silwerige materiaal bedek om kunswerke daarbinne van sonlig te
   beskerm.^[29] Met die insluiting van die sjef Ferran Adria in d12 was
   sy restaurant, elBulli naby Barcelona, ook een van die "uitstalruimtes"
   vir d12.^[30]. Verder is nog 'n 18de eeuse gebou, Schloss Wilhelmshöhe,
   vir d12 gebruik. Twee films is ook in die Kulturzentrum Schlachthof, in
   die noordelike deel van Kassel vertoon.
   Rooi papawerveld in die Friedrichsplatz by Documenta 12
   Rooi papawerveld in die Friedrichsplatz by Documenta 12

   documenta 12 het die werk van 109 kunstenaars uit 43 lande uitgestal.
   Die uitstalling is deur 754 301 besoekers, 4 390 kunskenners en 15 537
   joernaliste uit 52 lande bygewoon. d12 het min van die gevestigde
   eietydse kunstenaars ingesluit.

   documenta 12 het swaar onder die kritici in veral die Engelstalige pers
   deurgeloop. Die Telegraph het dit as "Die slegste kunsuitstalling ooit"
   beskou,^[31] die Guardian het dit "100 dae van onbekwaamheid"
   genoem^[32] en die New York Times het gemeen dat die gewigtige vrae
   moontlik te sag gestel is.^[33] Ook Die Welt het gemeen dat die
   mislukking van die papawerveld van Sanja Ivekovic voor die
   Fridericianum, wat besoekers begroet wanner hulle by d12 aangekom het,
   moontlik 'n teken van die hele uitstalling was.^[34] Ook kunstydskrifte
   het soos met ander documentas gemengde resensies gelewer. Die Duitse
   tydskrif ART het tot die slotsom gekom dat documenta 12 breedweg uit
   "bleek" kuns bestaan het, dat dit groot flaters gehad het en dat dit
   klaaglik gefaal het as 'n wêrelduitstalling. Die tydskrif het gemeen
   dat alhoewel dit nie 'n totale mislukking was nie, dit beslis nie 'n
   baanbrekende toekomsmodel was nie. Art in America was effens meer
   positief met die uitspraak "Ondersteun deur 'n bekende – en
   onheilspellende – mengsel van mandarynse teorie en populistiese
   ambisie, is die historiese en geografies inklusiewe weergawe van die
   twee keer per dekade uitstalling verbasend lonend".^[35] Frieze het
   gemeen, met verwysing na 'n vroeëre stelling van Buergel dat hy opsoek
   was na 'n meer "poreuse vorm van organisering", dat "die uitstalling so
   poreus [is] soos 'n argument; vol oppervlakkige verbindings, baie keer
   gemaak in onkunde van werklike konsepte van vertoning inherent tot die
   werk op die uitstalling.^[36] Meeste kritici was dit eens dat die
   Aue-Pavilion met sy teervloer 'n swak keuse as uitstalruimte was en
   selfs die argitekte het hulle van die projek gedistansieer na al die
   kompromieë wat aangegaan is.^[29]

[wysig] documenta XIII, 2012

   documenta 13 sal van 9 Junie tot 16 September 2012 gehou word.

[wysig] Uitstalruimtes

   Museum Fridericianum met die Zwehrentoring sigbaar
   Museum Fridericianum met die Zwehrentoring sigbaar

   Die Museum Fridericianum was reeds sedert die eerste uitstalling in
   1955 een van die hoof uitstalruimtes van documenta. Die Museum
   Fridericianum is in 1779 geopen en word beskou as die eerste openbare
   museum op die Europese vasteland. Met die bombardering van die Tweede
   Wêreldoorlog is die gebou erg beskadig en het slegs die fasade en die
   Zwehrentoring behoue gebly. Die museum was voorlopig vir die eerste
   documenta in 1955 herbou.^[37] Rudi Fuchs het die Museum Fridericianum
   vir die 1982 documenta van buite laat restoureer en die binnekant laat
   moderniseer tot 'n eietydse museumgebou. Sedert 1988 dien die gebou as
   'n kunsruimte wanneer documenta nie aan die gang is nie.
   Die Orangerie
   Die Orangerie

   In 1959 is die Orangerie en die Palais Bellevue tot die uitstalruimtes
   vir documenta 2 toegevoeg. Die Orangerie is in die Staatspark Karlsaue
   geleë. Dit is tussen 1703 en 1711 deur Landgraaf Karel gebou. Tydens
   die Tweede Wêreldoorlog is die Orangerie in 'n Britse lugaanval in
   Oktober 1943 erg beskadig. Die ruïne is voorlopig gerestoureer en die
   gebou het in 1955 as 'n uitsallingsoord vir die tweede
   Bundesgartenschau (tuinskou waaruit documenta ontstaan het) gedien. In
   die 1970's is die voorkoms van die gebou gerestoureer. Die fasade is
   die enigste deel wat lyk soos in 1872; die binnekant is geheel en al
   oor ontwerp en oor gebou. Die Orangerie is ook vir 'n aantal ander
   documenta insluitend d3, d9 en d10 gebruik. Die Palais Bellevue is in
   1714 ook deur Landgraaf Karel opgerig. Die gebou het aanvanklik as 'n
   observatorium gedien en later as van die nou vernietigde Schloss
   Bellevue. Dit huisves vandag die Grimm-broers-museum wat weer in 1992
   as uitstalruimte gebruik is.^[4]
   Palais Bellevue wat nou ook die Grimm-broers-museum huisves
   Palais Bellevue wat nou ook die Grimm-broers-museum huisves

   Die Orangerie is in die Staatspark Karlsaue geleë. Reeds met documenta
   2 in 1959 is beelde voor die Orangerie in die Karlsaue park uitgestel.
   Die park is tussen 1700 en 1770 as 'n enorme barokpark deur die
   Landgrawe Karel en Friedrich II gebou. Van 1787 af is die formele tuin
   in stadiums oorgebou op grond van eietydse Engelse landskaptuine.^[38]
   In 1996 was die gebruik om beeldhouwerk buite die Orangerie uit te stal
   laat vaar en is werke in los groepering op die Karlswiese weivelde in
   die park uitgestal. Christo se 85 meter-hoë "5 600 Cubic Meter Package"
   is in die middel van die veld opgerig en het daarmee 'n nuwe begrip van
   "kuns wat niemand kan miskyk nie" daargestel.^[39]
   Die tydelike uitstalruimtes van d9 in 1992
   Die tydelike uitstalruimtes van d9 in 1992

   Die enigste permanente uitstalruimte wat spesifiek vir documenta gebou
   is, is die documenta-Halle, 'n glas-, beton- en staalgebou wat in 1989
   deur die argitekte Jourdan en Müller ontwerp is en vir die eerste keer
   vir documenta 9 in 1992 gebruik is. Dit sluit 1 400 m² uitstalruimte
   in, sowel as ongeveer 700 m² vir kantore, 'n kafeteria, bewaarplek,
   ens.^[40]

   Vir documenta IX in 1992 is die Museum Fridericianum die
   Friedrichsplatz daarvoor, die Neue Galerie, en die natuurhistoriese
   museum Ottoneum asook die tydelike Aue-pawiljoene in Karlsauepark en
   die Brüder Grimm-Museum ook ingespan as uitstalruimtes. Die Neue
   Galerie is 1877 as museumgebou gebou volgens die planne van die argitek
   Heinrich von Dehn-Rotfelser. Benewens die terugkerende
   documenta-uitstalling word internasionale kunsuitstallings daar gehou
   en beelde uit Kassel se geskiedenis uitgestal.^[41] Die tydelike
   Aue-pawiljoene van d9 in Karlsauepark is in 1994 na Almere geskuif,
   waar dit onderdakskuiling bied aan die Museum De Paviljoens.^[4]
   Die Ottoneum
   Die Ottoneum

   Die Ottoneum wat vandag die natuurhistoriese museum huisves is
   aanvanklik tussen 1603 en 1606 deur die Architekn Wilhelm Vernukken in
   opdrag van Landgraaf Moritz as die eerste permanente teater in
   Duitsland opgerig. Die Ottoneum is na die Landgraaf se lieflingseun,
   Otto, vernoem. Die Ottoneum is in die middestad van Kassel aan Steinweg
   geleë, naby die Friedrichsplatz, waar documenta se hoofuitstalruimte,
   die Museum Fridericianum, geleë is.^[42]
   Kulturbahnhof
   Kulturbahnhof

   In 1995 is Kassel se hoofstasie herstel en herontwerp om die sogenaamde
   Kulturbahnhof ("kultuurtreinstasie") daar te stel. Kunsgalerye, 'n
   argiteksentrum, gastronomiesentrum, 'n uitsalruimte vir komiese kuns,
   die "Caricatura" en twee filmteaters is in die stasie opgerig. In 1997
   was Kulturbahnhof die beginpunt van die documenta-roete.

   In 2002 is die voormalige Bindingbrouery as uitstalruimte vir documenta
   11 gebruik. Die brouery is in 1861 as Brauerei Losch langs die
   Fuldarivier opgerig, later as Herkules-Brauerei herdoop en uiteindelik
   in 1972 Binding-Brauerei genoem.^[43] Dit is oor die verloop van die
   volgende 100 jaar vier keer uitgebrei. Nadat die brouery in 1999
   gesluit is, is die Duits-Italiaanse argiteksfirma Kühn Malvezzi in 2001
   aangestel om die gebou aan te pas vir gebruik in documenta 11. Die
   argitekte het die terrein omskep in 'n ideale kunsruimte deur 'n
   buigsame rooster te ontwerp wat vir kuratoriale redes aangepas kan word
   tot die dag voor die uitstalling. Minimale inbreuk is gemaak op die
   essensie van die gebou en die gedeeltelik geskiedkundige fasade. Dit is
   gedoen deur 'n eenvormige 5-meter-hoë wit muurstruktuur te gebruik om
   die uitstalruimte te skep. Die roosterontwerp het 'n modulêre matriks
   met kamers van verskillende groottes en uitlegte moontlik gemaak; soos
   in 'n stad. Die brouery is nie vir d12 gebruik nie en ondanks verskeie
   pogings deur die stad Kassel kon 'n nuwe kommersiële gebruik vir die
   gebou nog nie weer gevind word nie.^[44]^[45]^[46]

   Die Bindingbrouery is nie 2007 vir documenta 12 gebruik nie. Om genoeg
   uitstalruimte te verseker is die tydelike Aue-pawiljoen in die Karlsaue
   opgerig. Die 9500 m² gebou is deur die Franse argitekte Anne Lacaton en
   Jean-Philippe Vassal ontwerp en van industriële voorafvervaardigde
   kweekhuis onderdele gebou. Die argitekte se oorspronklike idee was 'n
   ligte deurskynende pawiljoen wat sou herinner aan die Crystal Palace:
   'n 1851 glasgebou in Londen wat die wêreld aan deursigtige mure en
   dakke bekendgestel het. Die argitekte is veral bekend vir die ontwerp
   van die Palais de Tokyo eietydse-kunsgalery in Parys wat in 2001
   voltooi is. Die gebou was op die kortlys vir die Mies van der Rohe-prys
   in 2003 en was sedertdien geweldig invloedryk as moontlik een van die
   mees ekstreme "found-space" galerye.^[47] In die Aue-pawiljoen wou
   Lacaton en Vassal hê dat die gebou oop en lig moes wees en dat
   natuurlike ventilasie die binnekant met die klimaat van Kassel sou
   verbind. As gevolg van bewaringsoorwegings het Tim Hupe, die argitek
   wat die werk op die terrein bestuur het, die gebou aangepas deur die
   dak en mure met 'n silwerige materiaal te bedek om kunswerke daarbinne
   teen sonlig te beskerm. Lacaton het beweer dat die drapering en
   gepaardgaande lugversorging "'n gebrek aan respek" vir argitekte
   verteenwoordig, waarop Buergel geantwoord het dat argitekte opsy moet
   staan vir die behoeftes van kuns en kunstenaars.^[48] Die aanpassings
   aan die argitekte se visie het veroorsaak dat die Aue-pawiljoen met sy
   bruin geverfde teervloer 'n "mistroostige, deurmekaar, gelapte
   oplossing" was. Weerkaatsings van ligte en buitemure het besoekers se
   sig van foto's en tekening wat agter glas geraam is versper en by baie
   werke was die konstruksie se pilare en balke in die pad.^[29]

   Buergel het op 'n stadium verklaar dat die "tyd vir die installering
   van uitstallings in ou industriële ruimtes verby is".^[49] Tog is die
   Kulturzentrum Schlachthof 'n vooroorlogse steen voormalige slaghuis in
   d12 gebruik om twee films te vertoon: Hito Steyerl se Journal No. 1 -
   An artist's impression en Artur Żmijewski se Them. Journal Nr. 1 is die
   titel van 'n Bosniese maandelikse nuusfilm uit 1947 wat in die Bosniese
   oorlog in die vroeë 1990's vernietig is. Die video installasie Journal
   Nr. 1 - An artist’s impression herkonstrueer 'n toneel uit die nuusfilm
   wat handel oor die alfabetisering van Moslem vroue.^[50] Żmijewski se
   Them is 'n sosiale eksperiment waarin verteenwoordigers van botsende
   sosiale groepe (konserwatiewes, patriotiese Katolieke, nasionalistiese
   Poolse jeug, linksgesinde sosialiste, demokrate en vryheidsvegters) in
   'n werkswinkel gevra was om 'n simboliese sentrum te skep. Dit het die
   deelnemers gedwing om te onderhandel, veg of terug te trek.^[51]

   Schloss Wilhelmshöhe in Bergpark Wilhelmshöhe, aan die westelike rand
   van Kassel, is vir die eerste keer in 2007 as uitstallingsoord vir
   documenta gebruik. Die Wilhelmshöhe-kasteel is in verskeie stadiums van
   1786 af gebou. Landgraaf Willem IX, wat later Prins Elektor Willem I
   geword het, het die kasteel ontwikkel en terselfdertyd die omliggende
   barokpark tot 'n Engelse landskaptuin herontwerp. 'n Bom het die
   middelste deel van die kasteel aan die begin van 1945 vernietig. Die
   gebou is eers in 1968-1974 gerestoureer, waartydens dit ook aangepas is
   om as kunsmuseum te dien. Nadat konstruksieprobleme die sluiting van
   die museum in 1994 genoodsaak het, is dit weer in Junie 2000 geopen.
   Die Schloss Wilhelmshöhe-museum huisves onder andere die oudheid
   versameling, 'n galery van skilderye van ou meesters, 'n grafiese
   kunsgalery en 'n versameling skilderye en beeldhouwerke van 1750
   af.^[52] Werke by Wilhelmshöhe het die rysvelde van die Thaise
   kunstenaar Sakarin Krue-on ingesluit wat in terrasse in die bergpark
   geplant is. ^[53]

[wysig] Lys van documenta-uitstallings

     * documenta 1, 16 Julie - 18 September 1955, kunsredakteur Arnold
       Bode, 130 000 besoekers
     * documenta 2, 11 Julie - 11 Oktober 1959, kunsredakteurs Arnold
       Bode, Werner Haftmann, 134 000 besoekers
     * documenta 3, 27 Junie - 5 Oktober 1964, kunsredakteurs Arnold Bode,
       Werner Haftnmann, 200 000 besoekers
     * documenta 4, 27 Junie - 6 Oktober 1968, kunsredakteur: documenta
       raad wat uit 24 lede bestaan het, 220 000 besoekers
     * documenta 5, 30 Junie - 8 Oktober 1972, kunsredakteur Harald
       Szeemann, 228 621 besoekers
     * documenta 6, 24 Junie - 2 Oktober 1977, kunsredakteur Manfred
       Schneckenburger, 343 410 besoekers
     * documenta 7, 19 Junie - 28 September 1982, kunsredakteur Rudi
       Fuchs, 378 691 besoekers
     * documenta 8, 12 Junie - 20 September 1987, kunsredakteur Manfred
       Schneckenburger, 474 417 besoekers
     * documenta IX, 13 Junie - 20 September 1992, kunsredakteur Jan Hoet,
       603 456 besoekers
     * documenta X, 21 Junie - 28 September 1997, kunsredakteur Catherine
       David, 628 776 besoekers
     * documenta 11, 8 Junie - 15 September 2002, kunsredakteur Okwui
       Enwezor, 650 924 besoekers
     * documenta 12, 16 Junie - 23 September 2007, kunsredakteur Roger
       Buergel, 754 301 besoekers
     * documenta 13, 9 Junie - 16 September 2012, kunsredakteur sal in
       Desember 2008 aangekondig word

[wysig] Eksterne skakels

     * documenta 12 -- amptelike webwerf van die documenta 12 (2007)
     * http://www.documenta.de -- amptelike webblad of die documenta
     * documentaX -- amptelike argief van die documenta X (1997), eerste
       om die internet in te sluit
     * [2] argief van documenta X
     * [3] argief van documenta kunsenaars
     * Artikel van die Goethe-Instituut oor documenta 12
     * Artikel van die Goethe-Instituut oor die geskiedenis van die
       documenta

[wysig] Verwysings

    1. ^ Art South Africa, At the end of Documenta 12..., Besoek op 28
       Desember 2007
    2. ^ ^2,00 ^2,01 ^2,02 ^2,03 ^2,04 ^2,05 ^2,06 ^2,07 ^2,08 ^2,09 ^2,10
       ^2,11 ^2,12 ^2,13 ^2,14 ^2,15 Goethe Instituut, KuBus 7 - 40 years
       of the documenta, Besoek op 17 Desember 2007.
    3. ^ DOKUMENTA KASEL 16/06 -- 23/09 2007, documenta, Besoek op 28
       Desember 2007
    4. ^ ^4,00 ^4,01 ^4,02 ^4,03 ^4,04 ^4,05 ^4,06 ^4,07 ^4,08 ^4,09 ^4,10
       ^4,11 ^4,12 ^4,13 ^4,14 ^4,15 ^4,16 ^4,17 ^4,18 Ralph Kits,
       documenta X - Over de documenta van Catherine David en de reacties
       in de Nederlandse pers, Doktorale skripsie, Kunsgeskiedenis,
       Fakulteit Geesteswetenskappe, Opleiding Kunstgeschiedenis,
       Universiteit Utrecht, Junie 2007.
    5. ^ ^5,0 ^5,1 ^5,2 ^5,3 DOKUMENTA KASEL 16/06 -- 23/09 2007, d4 1968,
       Besoek op 18 Desember 2007
    6. ^ Cristoph Lange, The Spirit of Documenta, Art-Philosophical
       Reflections', 50 Jahre / Years documenta 1955-2005. Archive in
       motion, Kassel 2005, p. 14 - hier aangehaal deur Ralph Kits
    7. ^ ^7,0 ^7,1 DOKUMENTA KASEL 16/06 -- 23/09 2007, d2 1959, Besoek op
       17 Desember 2007.
    8. ^ ^8,0 ^8,1 ^8,2 ^8,3 DOKUMENTA KASEL 16/06 -- 23/09 2007, d3 1964.
       Besoek op 18 Desember 2007.
    9. ^ Die Venesiese Biennale is 'n groot kunstuitstalling wat elke
       ander jaar in Venesië gehou word (biennale is Italiaans vir
       "twee-jaarliks".
   10. ^ Time Magazine, Signals of Tomorrow. Vrydag 12 Jul. 1968. Besoek
       op 18 Desember 2007.
   11. ^ d4 1968 by documenta12.de. Laaste besoek op 10 Januarie 2008.
   12. ^ ^12,0 ^12,1 ^12,2 ^12,3 ^12,4 DOKUMENTA KASEL 16/06 -- 23/09
       2007, d5 1972. Besoek op 18 Desember 2007.
   13. ^ documenta 5 inligtingsblad. Besoek op 18 Desember 2007.
   14. ^ ^14,0 ^14,1 ^14,2 ^14,3 DOKUMENTA KASEL 16/06 -- 23/09 2007, d6
       1977. Besoek op 18 Desember 2007.
   15. ^ ^15,0 ^15,1 DOKUMENTA KASEL 16/06 -- 23/09 2007, d7 1982. Besoek
       op 20 Desember 2007.
   16. ^ ^16,0 ^16,1 DOKUMENTA KASEL 16/06 -- 23/09 2007, d8 1987. Besoek
       op 20 Desember 2007.
   17. ^ ^17,0 ^17,1 ^17,2 DOKUMENTA KASEL 16/06 -- 23/09 2007, d9 1992.
       Besoek op 20 Desember 2007.
   18. ^ New York Times, ART VIEW; At Documenta, It's Survival Of the
       Loudest. Besoek op 21 Desember 2007.
   19. ^ Masao Miyoshi, Radical Art at documenta X, [New Left Review],
       Vol. a, 1998, Besoek op 21 Desember 2007
   20. ^ New York Times, 'Suddenly I Have Hundreds Of Friends'. Besoek op
       21 Desember 2007.
   21. ^ ^21,0 ^21,1 ^21,2 ^21,3 ^21,4 ^21,5 ^21,6 ^21,7 DOKUMENTA KASEL
       16/06 -- 23/09 2007, d10 1997. Besoek op 21 Desember 2007.
   22. ^ san fransisco art institute, OKWUI ENWEZOR. Besoek op 21 Desember
       2007.
   23. ^ ^23,0 ^23,1 ^23,2 ^23,3 ^23,4 Platform5 documenta11, Platforms.
       Besoek op 21 Desember 2007.
   24. ^ ^24,0 ^24,1 The New York Times, His Really Big Show, Besoek op 22
       Desember 2007
   25. ^ Nicole Katz skryf in Haiku Review "But on the ground, the complex
       and ambitious mandate of Documenta 11 translated into a stunning
       array of artistic banality. It felt like the art world's answer to
       the Earth Summit. Every oppressed minority represented,
       irrespective of artistic merit."[1]. Maria Fernandez kom egter tot
       'n meer positiewe gevolgetrekking in Documenta-Dreaming waarin sy
       beskryf hoe d11 in sekere opsigte voortgebou het op wat David in
       d10 begin het. Die Guardian-resensie, Being here now, deur Adrain
       Searle, kom tot die gevolgtrekking dat d11 "ongelyk [is], met tye
       ergerlik, ontstellend en self opbeurend, Documenta 11 is nie 'n
       perfekte tentoonstelling nie. Dit is nie 'n perfekte wêreld nie."
       In Documenta's Global Reach stel Mark von Schlegell: “Strolling
       down Documenta’s hallways, resting one’s feet on its benches,
       sitting in its rainy cafés, one encountered different answers to
       that nebbish question of whether and how politics belong in art—but
       it was everywhere in evidence that art belongs in politics.” Sien
       ook Matthew Hyland se resensie vir die boek oor Platform1,
       Democracy-Unrealized en Documenta 11 by frieze.com.
   26. ^ Buergel aangehaal deur Hanno Rauterberg in: Revolte in Kassel,
       DIE ZEIT, 12. April 2007 Nr. 16, besoek op 23 Desember 2007
   27. ^ documenta 12, Leidmotiewe de en. Besoek op 23 Desember 2007.
   28. ^ documenta 12, Uitstalling de en. Besoek op 23 Desember 2007.
   29. ^ ^29,0 ^29,1 ^29,2 Universes in Universe -Welten in Kunst,
       Aue-Pavilion. Besoek op 23 Desember 2007.
   30. ^ The Guardian, Food can be artistic - but it can never be art.
       Besoek op 23 Desember 2007.
   31. ^ Telegraph, The worst art show ever. Besoek op 23 Desember 2007
   32. ^ The Guardian, 100 days of ineptitude. Besoek op 23 Desember 2007.
   33. ^ New York Times, Asking Serious Questions in a Very Quiet Voice.
       Besoek op 23 Desember 2007.
   34. ^ Uta Baier, Die Welt, Sinnsuche, so schwer wie ein Ironman-Lauf.
       15 Junie 2007. Besoek op 23 Desember 2007.
   35. ^ Art in America, Documenta 12: a dense weave. Besoek op 23
       Desember 2007.
   36. ^ frieze, Mixed Messages. Besoek op 23 Desember 2007.
   37. ^ Universes in Universe -Welten in Kunst, Museum Fridericianum.
       Besoek op 23 Desember 2007.
   38. ^ UNESCO World Heritage Centre, Gardens of the Landgraves in and
       around Kassel. Besoek op 24 Desember 2007.
   39. ^ Documenta Kassel
   40. ^ documenta-Halle, HISTORIE. Besoek op 25 Desember 2007.
   41. ^ Reiseführer, Neue Galerie. Besoek op 24 Desember 2007.
   42. ^ Naturkundemuseums im Ottoneum, Kassel, Geschichte. Sien ook in
       Engels: Short Guide. Besoek op 24 Desember 2007.
   43. ^ Die unterneustadt – Kassel Quartier am Fluss, Binding-Brauerei
       (ehemals Herkules-Brauerei). Besoek op 25 Desember 2007.
   44. ^ ARTFACTS.NET, Documenta 11, Besoek op 25 Desember 2007
   45. ^ Kühn Malvezzi, Documenta 11, Besoek op 25 Desember 2007
   46. ^ europaconcorsi, Documenta 11 Kassel. Besoek op 25 Desember 2007.
   47. ^ iconeye, Lacaton and Vassal, icon 020, Februarie 2005
   48. ^ Latest News, Greenhouse effect at Documenta art expo in Germany.
       Besoek op 25 Desember 2007.
   49. ^ artnet, LOST IN SPACE. Besoek op 25 Desember 2007.
   50. ^ DOKUMENTA KASEL 16/06 -- 23/09 2007, Hito Steyerl, Besoek op 24
       Desember 2007
   51. ^ DOKUMENTA KASEL 16/06 -- 23/09 2007, Artur Żmijewski. Besoek op
       24 Desember 2007.
   52. ^ universes-in-universe, Wilhelmshöhe Castle. Besoek op 25 Desember
       2007.
   53. ^ artcritical.com, Documenta 12, deur David Cohen Besoek op 25
       Desember 2007

   Wikimedia Commons Meer media omtrent hierdie onderwerp kan gevind word
                     onder die kategorie Documenta by die Wikimedia Commons.

   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Eietydse kuns • Hesse • Kunsuitsallings • Kassel

