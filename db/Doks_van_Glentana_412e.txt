Doks van Glentana


   Die Doks van Glentana is 'n bekende droogdok wat op Saterdag, 1
   November 1902, om 18H20 sy laaste rusplek gevind het by Glentana, 'n
   pragtige strandgebied ‘n paar kilometer oos van Mosselbaai, naby
   Haroldsbaai.

   Die strand is relatief smal met spierwit sand, afgewissel met rotse en
   omring deur hoë landmassas. Dit is hier waar die droogdok lê wat onder
   die plaaslike bevolking bekend as die "Doks",

   Hierdie droogdok was vanaf die skeepswerwe van Newcastle-on-Tyne,
   Engeland op sleeptou na Durban, toe 'n geweldige storm op see losgebars
   het. 'n Sterk noord-westewind, wat later suid-wes gedraai het, het die
   dok en die stoomskip, Barolong, wat dit op sleeptou gehad het,
   landwaarts gedwing.

   Die Barolong was nie opgewasse teen die krag van die storm nie, en die
   kaptein was verplig om die verbindingskabels te verbreek om ten minste
   die skip te red. Die dok met sy bemanning was aan sy lot oorgelaat en
   die bemanning het hulle voorberei, deur van die reddingsbote laat sak
   en reddingsgordels aan te sit. Die uitsonderlike hoë deining het egter
   die splinternuwe dok oor die rotse gelig en mooi regop, tussen
   "Adam-se-bank" en die "Platbankies", bo-op 'n skerp rots neergesit,
   waar dit steeds na 103 jaar lê.

   Verskeie pogings is later aangewend om dit weer vlot te maak, maar te
   wyte aan die ingeduikte bodem en krake in die dryftenks, was alles
   tevergeefs. Op 7 Januarie 1903 word tenders aangevra vir die aftakeling
   van die dok, en die tender word toegeken aan Mnr. George Parkes, 'n
   houtnyweraar van Knysna.

   Dit was 'n moordende taak wat jare geduur het en onverpoosd voortgegaan
   het. Drie groot stoomketels het in die proses verlore gegaan, deurdat
   hulle een nag oorboord gespoel het, maar die res van die afgetakelde
   onderdele is teen die steil bult uitgekatrol.

   Mnr. Parkes het besluit om 'n petrolsloep, Clara, teen groot koste aan
   te koop om die afgestroopte onderdele eerder per see na Mosselbaai of
   Knysna te vervoer. Die boot se skipper, Gierhardt, word egter deur 'n
   brander oorboord geslaan en verdrink. Die beskadigde sloep met die
   ander twee bemanningslede word aan wal gebring. Die boot word later met
   groot moeite deur 'n span van 56 osse die steil bult uitgesleep, en
   deur middel van ‘n verlengde wa word dit na Knysna vervoer vir
   herstelwerk.

   Of die sloep later weer ingespan is om onderdele te vervoer is
   onduidelik, maar die wrak droogdok het daarna nog twee keer van eienaar
   verwissel. Die onderdele wat verwyder is, is op daaropvolgende
   vendusies verkoop en uiteindelik is die wrak van die dok kaalgestroop
   agtergelaat.

   Deur die jare het die dok as 'n heerlike platvorm en kunsmatige rif
   gedien. Die seelewe daar rondom het toegeneem en selfs kransduiwe het
   begin nesmaak in die wrak. Ester(sien onderste foto) se pa, Hermanus
   (Manie) Swart, het as kind op hierdie dok gespeel terwyl sy pa, die
   bekende oom Doors Swart, sy familie en vriende daarvandaan af visgevang
   het. Hy het self later daar geleer visvang en vertel van die groot
   galjoene, kolsterte, hottentotte, wildeperde, elwe, mosselkrakers,
   kabeljoue en baie ander vissoorte wat daar in oorvloed gevang is. Daar
   was ook geen ‘n gebrek aan verskillende soorte aas, soos bv.
   witmossels, krappe, rooiaas, seekat, swartmosselwurms en baie ander
   nie.

[wysig] Bronnelys

     * Sarie Marais (2 Desember 1970).

   Kategorieë: Wes-Kaap • Skepe

