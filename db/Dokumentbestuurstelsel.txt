Dokumentbestuurstelsel


   'n Dokumentbestuurstelsel (DBS) is 'n rekenaarstelsel (of stel
   rekenaarprogramme) wat gebruik word om tred te hou van elektroniese
   dokumente en/of beeldmateriaal of papierdokumente. Die begrip oorvleuel
   ietwat met ander begrippe soos inhoudsbestuurstelsels en word dikwels
   beskou as 'n onderdeel van ondernemingsbestuurstelsels en hou ook
   verband met digitale batebestuur, dokumentskandering en
   werkvloeistelsels.

   Inhoud

        * 1 Oorsig
        * 2 Geskiedenis
        * 3 Onderdele
        * 4 Eksterne skakels

[wysig] Oorsig

   'n Dokumentbestuurstelsel sal tipies sommige of al die volgende
   kwessies aanspreek:
   Ligging en Tyd
   Opsporing Tipies word 'n ingeboude soekprogram gebruik. Sommiges laat
   ook die opsporing van dokumente toe deur van metadata gebruik te maak
   (soos datum, tyd, etikette, soort dokument ens.)
   Liasering Organisasie? Strategie?
   Sekuriteit Beskerming teen verlies, peuter met of vernietiging van
   dokumente? Hoe om met sensitiewe inligting te werk te gaan?
   Argief Leesbaarheid? Hoe om dokumente teen brande, vloede of
   natuurrampe te beskerm?
   Behoud Wat moet behou word? Hoe lank? Verwydering?
   Verspreiding Mense? Koste van verspreiding?
   Werkvloei As dokumente van een persoon na 'n ander aangestuur moet
   word, wat is die reëls vir hoe hulle werk moet vloei?
   Skepping Aantal mense wat daaraan werk en die logistiek van
   samewerking?
   Bevestiging/Goedkeuring Hoe word voorsiening gemaak vir die wetlike
   vereistes van die regering, asook die vereistes die privaatnywerheid
   ten opsigte van die bevestiging van die oorspronklikheid en egtheid van
   dokumente?

[wysig] Geskiedenis

   Aan die begin van die 1980's het 'n aantal handelaars begin om stelsels
   te ontwikkel om papiergebaseerde dokumente te bestuur. Aanvanklik is
   dit hoofsaaklik ontwerp om die skandering van dokumente, die stoor,
   indeksering en opsporing daarvan te vergemaklik maar het geleidelik
   gegroei om elektroniese dokumentasie, saamwerkgereedskap, sekuriteit-
   en ouditeringvermoëns in te sluit.

[wysig] Onderdele

   Dokumentbestuurstelsels verskaf tipies stoor-, weergawebeheer-,
   metadata-, sekuriteit- asook indeksering- en opsporingsvermoëns.

        Metadata

   Metadata word tipies vir elke dokument gestoor. Metadata mag
   byvoorbeeld die datum waarop die dokument gestoor is insluit asook die
   identiteit van die gebruiker wat dit gestoor het. Die DBS kan ook
   outomaties metadata uit die dokument onttrek of die gebruiker vra om
   die metadata in te sleutel. Sommige stelsels gebruik ook programmatuur
   om karakters in geskandeerde dokumente te herken of onttrek teks uit
   elektroniese dokumente. Die gevolglike onttrekte teks kan gebruik word
   om gebruikers te help in die opspoor van dokumente deur die
   identifisering van moontlike sleutelwoorde of kan gebruik word om die
   volle teks te deursoek of kan net so gebruik word. Die onttrekte teks
   kan ook gestoor word as 'n deel van die metadata, saam met 'n beeld
   gestoor word of afsonderlik as 'n bron vir gebruik in 'n soektog na
   dokumentversamelings.

        Integrasie

   Baie dokumentbestuurstelsels poog om dokumentbestuur binne ander
   programmatuur in te bou, sodat gebruikers bestaande dokumente direk
   vanaf die bestuurstelsel se bergingsarea kan herwin, veranderinge kan
   maak en die veranderde dokument as 'n nuwe weergawe in die bergingsarea
   terug kan plaas, sonder om die program wat gebruik word te verlaat.
   Sodanige integrasie word dikwels aangetref in kantoorprogramsuites en
   e-pos of ander soortgelyke saamwerkprogrammatuur. Die integrasie maak
   dikwels gebruik van oop standaarde soos ODMA, LDAP, WebDAV en SOAP om
   integrasie met ander programmatuur in die hand te werk.

        Vaslegging

   Beelde van papierdokumente wat ingelees is deur 'n aftaster
   (skandeerder) of multifunksie drukker word dikwels met behulp van
   optiese karakterherkenningprogramme omgeskakel na masjienleesbare teks.
   Sodanige programmatuur word dan soms ook geïntegreer in die
   bestuurstelselprogrammatuur.

        Indeksering

   Om tred te hou van elektroniese dokumente. Indeksering kan so eenvoudig
   wees soos die tredhou van 'n dokument deur die gebruik van unieke
   identifikasienommers; maar neem dikwels 'n meer komplekse vorm aan en
   maak voorsiening vir die klassifikasie van 'n dokument deur die
   dokument se metadata of selfs deur woordindekse wat uit die dokument se
   inhoud onttrek is. Indeksering is hoofsaaklik gemik op die herwinning
   van dokumente. 'n Kwessie van kritieke belang vir vinnige herwinning is
   die skep van 'n indekstopologie.

        Berging

   Die stoor van dokumente sluit dikwels die bestuur van daardie dokumente
   in; waar hulle gestoor word, vir hoe lank, migrasie van dokumente van
   een stoormedium na 'n ander en uiteindelike vernietiging.

        Herwinning

   Die opspoor en herwinning van dokumente wat gestoor is. Alhoewel die
   herwinning van 'n spesifieke dokument na 'n eenvoudige beginsel klink,
   kan die herwinning van dokumente in die elektroniese verband heel
   komplek en kragtig wees. Eenvoudige herwinning van indiwiduele
   dokumente kan ondersteun word deur die gebruiker toe te laat om 'n
   unieke identifikasienommer aan 'n dokument toe te ken en die stelsel
   dan toe te laat om die basiese indeks te gebruik om die dokument te
   herwin.

   Meer buigsame herwinningstelsels laat gebruikers toe om gedeeltelike
   soekterme in te sleutel wat die dokument identifikasienommer en/of dele
   van die verwagte metadata kan insluit. Die resultaat sal tipies 'n lys
   dokumente lewer wat ooreenkom met die gebruiker se soekterme.

        Verspreiding
        Sekuriteit

   Dokumentsekuriteit is 'n belangrike onderdeel van baie
   dokumentbestuurstelselprogramme. Voldoeningsvereistes kan soms kompleks
   wees afhangende van die soort dokument. Die hantering van sekere
   mediese rekords word byvoorbeeld deur wetgewing beheer. Sommige
   dokumentbestuurstelsels het 'n toegangsbeheerstelsel ingebou wat 'n
   administrateur toelaat om toegang tot dokumente toe te ken na
   aanleiding van die soort dokument sodat slegs sekere mense of groepe
   mense toegang kan verkry.

        Werkvloei

   Werkvloei is 'n ingewikkelde kwessie en sommige dokumentbestuurstelsels
   het 'n ingeboude werkvloeimodule om dit te vergemaklik. 'n Handmatige
   werkvloei vereis van die gebruiker om die dokument te besigtig en dan
   te besluit na wie dit gestuur moet word. Reëlgebaseerde werkvloei laat
   die administrateur toe om 'n reël the skep wat bepaal hoe 'n dokument
   deur 'n organisasie moet vloei: 'n faktuur kan byvoorbeeld deur 'n
   goedkeuringsproses gestuur word en dan na die departement gestuur word
   wat verantwoordelik is vir die betaal van rekeninge. Dinamiese reëls
   laat toe vir die skep van vertakkinge in die werkvloeiproses. 'n
   Eenvoudige voorbeeld sal wees waar 'n faktuurbedrag ingesleutel is wat
   laer is as 'n sekere voorafbepaalde bedrag, dat die faktuur 'n
   vereenvoudigde werkvloeiproses ondergaan op 'n verskillende roete deur
   die organisasie.

        Samewerking

   Samewerkingsmoontlikhede behoort 'n inherente eienskap van elektroniese
   dokumentbestuurstelsels te wees. Dokument moet herwin kan word deur 'n
   goedgekeurde gebruiker wat dan daarop kan werk. Toegang tot die
   dokument moet dan geweier word terwyl die gebruiker daaraan werk om te
   verseker dat meer as een gebruiker nie gelyktydige veranderinge op 'n
   dokument maak nie.

        Weergawebeheer

   Weergawebeheer is 'n proses wat vereis dat dokumente in die
   bestuurstelsel in- en uitgeteken word, dit laat gebruikers toe om
   vorige weergawes te herwin en dan werk voort te sit vanaf 'n
   vertrekpunt van hul keuse. Weergawebeheer is nuttig vir dokumente wat
   mettertyd verander en opdatering vereis en waar dit soms nodig is om
   terug te keer na 'n vorige kopie.

[wysig] Eksterne skakels

     * The Paperless Office: Accepting Digitized data - 'n Verhandeling by
       die Troy State Universiteit
     * Voorbeeld van 'n Dokumentbestuurstelsel
     * Dokumentbestuurstelselprogrammatuur - 'n Voorbeeld

   Kategorie: Inligtingstegnologie

