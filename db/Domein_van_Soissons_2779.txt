Domein van Soissons


   Gallië in 481, met die domein van Soissons in pienk.
   Gallië in 481, met die domein van Soissons in pienk.

   Die term Domein van Soissons verwys na 'n outonome Romeinse gebied uit
   die Laat-Oudheid.

   Soissons was reeds sedert 418 'n setel van Romeinse regering in Gallië.
   Tydens die heerskappy van die Westelike Romeinse Ryk Keiser Majorianus
   (457–461) het hy Aegidius tot magister militum van die Galliese
   provinsies bevorder. Teen daardie tyd was die enigste oorblywende
   Romeinse gebied in Gallië die Noordweste, met slegs 'n smal strook wat
   dit aan Italië verbind het. Toe die strook deur Germaanse stamme wat
   Gallië beset het geannekseer is, is Aegidius en sy burgers en die
   naburige Armorica van die res van die Ryk afgesny.^[1]

   Aegidius was 'n bondgenoot van Childeric I, Koning van die Saliese
   Franke, en het die Wesgote in 463 saam met hom by Orléans verslaan.
   Aegidius het die gebied aanhou regeer tot met sy dood in 464. Sy seun,
   Syagrius, het hom daarna opgevolg. Syagrius het onder die titel dux
   (provinsiale militêre bevelvoerder) regeer. Die naburige Germaanse
   stamme het egter na hom verwys as Rex Romanorum (Koning van die
   Romeine), wat daartoe gelei het dat die gebied soms verkeerdelik Die
   Koninkryk van Soissons genoem word. Selfs na die val van die Westelike
   Ryk in 476 het Syagrius die skyn dat hy 'n Romeinse provinsie regeer
   het gehandhaaf.^[1]

   Childeric het intussen gesterf en sy seun Clovis was nou die koning van
   die Franke. Clovis het aanhoudend met Syagrius oorlog gevoer en in 486
   die laaste Romeinse streek waaroor Syagrius regeer het oorwin. Syagrius
   wou by die Wesgotiese koning Alarik II skuiling soek, maar hy is gevang
   en na Clovis teruggestuur wat hom in 487 tereggestel het.^[1]

[wysig] Verwysings

    1. ^ ^1,0 ^1,1 ^1,2 The History Files, Domain of Soissons AD 461 - 486

   Kategorie: Romeinse Ryk

