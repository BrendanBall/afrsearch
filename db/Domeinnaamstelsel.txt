Domeinnaamstelsel


   Op die Internet stoor die Domein-naam stelsel (DNS) baie soorte
   inligting wat verband hou met 'n domein-naam. Die belangrikste hiervan
   is dat dit die domein-naam ('n rekenaar se gasheernaam) na IP-adresse
   omskakel. Dit lys ook epos-uitruilbedieners wat epos vir elke domein
   aanvaar. Aangesien DNS 'n wêreldwye sleutelwoord-gebaseerde gids
   verskaf is dit 'n noodsaaklike komponent van die hedendaagse Internet.

   Inhoud

        * 1 Gebruike
        * 2 Geskiedenis van die DNS
        * 3 Hoe die DNS teoreties werk
             + 3.1 Adresopsporingsmeganisme
             + 3.2 Lusafhanklikheid en "glue records"
        * 4 DNS in die praktyk
             + 4.1 Kas en "Time To Live"

[wysig] Gebruike

   Die mees basiese gebruik van DNS is om gasheername (engels: hostnames)
   na IP-adresse om te skakel. Eenvoudig beskou is dit baie soos 'n
   telefoongids. As 'n mens byvoorbeeld die internet adres vir
   en.wikipedia.org soek, kan DNS vir jou bepaal dat dit 66.230.200.100
   is. DNS het bowendien ook ander belangrike gebruike.

   Die belangrikste voordeel verbonde aan DNS is dat dit, dit moontlik
   maak om Internet bestemmings toe te ken aan mense en organisasies wat
   onafhanklik is van die fisiese roetebepalingshiërargie wat deur die
   IP-adresse voorgestel word. As gevolg hiervan kan internet skakel- en
   kontak inligting dieselfde bly ongeag die veranderinge in die
   netwerkopstelling en roetes waarlangs data versend word en verder kan
   dit in 'n menslik leesbare vorm geskryf word (soos "wikipedia.org") wat
   makliker onthou kan word as IP-adresse (soos bv. 66.230.200.100). Mense
   kan dus betekenisvolle URL'e en epos-adresse weergee sonder om hul te
   bekommer oor hoe die masjien dit gaan opspoor.

   Die DNS versprei ook die verantwoordelikheid vir die toekenning van
   domein-name en hul assosiase met IP-netwerke deur gesaghebbende
   bedieners toe te laat vir elke domein sodat dié tred kan hou met sy eie
   veranderinge en sodoende word die behoefte vermy vir 'n sentrale
   register wat voortdurend geraadpleeg en opgedateer moet word.

[wysig] Geskiedenis van die DNS

   Die praktyk om 'n naam te gebruik as 'n meer leesbare weergawe van 'n
   masjien se numeriese adres op 'n netwerk het selfs TCP/IP voorafgegaan
   en dateer uit die dae van ARPAnet. Destyds is 'n ander stelsel gebruik
   aangesien DNS eers in 1983 ontwikkel is, kort nadat TCP/IP vir die
   eerste keer uitgerol is. Met die ouer stelsel het elke rekenaar op die
   netwerk 'n lêer genaamd HOSTS.TXT gelees vanaf 'n rekenaar by 'n
   instansie genaamd SRI. Die HOSTS.TXT lêer het die numeriese adresse met
   die ooreenstemmende naam verbind.

   'n Hosts lêer bestaan steeds op die meeste moderne bedryfstelsels,
   hetsy by verstek of deur konfigurasie en stel gebruikers in staat om 'n
   IP-adres (bv. 192.0.34.166) te spesifiseer om vir 'n gasheernaam (bv.
   example.net) te gebruik, sonder om van die DNS gebruik te maak.
   Teenswoordig (2007) word die hosts lêer hoofsaaklik gebruik om DNS
   foute na te speur of om plaaslike IP-adresse met meer leesbare name te
   verbind. Stelsels wat op 'n hosts lêer gebaseer is het inherente
   beperkinge aangesien elke rekenaar wat met 'n rekenaar wil kommunikeer
   waarvan die adres verander het hul hosts lêer sal moet opdateer.

   Die groei in rekenaarnetwerke het 'n meer skaalbare stelsel vereis: een
   wat 'n verandering in 'n gasheer se adres slegs op een plek opdateer.
   Ander rekenaars sal dan op 'n dinamiese wyse van die verandering bewus
   gemaak word deur middel van 'n kennisgewingstelsel.

   Paul Mockapetris het DNS in 1983 ontwikkel en die eerste implentering
   darvan geskryf. Die oorspronklike spesifikasie verkyn in RFC 882 en RFC
   883. In 1987 is die DNS-spesifikasie opgedateer met die publikasie van
   RFC 1034 en RFC 1035. Verskeie meer onlangse kommentaarversoeke het
   verskeie uitbreidings op die kern DNS-protokolle voorgestel.

   In 1984, het vier studente verbonde aan die Universiteit van
   Kalifornië, Berkeley - Douglas Terry, Mark Painter, David Riggle en
   Songnian Zhou - die eerste implementering vir Unix geskryf, en is
   daarna deur Ralph Campbell onderhou. In 1985 het Kevin Dunlap van DEC
   diet grootliks oorgeskryf en dit herdoop tot BIND. Mike Karels, Phil
   Almquist en Paul Vixie het BIND sedertien onderhou. BIND is in die
   vroeë negentigs op die Windows NT beskikbaar gemaak.

[wysig] Hoe die DNS teoreties werk

   Domain-name, in 'n boom gerangskik, verdeel in sones wat elk bedien
   word deur 'n naambediener.
   Domain-name, in 'n boom gerangskik, verdeel in sones wat elk bedien
   word deur 'n naambediener.

   Die domein-naam ruimte bestaan uit 'n boomvormige datastruktuur van
   domein-name. Elke node of blaar van die boom het een of meer
   hulpbronrekords (engels: resource records), wat inligtingbevat wat met
   die domein-naam verband hou. Die boom word in verskeie sones verdeel.
   'n Sone bestaan uit 'n versameling van verbinde nodes wat bedien word
   deur 'n gesaghebbende DNS naambediener.

   Wanneer 'n netwerk administrateur 'n ander administrateur beheer oor 'n
   deel van die domein-naam ruimte wil gee, kan hy beheer daarvan
   delegeer.

   'n Program (resolver) soek die inligting wat met die node verband hou
   op. 'n Resolver kommunikeer met naambedieners deur standaard
   DNS-versoeke te stuur en ontvang dan die anwoord vanaf die DNS. Die
   program itereer dikwels deur verskeie naambedieners om die benodigde
   inligting te kry. Ander resolver programme werk eenvoudig deur slegs
   met 'n enkele naambediener te kommunikeer. Sulke resolver programme
   maak staat op 'n rekursiewe naambediener om die inligting vir hulle te
   verkry.

[wysig] Adresopsporingsmeganisme

   Die programmatuur interpreteer die domein-naam segment vir segment, van
   regs na links deur van 'n iteratiewe soekprosedure gebruik te maak.
   Elke segment se ooreenstemmende DNS-bediener word geraadpleeg op 'n
   wyser na die volgende bediener wat geraadpleeg moet word, te verkry.
   'n Rekursiewe DNS-program raadpleeg drie naambedieners om die adres vir
   www.wikipedia.org op te spoor.
   'n Rekursiewe DNS-program raadpleeg drie naambedieners om die adres vir
   www.wikipedia.org op te spoor.

   Die proses soos dit oorspronklik voorsien is, is as volg
   (inadomain.example):
    1. die plaaslike stelsel word vooraf opgestel met die bekende adresse
       van die root-naambedieners in 'n lêer met root wenke (engels: root
       hints), wat periodies opgedateer moet word deur die plaaslike
       administrateur vanaf 'n betroubare bron om tred te hou met
       veranderinge wat mettertyd plaasvind.
    2. een van die root-bedieners word geraadpleeg om die die
       gesaghebbende bediener vir die volgende vlak (die topvlakdomein
       genaamd example) ondertoe te vind.
    3. die tweede bediener word geraadpleeg vir die adres van die
       DNS-bediener wat meer besonderhede het oor die tweede vlak domein
       (inadomain.example).
    4. die stappe word dan vir elke naamsegment herhaal totdat die
       uiteindelike IP-adres verkry word.

   Die meegaande diagram verduidelik hoe die proses vir die gasheer
   www.wikipedia.org sal werk.

   Die meganisme soos hierbo verduidelik het 'n tekortkoming: dit plaas 'n
   baie groot las op die versameling root-bedieners, deurdat een van hulle
   geraadpleeg moet word vir elke liewe soektog vir 'n adres op die
   netwerk. Gegewe hulle kritieke belang vir die funksionering van die
   stelsel sal so 'n swaar las op hulle 'n onoorkombare knyppunt vir die
   letterlik triljoene navrae tot gevolg hê en daarom word DNS in die
   praktyk effe anders geïmplementeer.

[wysig] Lusafhanklikheid en "glue records"

   Naambedieners waarna gedelegeer word, word volgens naam eerder as
   IP-adres gelys. Dit beteken dat die naambediener wat 'n naam probeer
   opspoor ook eers 'n ander DNS-navraag moet doen om die IP-adres van die
   bediener waarna dit verwys word op te spoor. Aangesien dit 'n
   lusafhanklikheid tot gevolg kan hê as die naambediener waarna dit
   verwys word in die domein val waarvoor die betrokke naambediener die
   gesaghebbende bron is, is dit ook soms nodig dat die naambediener wat
   delegeer ook die IP-adres van die volgende naambediener moet verskaf.
   Hierdie rekord word na verwys as 'n glue record.

   Neem byvoorbeeld aan dat die subdomein en.wikipedia.org verdere
   subdomeine bevat (soos something.en.wikipedia.org) en dat die
   gesaghebbende naambediener hiervoor gevind kan word by
   ns1.en.wikipedia.org. 'n Rekenaar wat something.en.wikipedia.org
   probeer opspoor sal dus eers ns1.en.wikipedia.org moet opspoor.
   Aangesien ns1 ook onder die en.wikipedia.org subdomein val, vereis die
   opsporing van ns1.en.wikipedia.org dat en.wikipedia.org eers opgespoor
   word wat op sy beurt weer die opsporing van ns1.en.wikipedia.org
   vereis. Dit is dan juis die lusafhanklikheid waarna hierbo verwys word.

   Die afhanklikheid word verbreek deur gebruik te maak van die "glue
   record" in die naambediener van wikipedia.org wat die IP-adres van
   ns1.en.wikipedia.org direk aan die aanvraer verskaf.

[wysig] DNS in die praktyk

   Wanneer 'n program (soos 'n webblaaier) probeer om die IP-adres van 'n
   domein-naam op te spoor, volg dit nie noodwendig die stappe soos in die
   Teorie-afdeling hierbo uiteengesit is nie. Om DNS in die praktyk te
   verstaan moet 'n mens eers die begrip van 'n kas (cache) verstaan.

[wysig] Kas en "Time To Live"

   Omdat 'n stelsel soos DNS 'n groot aantal versoeke tot gevolg het, het
   die ontwerpers gepoog om 'n meganisme daar te stel om die lading op
   indiwiduele DNS-bedieners te verlig. Ten einde hierdie doel te
   verwesenlik laat die DNS toe dat 'n kas geskep word (d.w.s. die
   plaaslike opname en daaropvolgende raadpleging van die resulatate van
   vorige DNS-navrae) vir 'n gegewe tydperk na 'n suksesvolle antwoord
   verkry is. Die tydperk waarop so 'n "resolver" die DNS-antwoord in 'n
   kas stoor (oftewel die tydperk waartydens die DNS-antwoord geldig bly)
   word bepaal deur 'n waarde wat die "Time To Live" (TTL) genoem word.
   Die TTL word deur die administrateur van die bediener wat die antwoorde
   hanteer gestel. Die geldigheidsperiode kan wissel van etlike sekondes
   tot selfs weke.
   Kategorie: Internet

