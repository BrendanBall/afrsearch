Dominique de Villepin


   Dominique de Villepin, die Eerste Minister van Frankryk
   Dominique de Villepin, die Eerste Minister van Frankryk

   Dominique de Villepin (volledige naam: Dominique Marie François René
   Galouzeau de Villepin), gebore op 14 November 1953 in Rabat (Marokko),
   is 'n Franse diplomaat, digter en politikus (alhoewel hy hom nog nooit
   as 'n kandidaat vir verkiesing beskikbaar gestel het nie).

   Dominique de Villepin is van 1977 tot 2002 'n lid van die Gaullistiese
   party Rassemblement pour la République (RPR), daarna van die Union pour
   un Mouvement Populaire (UMP). Op 7 Mei 2002 word hy Minister van
   Buitelandse en op 31 Maart 2004 Minister van Binnelandse Sake.

   As Franse Minister van Buitelandse Sake is mnr. de Villepin sterk
   gekant teen die Brits-Amerikaanse oorlog in Irak.

   Op 31 Mei 2005 benoem die President van die Franse Republiek, Jacques
   Chirac, Dominique de Villepin as Eerste Minister en opvolger van
   Jean-Pierre Raffarin.

   Weens sy omstrede hervormings van die arbeidswetgewing ten opsigte van
   jong mense onder 26 jaar verswak Dominique de Villepin se posisie as
   Eerste Minister in Maart 2006 duidelik. Ná grootskaalse betogings van
   skoliere en studente en stakings dwarsoor die land kondig die Franse
   regering 'n wysiging van die omstrede wet aan.

[wysig] Bibliografie

     * 2001: Les Cent-Jours ou l'esprit de sacrifice (éd. Perrin) behandel
       die einde van Napolèon Bonaparte se heerskappy en is met die prys
       van die Fondation Napoléon (Napoléon-Stigting) bekroon
     * 2002: Le cri de la gargouille (éd. Albin Michel)
     * 2003: Éloge des voleurs de feu (éd. NRF-Gallimard)
     * 2003: Voorwoord van Vers un nouveau monde ? (éd. Stanley Hoffmann)
     * 2003: Voorwoord van Aventuriers du monde 1866-1914: Les grands
       explorateurs français au temps des premiers photographes
     * 2004: Le requin et la mouette

   In die VSA het 'n seleksie van Dominique de Villepin se toesprake as
   Minister van Buitelandse Sake in die tydperk van Mei 2002 tot Maart
   2004 verskyn (Towards a New World, uitgewery Melville House)
   Kategorieë: Franse digters • Franse politici • Diplomate

