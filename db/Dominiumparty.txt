Dominiumparty


   Die Dominiumparty is van 29 tot 31 Oktober 1934 gestig, toe die
   samesmelting van die Suid-Afrikaanse Party en Nasionale Party in die
   uiteindelike Verenigde Party onafwendbaar geblyk het, maar Britsgesinde
   V.P.-lede in veral Natal hulle nie met 'n party wat Suid-Afrika se
   balnge bo dié van Brittanje gestel het, kon vereenselwig nie.

   Inhoud

        * 1 Stigting
        * 2 Beleid
        * 3 Verdwying
        * 4 Laaste verkiesing
        * 5 Bronne

[wysig] Stigting

   Die Dominiumparty is in hoofsaak gestig omdat sy ondersteuners nie vir
   genl. J.B.M. Hertzog, wat hulle beskou het as die vergestalting van
   Afrikaner-nasionalisme, vertrou het nie. Die party word dus onder
   leiding van kol. C.F. Stallard in Roodepoort in Oktober 1934 gestig.

[wysig] Beleid

   Die party stel Britse Ryksbelange voorop en wil dus samewerking tussen
   alle lede van die Britse Statebond bevorder. Ook wat verdediging
   betref, het die party geglo dit kan net geskied in samehang met die
   belangriker werksaamhede van die Britse Ryk in dié verband. Verder wou
   die party werkloosheid bekamp en snaaks genoeg verstedeliking van alle
   bevolkingsgroepe omkeer. Die party het ook die handhawing van die
   beperking op immigrasie deur Indiërs voorgestaan, maar was ten gunste
   van die behoud van swart stemreg in Kaapland.

[wysig] Verdwying

   Met die toetrede van Suid-Afrika tot die Tweede Wêreldoorlog en die
   bedanking van Hertzog uit die V.P., stel genl. Jan Smuts 'n nuwe
   koalisieregering saam, waarin lede van sowel die Arbeidersparty as die
   Dominiumparty dien. Voor die einde van 1945 bedank Stallard uit die
   kabinet en neem sy plek in die opposisiebanke in. Twee jaar later
   bedank hy as partyleier.

   Die res van die Dominiumparty se lede vorm in 1947 saam met afvalliges
   van die Arbeidersparty die Suid-Afrikaanse Party, maar die party
   verdwyn 'n jaar later van die politieke toneel.

[wysig] Laaste verkiesing

   In die verkiesing van 1943 slaag die Dominiumparty daarin om sewe
   L.P.'s verkies te kry. In Oos-Londen-Noord word R.M. Christopher met 'n
   reuse-meerderheid van 4 424 stemme teenoor 'n onafhanklike, Kommunis,
   en nog 'n onafhanklike verkies. In Natal, die tuiste van die
   Dominiumparty, word kandidate verslaan in Durban-Berea, Durban-Punt en
   Durban-Umbilo, maar haal die paal in Durban-Musgrave, Durban-Sentraal,
   Durban-Umlazi, Natal-Suidkus, Pietermaritzburg-Distrik en Pinetown. Die
   totale stemme vir die party was 29 023, sowat 23 000 minder as in die
   verkiesing van 1938, maar die getal setels het met net een afgeneem.

[wysig] Bronne

     * Rosenthal, Eric, Encyclopaedia of Southern Africa, Juta and Company
       Limited, Kaapstad en Johannesburg, 1978.
     * Van der Spuy, D.C. (hoofred.), Amptelike Jaarboek van die Republiek
       van Suid-Afrika (Eerste Uitgawe), Departement van Inligting,
       Pretoria, 1975.
     * Mostert, J.P.C., Politieke Partye in Suid-Afrika, Instituut vir
       Eietydse Geskiedenis, U.O.V.S., Bloemfontein, 1986.

   Kategorie: Voormalige politieke partye in Suid-Afrika

