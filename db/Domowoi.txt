Domowoi


   ’n Domowoi
   ’n Domowoi

   ’n Domowoi (Russies: домовой) is ’n huisgees in Slawiese mitologie.
   Domowois (Russiese meervoud: домовые; domowije) is manlik, klein gebou
   en soms heeltemal met hare bedek. Volgens sommige tradisies neem die
   domowois die voorkoms van die huidige inwoners van die huis aan. Soms
   het hulle ’n grys baard, soms sterte of horinkies op hulle koppe. In
   party verhale sien die bure die huiseienaar buite in sy erf terwyl hy
   eintlik vas aan die slaap in sy huis is. Soms neem domowois die
   voorkoms van katte of honde aan, maar dit is minder algemeen.

[wysig] Volksverhale

   Tradisioneel het elke huis ’n domowoi. Hy is nie boos nie tensy die
   familie hom kwaad maak omdat hulle nie hul huis ordentlik versorg nie
   of vuil taal gebruik. Die domowoi word beskou as die bewaker van die
   huis en soms help hy met huistake of werk op die landerye. Sommige
   mense behandel hom selfs as lid van die gesin (’n onsigbare een) en los
   saans vir hom geskenke soos melk en koekies in die kombuis. Om ’n
   domowoi te lok, gaan staan buite jou huis in jou beste klere en sê
   hardop: "Dedoesjka Dobrochot, kom asseblief in my huis in en sorg vir
   my vee." Om van ’n mededingende domowoi ontslae te raak, slaan met ’n
   besem teen jou huis se mure en skree: "Oupa Domowoi, help my om hierdie
   indringer te verjaag." As jy trek, maak ’n aanbod aan die domowoi:
   "Domowoi! Domowoi! Moenie hier bly nie; kom saam met my gesin!"
   Domowoi Loer vir die Handelaar se Slapende Vrou, deur Boris Koestodijef
   Domowoi Loer vir die Handelaar se Slapende Vrou, deur Boris Koestodijef

   Die gunsteling-blyplekke van domowois is op die drumpel van die deur of
   onder die stoof. Hulle hou ook graag in die middel van die huis. Die
   domowoi bewaar die vrede en orde, en beloon ’n huis wat goed onderhou
   word. Die inwoners gee hom saans kos in ruil vir die beskerming van die
   huis. Wanneer ’n gesin ’n nuwe huis laat bou, lok ’n Poolse eienaar ’n
   domowoi deur ’n stuk brood op die vloer te sit voordat die stoof
   ingesit word, en ’n Rus oorreed die ou huis se domowoi om saam na die
   nuwe huis te trek deur vir hom ’n ou stewel aan te bied waarin hy kan
   wegkruip. Mense maak seker hulle hou net diere aan waarvan die domowoi
   hou, want hy treiter dié waarvan hy nie hou nie. Domowois hou van
   soutbrood wat in ’n wit doek toegedraai is. Deur skoon, wit beddegoed
   in sy kamer te sit nooi jy hom om ’n maaltyd saam met die gesin te
   geniet.

   Die domowoi se gedrag kan ook voorspel wat die toekoms inhou. Hy sal sy
   hare trek om ’n vrou te waarsku teen ’n man wat haar sal mishandel. Hy
   sal kerm en huil om teen komende gevaar te waarsku. As hy homself
   sigbaar maak, voorspel dit dood, en as hy huil, is dit ’n teken van
   dood in die gesin. As hy lag, lê goeie tye voor en as hy met ’n kam
   speel, kan ’n bruilof verwag word.

   Die domowoi het ook ’n venyniger kant. Hoewel jou eie domowoi jou
   bondgenoot is, sal die domowoi van ’n buurhuis jou geen geluk bring
   nie. Volgens Russiese volksverhale kan ’n domowoi die bure se perde
   teister of hulle voer steel en vir sy eie perde gee. Domowois kan egter
   met mekaar vriende maak en saam luidrugtige partytjies hou.

   As ’n domowoi ongelukkig is, kan hy die gesinslede nare poetse bak. Hy
   sal byvoorbeeld klein voorwerpe rondbeweeg en laat ratel, borde breek,
   modderspore in die huis los, die huis se mure kraakgeluide laat maak,
   op potte slaan en kerm. As die gesin kan vasstel wat hom pla, kan hulle
   die sakie regstel en die vrede herstel. Anders kan die gees se treitery
   ál erger word, totdat hy die gedrag van ’n poltergeist aanneem. Die
   meeste van die tyd leef die mense en hul domowois egter in vrede saam
   sonder enige probleme.

[wysig] Verskillende spellings

     * Bulgaars: Stopan
     * Kroaties: Domaći
     * Tsjeggies: Dědek
     * Pools: Domowoj
     * Russies: Домовой (domowoi)
     * Serwies: Домаћи (domaći)
     * Sloweens: Domovoj
     * Ukraïens: Домовик' (domowik)

[wysig] Verwysing

     * Herbert Gottschalk, Lexicon der Mythologie. Safari-Verlag. Berlin.
       1973.

   Slawiese mitologie en folklore

   Hoofgode Dazjbog • Jarilo • Marzjana • Peroen • Šiwa • Swjatowid •
   Swarog • Triglaf • Weles • Zarja • Die Zori
   Ander gode Belobog • Berstoek • Tsjernobog • Dziewona • Chors • Lada •
   Mat Zemlja • Mokosj • Oźwiena • Perperuna • Porenoet • Porewit •
   Porvata • Radogost • Rod • Roejewit • Stribog • Złota Baba
   Legendariese helde Aljosja Popowitsj • Basj-Tsjelik • Dobrinja
   Nikititsj • Ilja Moeromets • Iwan Tsarewitsj • Ljech, Tsjech en Roes •
   Libuše
   Magiese figure en plante Alkonost • Zjar-ptitsa (Vuurvoël) • Varingblom
   • Gamajoen • Raskownik • Simargl • Sirin • Zmei (Slawiese draak)
   Geeste en demone Ala • Baba Jaga • Bagiennik • Bannik • Bjes • Boginki
   • Boekawats • Domowoi • Drekawatz • Karzełek • Kikimora • Kosjtsjei •
   Poloednitsa • Lesji • Licho • Polewoi • Roesalka • Stoechatsj • Sudice
   • Wili (Slawiese feetjies) • Wodjanoi • Zdoechatsj
   Kategorie: Slawiese mitologie

