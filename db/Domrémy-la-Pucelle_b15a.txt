Domrémy-la-Pucelle


   Die geboortehuis van Johanna van Arkel is tans 'n museum
   Die geboortehuis van Johanna van Arkel is tans 'n museum

   Domrémy-la-Pucelle is 'n Franse dorp in die département Vosges van die
   administratiewe gewes Lotaringe (Frans: Lorraine) met 'n oppervlakte
   van 8,99 vierkante kilometer en 167 inwoners (1999) wat in Frans
   Domrémois genoem word.

   Domrémy staan bekend as die geboortedorp van Frankryk se nasionale
   heldin Johanna van Arkel en het die bynaam "la Pucelle" gekry wat in
   Frans as 'n sinoniem vir die Jonkvrou van Orléans (la Pucelle
   d'Orléans) gebruik word. Die dorp se omgewing staan bekend as die Pays
   de Jeanne ("Johannaland").

   Inhoud

        * 1 Geografie
        * 2 Geskiedenis
        * 3 Besienswaardighede
        * 4 Verwysings

[wysig] Geografie

   Domrémy is in die vallei van die Maasrivier (Frans: Meuse) noord van
   Coussey geleë. Die westelike dorpsgebied behels 'n heuwelagtige
   bosgebied met 'n maksimale hoogte van 407 meter bo seevlak wat bo-oor
   die nabygeleë dorpie Les Roises verrys.

[wysig] Geskiedenis

   In die 15de eeu - die tydperk van Johanna van Arkel - was die parogie
   in twee gedeeltes verdeel, waarvan een deur die graafskap Champagne
   oorheers is, terwyl die ander deel uitgemaak het van die Franse
   gedeelte van die hertogdom Bar. Johanna het bekend gestaan vir haar
   vroomheid en haar gewoonte om elke Saterdag na die kapel van Bermont
   naby Greux te gaan waar sy gebid het.

   Die noordelike gedeelte van Domrémy, waar die geboortehuis van Johanna
   staan, is ter geleentheid van haar verheffing tot die adelstand deur
   koning Karel VII van Frankryk net ná sy bekroning tot by die jaar 1571
   van alle belastings bevry. Die stad Greux het tot by die jaar 1766
   hierdie voorreg geniet aangesien dit steeds op Franse gebied geleë was,
   terwyl Domrémy, wat in 1571 amptelik by Lotaringe ingelyf is, op
   hierdie tydstip sy belastingvryheid weer kwytgeraak het - Lotaringe het
   destyds nog deel van die Heilige Romeinse Ryk uitgemaak en het eers
   sowat twee eeue later onder koning Lodewyk XV weer 'n Franse gebied
   geword. Die parogie van Domrémy is in 1578 amptelik herdoop tot
   Domrémy-la-Pucelle.

   Op die plek bo-oor die dorp, waar Johanna na bewering haar goddelike
   visioene gehad het, is teen die begin van die 20ste eeu die basiliek
   van Bois-Chenu opgerig. Besoekers kan vanuit die kerk 'n pragtige
   uitsig in oostelike rigting oor die heuwellandskap van Lotaringe
   geniet.

[wysig] Besienswaardighede

   Die heilige Sebastiaan se marteldood word in die kerk van
   Domrémy-la-Pucelle uitgebeeld

   Die kerk Saint-Rémy (Sint Remigius)

   Die kerk se doopvont waar Johanna van Arkel die doop ontvang het

   Die fasade van die basiliek Bois-Chenu wat ook die "basiliek van die
   heilige Johanna van Arkel" genoem word

   Die kerkskip van die basiliek

   Die uitsig vanuit die basiliek se terras

   Domrémy - die Maasrivier se watervolume het vanweë die sterk herfsreën
   gestyg

   Domrémy: Johanna van Arkel luister na die hemelse stem

   Domrémy - die dorpskerk waar Johanna die doop ontvang het

   Die kerk van Domrémy met 'n standbeeld van die heilige Eliphius van
   Rampillon wat ná sy onthoofding sy hoof in sy hande hou

[wysig] Verwysings

     * Hierdie artikel, of gedeeltes daarvan, is uit die volgende
       Wikipedia artikel vertaal: Domrémy-la-Pucelle

   Kategorieë: Vosges • Lotaringe

