Doornik


   Ligging van Doornik in die provinsie Hainaut
   Ligging van Doornik in die provinsie Hainaut

   Doornik (Frans: Tournai) in die Franstalige provinsie Henegouwen
   (Frans: Hainaut) is op een na die oudste stad van België en die sesde
   grootste van die Frankofone gewes Wallonië met sowat 67 300 inwoners
   (2004). Die stad, wat teen die Schelderivier lê, verwerf bekendheid
   deur die skilder Rogier van der Weyden en ook deur die porselein en
   muurtapyte wat hier vervaardig word. Twee historiese geboue is tot
   kulturele wêrelderfenis verklaar.

[wysig] Geskiedenis

   Die stad se geskiedenis begin as 'n Gallo-Romeinse dorp (Turris
   Nerviorum) sowat 2 000 jaar gelede. In die 5de eeu word Doornik die
   hoofstad van die klein Salies-Frankiese koninkryk. Die graf van koning
   Childeric I is hier in die 17de eeu gevind. Met die verowering van
   Gallië onder sy seun koning Clovis I verskuif die middelpunt van die
   ryk na die gewes van die Île de France, met Parys as die nuwe hoofstad.
   Tot in die 9de eeu bly Doornik 'n dorp. Die biskoppe van die graafskap
   Vlaandere kies Doornik as die kerklike hoofstad. In die bloeitydperk
   van die Vlaamse lakennywerheid (11de tot 13de eeu) groei die stad tot
   een van die besigste sentra, en 'n aantal beroemde geleerdes van die
   tyd dien hier as biskoppe. Pogings om van die stad en sy omgewing 'n
   kerklike prinsdom te maak word deur die Vlaamse grawe en burgers
   verwerp. Biskop Johannes Chevrot (1430-1468) word 'n belangrike
   raadgewer van die Boergondiese hertog Filips en bevorder die Vlaamse
   skilderskool van die 15de eeu. Die stad kom later herhaaldelik onder
   vreemde bewind; Britte, Nederlanders en Franse oefen hul heerskappy tot
   in die 18de eeu uit.
   Die cathédrale Notre-Dame
   Die cathédrale Notre-Dame

[wysig] Besienswaardighede

   Van die duisende ou huise wat veral in die 17de en 18de eeu ontstaan
   het is talle in die jaar 1940 deur 'n bomaanval vernietig. Die oudste
   Europese burgerhuise van 1175 is gespaar (10 en 12 rue Barre
   Saint-Brice). Die ou stadskern is na die Tweede Wêreldoorlog
   grotendeels gerestoureer; hier staan die cathédrale Notre-Dame wat
   tussen 1140 en 1200 opgerig is. Met sy vyf torings en 'n lengte van 134
   meter is dit een van die pragtigste voorbeelde van die Romaanse
   argitektuur in Wes-Europa. Die katedraal beskik oor 'n indrukwekkende
   versameling skilderye (waaronder werke van meesters soos Rubens en
   Jordaens) en 'n skatkamer (waar onder meer 'n altaar van 1247 met die
   oorblyfsels van die heilige Eleutherius en 'n madonnafiguur uit die
   13de eeu wat van ivoor gemaak is vertoon word).
   Die Groot Mark, kloktoring en katedraal van Doornik
   Die Groot Mark, kloktoring en katedraal van Doornik

   Doornik se kloktoring van 1200 is die oudste in België en bied met sy
   hoogte van 72 meter 'n uitsig oor die hele stad.

   Sowel Rogier van der Weyden, 'n boorling van Doornik, asook Rubens, Van
   Gogh, Brueghel, Manet en Ensor is onder die skilders wie se werke in
   die Musée des Beaux-Arts vertoon word.

   In die 18de eeu ontstaan die beroemde porselein van Doornik met sy
   dekor van sagte kleure. Naas hierdie kosbaarhede kan 'n mens in die
   Musée d'Histoire et d'Archéologie ook silwersmeewerk en plaaslik
   vervaardigde muurtapyte uit die 15de en 16de eeu bewonder.

   In die omgewing van Doornik lok die statige kasteel van Antoing met
   talle voorwerpe uit die 15de en 16de eeu.

[wysig] Eksterne skakels

     * Die amptelike webwerf van Doornik (drietalig)

   Kategorie: Stede in Wallonië

