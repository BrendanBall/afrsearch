Dorslandtrek


   Die Dorslandtrek was in werklikheid 'n reeks trekke uit die destydse
   Transvaal deur die Kalahari tot in die destydse Portugese kolonie
   Angola tussen 1874 en 1905. Die oorsake vir die verskillende trekke was
   uiteenlopend. Di√© van 1874 en 1877 het in 'n sekere mate te doen gehad
   met ontevredenheid oor die bestuur van pres. Thomas Francois Burgers,
   tweede president van die Zuid-Afrikaansche Republiek. Die trek van 1905
   het gespruit uit omstandighede na die Tweede Vryheidsoorlog, soos die
   verlies van onafhanklikheid, armoede en die soeke na 'n beter bestaan
   in Angola. Sommige geskiedskrywers skryf die trekke toe aan die
   "nomadiese gees" van die Boerevolk. Die eerste groep by wie die
   trekgedagte ontstaan het, was boere in die Groot Marico wat in Mei 1874
   bymekaar gekom het en later as die Eerste of Van der Merwe-trek bekend
   sou staan. Hulle het langsaam oor Rustenburg noordwaarts beweeg en
   onderweg het ander hulle by die trek aangesluit. Hulle het die Limpopo
   eers op 15 Mei 1875 oorgesteek. Na ontsettende ontberinge bereik die
   trekkers Humpata waar hulle vestig onder Portugese gesag. Daar was
   altyd by 'n groot deel van die trekkers 'n hunkering om Angola te
   verlaat. 'n Trekker-afvaardiging het in die jare twintig die
   administrasie van Suidwes-Afrika en die Unie se minister van lande
   ontmoet. Skikkings is in 1928 bereik vir hulle oorkoms na
   Suiwes-Afrika. Die Unie-regering het 500 000 pond beskikbaar gestel om
   hulle vervoer en vestiging te betaal. Altesaam 350 gesinne (wat op 1
   900 mense neergekom het) het na Suidwes-Afrika verhuis. Net 53 gesinne
   het in Angola agtergebly. Van die klein persentasie wat nie 'n sukses
   van boerdery in hulle nuwe omgewing kon maak nie, het die meeste
   deurgedring na Rustenburg en Vryheid in Suid-Afrika waar familie hulle
   bygestaan het. Die oorgrote meerderheid het Angola in 1958 met hulp uit
   Suid-Afrika verlaat.

[wysig] Bronnelys

   Scannell, J.P. (red.), Die Afrikaanse Kernensiklopedie, Nasionale
   Boekhandel Beperk, Kaapstad, 1965.
   Kategorie: Geskiedenis van Suid-Afrika

