Drakensberge


   Die Drakensberge
   Die Drakensberge

   Die Drakensberge, wat oor 'n afstand van byna 1 000 kilometer van die
   Kaapse Stormberge deur die Vrystaat en KwaZulu-Natal tot by die
   Wolkberg in Mpumalanga strek, is die grootste bergreeks in
   Suider-Afrika, met die Thabana Ntlenyana ("Klein Berg") in Lesotho
   (3 482 meter) en die Mafadi in Suid-Afrika (3 451 meter) as sy hoogste
   punte. Ook 'n aantal van die ander pieke soos Cathkin Peak, Cathedral
   Peak, Cleft Peak, Giant's Castle en Sentinel verrys almal meer as 3 000
   meter. Die Drakensberge skei die hoogplato van die Suid-Afrikaanse
   binneland van die laerliggende kusgebiede in die ooste van die land en
   is die grootste waterskeiding. Die Oranje- en Tugelarivier, twee van
   Suid-Afrika se grootste riviere, het hulle oorsprong by die
   Mont-aux-Sources (Frans: "Berg by die bronne").

   Die Drakensberge het hulle ontstaan sowat 150 miljoen jaar gelede aan
   vulkaniese uitbarstings te danke en is 'n oorblyfsel van 'n groter
   plato. Hulle Afrikaanse naam verwys na 'n ou legende waarvolgens dit
   die tuiste van vuurspuwende drake sou wees. Die Zoeloes noem die
   Drakensbergreeks uKhahlamba of "Versperring van spiese".

   Sneeuval kom gereeld voor in die winter, terwyl mis en reën die hele
   jaar kan voorkom.
   'n Panoramiese uitsig oor Giant's Castle
   'n Panoramiese uitsig oor Giant's Castle

   Die Koninklike Natalse Nasionale Park is een van die mees bekende in
   Suid-Afrika. Naas die oorsprong van die Tugelarivier en die tweede
   hoogste waterval ter wêreld, die Tugela-waterval (912 meter), spog die
   park met meer as 170 voëlspesies, waaronder die bedreigde lammervanger.
   Die sentrale gedeelte van die bergreeks beskik oor 'n groot aantal
   voetslaanpaaie, wat ook toegang bied tot die rotskuns van die Boesmans.

   Die uKhahlamba of Nasionale Drakensbergpark in KwaZulu-Natal is deur
   die UNESCO in 2000 as 'n wêrelderfenisgebied gelys.
   Kategorieë: Berge van Suid-Afrika • Kwazulu-Natal • Vrystaat

