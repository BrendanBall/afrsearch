Droese


   Die Droese is 'n groep wat in die tiende eeu in Egipte uit Sjiïtiese
   Islam weggebreek het en waarvan daar vandag tussen 350 000 en 900 000
   volgelinge wêreldwyd is. Droese noem hulself muwahhidun, wat
   "monoteïste" beteken. Hoewel die Droese hulle beskou as die ware
   behouders van Islam, word hulle nie deur lede van die
   hoofstroom-Islamitiese groepe as Moslems erken nie.

   Inhoud

        * 1 Basiese leerstellings
        * 2 Een "onbeskryfbare" God
        * 3 Inkarnasie van God
        * 4 Sewe morele beginsels
        * 5 Reïnkarnasie
        * 6 Hemel en hel
        * 7 Profete
        * 8 Leiers en organisasie
        * 9 Onkundiges
        * 10 Inskakeling by ander groepe
        * 11 Heilige skrifte
        * 12 Rituele en praktyke
        * 13 Geskiedenis
        * 14 Stryd om selfbeskikking
        * 15 Droese vandag

[wysig] Basiese leerstellings

   Die Droese is 'n geheimsinnige godsdiensgroep wat geen nuwe lede uit
   ander godsdienste toelaat nie en ook nie toelaat dat hul lede na ander
   godsdienste oorloop nie. Die godsdienstige leer van die Droese word die
   hikma genoem, en die grootste deel daarvan is net aan 'n handjievol
   geestelike leiers van die groep bekend. Om hierdie redes is
   besonderhede oor die Droese se leer en praktyke skraps, en weerspreek
   die enkele beskikbare bronne mekaar dikwels oor belangrike punte.

[wysig] Een "onbeskryfbare" God

   Soos die Moslems, Christene, Judaïste en Zoroastriste, glo Droese dat
   daar net Een Almagtige Skeppergod is wat alleen aanbid mag word. Hulle
   glo dat God, wat net een persoon is en nie 'n Drie-Eenheid soos wat
   Christene glo nie, ver verhewe is bo die mensdom en dat Hy daarom nie
   deur mense verstaan of beskryf kan word nie.

[wysig] Inkarnasie van God

   Waar Moslems glo dat God (Allah) Hom en Sy wil deur die eeue aan die
   mensdom geopenbaar het deur profete, wat gewone mense was, glo Droese
   dat God Hom as 'n mens geïnkarneer het in die persoon van el-Hakim,
   sesde kalief van die Fatimied-dinastie. Sommige bronne meen dat die
   Droese vir el-Hakim, wat bekend was as 'n wrede en genadelose kalief,
   as die eerste en enigste inkarnasie van God beskou. Ander meen dat
   hulle hom sien as die laaste en finale van verskeie goddelike
   inkarnasies, byna soos Moslems vir Mohammed as die laaste en finale
   profeet beskou. Hoe dit ook al sy, terwyl el-Hakim volgens
   geskiedkundige bronne in 1021 gesterf het, glo die Droese dat hy hom
   net van mense verberg en weer as God sal terugkeer om 'n "goue eeu" vir
   sy volgelinge in te lui. el-Hakim word daarom deur Droese as God
   aanbid, en sy wreedhede en eksentrisiteite as kalief (waarmee die
   Droese blykbaar goed bekend is), word deur hulle simbolies
   geïnterpreteer.

[wysig] Sewe morele beginsels

   Die "moets" en "moenies" van die Droese kan opgesom word in sewe
   belangrike beginsels waaraan elke Droes hom of haar onderwerp en so
   goed as moontlik probeer nakom. Dié beginsels is liefde vir die
   waarheid, hulp en beskerming aan mekaar, verwerping van alle ander
   godsdienste, vermyding van demone en mense wat sondig, geloof in die
   goddelike inkarnasie van el-Hakim, aanvaarding van God se wil en werke
   en onderwerping aan God se wil. Die gebruik van alkohol en tabak is ook
   streng verbode vir Droese.

[wysig] Reïnkarnasie

   Anders as die meeste ander monoteïstiese godsdienste, glo Droese soos
   Hindoes en Boeddhiste in die stelsel van reïnkarnasie. Volgens die
   Droese se siening hieroor word 'n mens se siel onmiddellik ná jou dood
   weer in 'n volgende liggaam gebore. Hierdie nuwe geboorte vind altyd
   weer in die vorm van 'n mens plaas, en 'n mens kan dus nie as 'n dier
   of selfs 'n insek gebore word soos sommige ander voorstanders van
   reïnkarnasie glo nie. Droese glo wel dat goeie mense in hul volgende
   lewe onder beter omstandighede gebore word as slegte mense.

[wysig] Hemel en hel

   Die Droese glo dat die hemel 'n geestelike toestand is waar die mens
   ophou om as mens gebore te word en 'n soort eenheid met God bereik.
   Sommige bronne meen dat die Droese nie glo in hierdie uiteindelike
   eenwording met God nie, maar dat die eindbestemming van die siel bloot
   'n toestand is waar hy of sy heeltemal ophou bestaan. Die hel het
   volgens die Droese ook 'n geestelike betekenis, en verwys na die
   onvervulde begeerte van die mens (veral slegte mense wat voortdurend
   weer gereïnkarneer word) om op te hou om as mens te bestaan en met God
   verenig te word. Dit is dus die toestand "om weg te wees van God".

[wysig] Profete

   Die Droese glo dat God wel van profete gebruik gemaak het om Sy wil aan
   die mensdom bekend te maak voordat Hy self as el-Hakim na die aarde
   gekom het. Hulle erken sewe belangrike profete, waaronder Adam, Abraham
   en Jesus Christus. Elk van die belangrike profete het sewe minder
   belangrike profete onder hulle gehad en dié het elk twaalf dissipels
   onder hulle gehad, waaronder Plato en ander individue uit die Griekse
   geskiedenis. Die profete was spesiale mense wat nie sonde gedoen het of
   foute gemaak het nie. Hulle word nie deur die Droese aanbid nie, maar
   hul name kan wel uitgeroep word wanneer 'n Droes hom of haar in 'n
   moeilike situasie bevind.

[wysig] Leiers en organisasie

   Die Droese is baie lojaal teenoor mekaar en het 'n sterk
   gemeenskapsgevoel, selfs teenoor Droese wat in ander lande of gebiede
   woon. Die gemeenskap word regeer deur 'n uitgesoekte groep
   godsdienstige leiers bekend as die uqqal. Die uqqal word vir jare
   opgelei in die hikma (leer van die Droese) en is die enigstes in die
   gemeenskap wat werklik die besonderhede van hul godsdiens ken. Die
   uqqal beoefen as 't ware hul godsdiens namens die breë gemeenskap van
   Droese. Hulle voer 'n baie streng en nougesette asketiese leefwyse
   omdat hulle glo dat hul siele swaarder geoordeel word weens die feit
   dat hulle oor meer kennis van God se wil en wette beskik as die gewone
   Droese. Sowat een uit elke vyftig uqqal bereik 'n toestand van
   "volmaaktheid", waarna hulle tot ajawid ("edele") verklaar word. Die
   ajawids vorm saam die top-struktuur van die Droese se leierskap en is
   verantwoordelik vir die algemene bestuur en toesig van die gemeenskap.

[wysig] Onkundiges

   Die meeste Droese is net bekend met 'n baie klein deeltjie van hul
   godsdiens se leerstellinge en neem ook nie aan al die rituele en
   praktyke deel nie. Hulle word die juhhal ("onkundiges") genoem. Dit is
   nie verbode vir die juhhal om die heilige skrifte te lees of meer
   inligting te bekom nie, maar hulle verkies meestal om onkundig te bly
   weens die Droese se oortuiging dat 'n mens se siel geweeg word aan die
   mate waarin jy gehoorsaam is aan die goddelike waarhede wat jy ken. As
   iemand dus nie weet dat hy verkeerd doen nie, tel dit nie soveel teen
   hom as wanneer hy bewustelik sondig nie!

[wysig] Inskakeling by ander groepe

   Om hulself te beskerm, is dit die aanvaarde beleid van Droese wat buite
   hul eie gemeenskappe woon om so ver moontlik in te skakel by die
   godsdienstige praktyke van die gemeenskappe waarin hulle hul bevind.
   Dit beteken dat 'n Droes wat tussen ortodokse Moslems woon, as 'n
   Moslem sal aanbid terwyl 'n Droes wat tussen Christene woon, as 'n
   Christen sal aanbid. 'n Lid van 'n ander godsdiens word egter nie
   toegelaat om hom tot die Droese te bekeer nie. Droese mag ook nie hul
   godsdiens verlaat nie en 'n Droes mag nie met iemand uit 'n ander
   godsdiensgroep trou nie. Sommige bronne meen dat die Droese
   tradisioneel poligamie (waar een man verskeie vroue mag hê) beoefen
   het, maar dit is nie seker of dit steeds toegelaat word nie.

[wysig] Heilige skrifte

   Die Droese verskil drasties van ander Islamitiese groepe sover dit hul
   siening van die Koran betref. Sommige bronne meen dat Droese die Koran
   heeltemal verwerp. Dit blyk egter dat hulle die Koran wel as 'n heilige
   skrif aanvaar, maar dat hulle die letterlike interpretasie daarvan
   verwerp. Hulle heg daarom meer waarde aan die innerlike, verborge
   betekenisse van die Koran wat net deur hul eie geleerdes (uqqal)
   verstaan kan word. Die Droese gebruik egter hoofsaaklik 'n versameling
   geskrifte bekend as die Kitab Al Hikma ("Die Boek van Wysheid") as
   heilige skrif en bron van hul godsdienstige leer.

[wysig] Rituele en praktyke

   Omdat dit meestal in afsondering geskied, is min bekend oor die rituele
   en praktyke van die Droese. Sommige waarnemers meen dat hulle die "Vyf
   pilare van Islam" (belydenis van geloof, gebed, bydrae tot
   liefdadigheid, vas en die pelgrimsreis na Mekka) heeltemal laat vaar
   het. Ander meen dat hulle net minder klem lê op sommige daarvan, soos
   die vas tydens Ramadan en die pelgrimstog. Droese aanbid nie in moskees
   of gesamentlik op Vrydae soos Moslems nie. Hulle kom op Donderdagaande
   in gewone geboutjies aan die buitekant van hul gemeenskappe of dorpies
   bymekaar om hul godsdienstige praktyke te beoefen. Die juhhal, of
   onkundiges, woon net die eerste deel van die byeenkoms by, waarna hulle
   die gebou verlaat en die uqqal voortgaan om namens die hele groep
   spesiale gebede en rituele uit te voer.

[wysig] Geskiedenis

     * el-Hakim se aanspraak

   Die ontstaan van die Droese kan teruggevoer word na die jaar 1016 toe
   el-Hakim, die sesde kalief van die Fatimied-dinastie, in Kaïro (Egipte)
   aan sy volgelinge verklaar het dat hy die menslike inkarnasie van God
   is. Die Fatimied-dinastie het in 909 tot stand gekom uit 'n groep
   Sjiïete wat daarop aanspraak gemaak het dat hul kaliefs (geestelike en
   politieke leiers) die direkte nasate was van Fatima, die dogter van die
   profeet Mohammed. Die kalifaat se hoofstad was eers in Tunisië, maar is
   in 969 na Kaïro verskuif, waar el-Hakim se aanspraak om die inkarnasie
   van God te wees, 'n groot opskudding onder die Moslems veroorsaak het.
     * Nuwe godsdiens gevestig

   Terwyl ortodokse Soenni-Moslems sy aanspraak as godslasterlik beskou
   het, het baie van el-Hakim se volgelinge hom geglo. In 1017 het Hamzah
   ibn Ali ibn Ahmad, 'n Persiese mistikus wat uiteindelik daarvoor sou
   sorg dat 'n nuwe godsdiens uit el-Hakim se aanspraak tot stand sou kom,
   hom by die groep aangesluit. Hamzah het el-Hakim se "tweede-in-bevel"
   geword en hom daarvoor beywer dat el-Hakim se aanspraak wyer verkondig
   is en dat die groep se ledetal ook buite Kaïro toegeneem het. In
   samewerking met Mohammed d-Darazi, 'n priester wat intussen ook by
   hulle aangesluit het, het Hamzah die groep se basiese leerstellinge
   gedefinieer en só die grondslag gelê vir die godsdiens wat vandag
   algemeen as die Droese bekend staan. Mettertyd is Droese-gemeenskappe
   in verskeie gebiede in die Midde-Ooste en selfs Noord-Afrika gevestig.
   Die meeste van dié gemeenskappies was in afgeleë gebiede waar die
   Droese hul godsdiens sonder inmenging van buite kon beoefen terwyl
   hulle 'n eenvoudige landelike bestaan voer.
     * Na afvallige vernoem

   Dit is ironies dat daar kort ná die groep se ontstaan reeds na hulle
   verwys is as Droese en dat dié naam deur die eeue vasgesteek het.
   Mohammed d-Darazi, die priester na wie se naam "Droese" verwys, het wel
   in die begin 'n belangrike rol in die vestiging en uitbreiding van die
   godsdiens gespeel, maar is later deur die groep daarvan beskuldig dat
   hy el-Hakim se boodskap verdraai het en uit die groep verban. Droese
   verwys daarom na hulleself as Muwahhidun (meervoud) of Muwahhid
   (enkelvoud), wat "monoteïsties" beteken.

[wysig] Stryd om selfbeskikking

   Omdat die groep byna fanaties lojaal is teenoor mekaar en amper alle
   buitestaanders as 'n bedreiging beskou, het hulle deur die eeue
   verskeie kere verwoed weerstand gebied teen invallers wat hul
   onafhanklikheid bedreig het. In die sestiende eeu het hulle byvoorbeeld
   daarin geslaag om hul selfbeskikking te handhaaf nadat die Ottomans
   groot dele van die Midde-Ooste ingeneem het. In die 1860's het gevegte
   oor grondgebied uitgebreek tussen die Droese van Libanon en die
   Maroniete, 'n groep Siriese Christene. Duisende Maroniete is in die
   gevegte doodgemaak, maar die Droese is uiteindelik onderwerp nadat
   Frankryk tot die stryd toegetree het om die Maroniete te help. Die
   Droese in Sirië was ook sporadies in konflik met die Turkse regeerders
   van die Ottomaanse Ryk. In Maart 1921 het Frankryk, wat Sirië as 'n
   mandaatgebied bestuur het, ingestem om selfbeskikking toe te staan aan
   die Droese van die Jabalu-d-Duruz-plato in Sirië. Volgens die Droese
   het Frankryk egter dié ooreenkoms verbreek en in 1925 het die leiers
   van die groep die sogenaamde "Droese-opstand" geloods om daarteen
   beswaar te maak. Die leiers is egter almal gevang en as politieke
   bannelinge uit die gebied gestuur.

[wysig] Droese vandag

   Die meeste Droese woon vandag steeds - soos hul voorouers - in klein
   gemeenskappies in veral die bergagtige dele van Libanon, Sirië, Turkye,
   die Golan-hoogland en die noordelike deel van Israel. Daar is ook
   enkele klein Droese-groepies in Europa en in die VSA.
   Kategorie: Religie

