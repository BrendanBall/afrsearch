Duckworth-Lewis metode


   In die sport van krieket, is die Duckworth-Lewis metode(D/L metode) 'n
   wiskundige manier om die teikentelling te bepaal vir die span wat
   tweede kolf in 'n eendagwedstryd wat deur die weer of ander
   omstandigheid onderbreek is. Dit word algemeen aanvaar as 'n regverdige
   en akkurate metode om 'n teikentelling te bereken, maar is egter nie
   sonder omstredenheid nie. Die metode word nie in toetskrieketwedstryde
   gebruik nie.

   Inhoud

        * 1 Geskiedenis
        * 2 Toepassing
        * 3 Teorie
        * 4 Opdaterings
        * 5 Voorbeeld
        * 6 Kritiek
        * 7 Verwysings
        * 8 Verdere leeswerk
        * 9 Eksterne skakels

[wysig] Geskiedenis

   Die D/L metode is oorspronklik ontwikkel deur die twee Engelse
   statistici, Frank Duckworth en Tony Lewis. Die metode is vir die eerste
   keer gebruik in internasionale krieket tydens die tweede wedstryd
   tussen Zimbabwe en Engeland in die reeks van 1996/7 seisoen en wat
   Zimbabwe met 7 lopies gewen het.^[1]

   In 2001 is dit amptelik deur die Internasionale Krieketraad aanvaar as
   die standaardmetode vir die berekening van teikentellings in
   eendagwedstryde wat deur reën-onderbrekings verkort is.

   Vorige metodes wat gebruik is vir dieselfde doel het onder ander
   ingesluit: lopietempoverhoudings, die gebruik van die telling wat die
   vorige span tydens dieselfde boulbeurt behaal het en die gebruik van
   teikens wat afgelei is deur die beste boulbeurte saam te tel in die
   eerste kolfbeurt behaal is.

   Hierdie ouer metodes het tekortkominge wat maklik uitgebuit kan word.
   Lopietempo verhoudings maak nie voorsiening vir die aantal paaltjies
   wat die span wat tweede kolf verloor nie en weerspieël bloot die
   telling op die tydstip toe die wedstryd onderbreek is. Dus as 'n span
   vermoed dat 'n reënonderbreking waarskynlik was kon hulle die
   lopietempo jaag sonder om hul te bekommer oor die gevolglike verlies
   aan paaltjies en het sodoende 'n verdraaiïng in die vergelykende
   tellings teweeg gebring.

   Die beste telling boulbeurtmetode wat tydens die 1992
   Krieketwêreldbeker gebruik is het die Suid-Afrikaanse span gelaat met
   'n vereiste 21 lopies vanaf slegs een bal– terwyl die maksimum telling
   gewoonlik slegs 6 lopies van 'n enkele bal is– dit nadat hulle voor die
   kort reënonderbreking 'n teiken van 22 lopies vanaf 13 balle gehad het,
   'n teiken wat alhoewel dit moeilik is, ten minste haalbaar is en 'n
   opwindende einde kon bewerkstellig het. Dit het egter tot niet gegaan
   toe die span dieselfde teiken na die onderbreking met 12 balle minder
   gegun is.^[2] Hierdie gebreke word grootliks aangespreek deur die D/L
   metode.

[wysig] Toepassing

   Die D/L metode is betreklik maklik om toe te pas maar vereis 'n
   gepubliseerde verwysingstabel en 'n eenvoudige wiskundige berekening
   (of die gebruik van 'n rekenaar). Die aankondiging van die afgeleide
   teiken gee dikwels aanleiding tot baie bespreking onder die skares by
   'n krieketwedstryd. Dit word as een van die metode se suksesse beskou
   deurdat dit 'n stadige wedstryd wat deur reën beïnvloed word meer
   interresant maak.
   Moontlike tellings as 'n funksie van paaltjies en boulbeurte

[wysig] Teorie

   In wese maak die D/L metode staat op "hulpbronne". Elke span word geag
   twee "hulpbronne" te hê wat hulle kan gebruik om soveel lopies moontlik
   aan te teken: die aantal boulbeurte wat hulle moet ontvang en die
   aantal paaltjies wat hulle beskikbaar het. Op enige tydstip tydens die
   kolfbeurt hang die span se vermoë om meer lopies aan te teken van 'n
   kombinasie van hierdie twee hulpbronne af. Geskiedkundige tellings toon
   dat daar 'n baie noue verband tussen die beskikbaarheid van hierdie
   hulpbronne en 'n span se finale telling, 'n verband wat die D/L metode
   benut.

   Deur gebruik te maak van 'n gepubliseerde tabel wat die oorblywende
   persentasie van hierdie twee gekombineerde hulpbronne aangee vir enige
   hoeveelheid boulbeurte wat oor is en paaltjies wat verloor is, kan die
   teikentelling aangepas word om die verlies aan hierdie hulpbronne te
   verteenwoordig as 'n wedstryd een of meer kere onderbreek word. Hierdie
   persentasie word dan gebruik om 'n teiken te bereken. As die span wat
   tweede kolf die teiken verbysteek word die span geag om die wedstryd te
   gewen het; as die teikentelling bereik is maar nie verbygesteek is nie
   word dit as 'n gelykopuitslag beskou.

[wysig] Opdaterings

   Die gepubliseerde tabel wat die grondslag vorm van die D/L metode word
   gereeld op datum gebring en is so onlangs as 2004 opgedateer, toe dit
   duidelik word dat daar deesdae heelwat hoër tellings behaal word in
   eendagwedstryde as in vorige dekades. Saam met hierdie wysiging is die
   D/L metode ook geskei in 'n Proffesionele Uitgawe en 'n
   Standaard-uitgawe.^[3] Die hoof verskil tussen hierdie tabelle is dat
   die Standaard-uitgawe slegs 'n enkele tabel en eenvoudige berekening
   behels wat dit geskik maak vir enige eendagwedstryd op enige vlak
   terwyl die Proffesionele uitgawe meer gesofistikeerde statistiese
   modelering inspan en die gebruik van 'n rekenaar vereis. Die
   Proffesionele uitgawe is gebruik vir alle internasionale
   krieketwedstryde sedert vroeg in 2004.

[wysig] Voorbeeld

   'n Eenvoudige voorbeeld van die toepassing van die D/L metode was die
   eendagwedstryd tussen Indië en Pakistan tydens hulle 2006 eendagreeks.
   Indië het eerste gekolf en is almal uitgeboul in die 49^ste boulbeurt
   vir 328 lopies. Pakistan, wat tweede gekolf het, het 7 paaltjies
   verloor met 311 lopies toe die spel gestaak is weens swak lig na die
   47^ste boulbeurt. Hierdie is 'n voorbeeld met min omstredenheid omdat
   die meeste ondersteuners sou saamstem dat met drie boulbeurte oor (18
   balle) en drie paaltjies beskikbaar dat Pakistan verseker die 17 lopie
   gaping sou kon toemaak. Die toepassing van die D/L metode het aangedui
   dat teen die einde van die 47^ste boulbeurt die teiken 304 sou wees en
   daarom is die uitslag van dié wedstryd in Pakistan se guns beklink en
   is hulle geag om die wedstryd met 7 lopies te gewen het.^[4]

[wysig] Kritiek

   Sekere waarnemers meen dat die D/L metode nie sekere opmerkbare
   neigings in die lopietempos tydens 'n kolfbeurt in ag neem nie, soos
   byvoorbeeld die feit dat dit baie moeiliker word om lopies aan te teken
   as die aantal vereiste lopies baie hoog is, of die neiging vir
   lopietempos om toe te neem aan die einde van 'n kolfbeurt. So 'n
   neiging wat 'n statistiese werklikheid is vir eendagwedstryde word
   egter outomaties in berekening gebring deur die feit dat die D/L
   tabelle 'n geskiedkundige korrelasie van wedstryd-data gebruik om die
   verhouding tussen hulpbronne en lopietempos te bereken.

   Meer in diepte kritiek is gebaseer op die feit dat paaltjies noodwendig
   'n swaarder geweegde hulpbron as boulbeurte is wat daartoe aanleiding
   gee dat spanne wat groot tellings jaag met die moontlikheid van reën
   sal neig om versigtig te wees om paaltjies te verloor en dan net effe
   bo die gemiddelde lopietempo te kolf. As die gevraagde lopietempo
   byvoorbeeld 6.1 is, is dit dikwels voldoende om net 4.75 of 5 'n lopies
   per boulbeurt aan te teken tydens die eerste 20-25 boulbeurte.^[5]

   'n Ander kritiek op die D/L metode is dat dit nie die veranderinge in
   lopietempos as gevolg van veldwerkbeperkinge in ag neem nie.^[6]

[wysig] Verwysings

     * Duckworth, F "A Role for Statistics in International Cricket" [1]
       Teaching Statistics, (June 2001) Volume 23, No. 2 pp 38-44
     * Duckworth, FC & Lewis, AJ "A fair method of resetting the target in
       interrupted one-day cricket matches" Journal of the Operational
       Research Society, (Mar 1998) Volume 49, No. 3 pp 220-227

    1. ^ Telkaart van die tweede eendagwedstryd tussen Engeland en
       Zimbabwe op 1 Januarie 1997, vanaf Cricinfo.
    2. ^ "22 off one ball - A farcical rain rule leaves everyone
       bewildered", from Cricinfo.
    3. ^ Reën beïnvloede reëls vanaf Cricinfo.
    4. ^ Telkaart vir die reënbeïnvloede eendagwedstryd tussen Indië en
       Pakistan op 6 Februarie 2006 vanaf Cricinfo.
    5. ^ Bhogle, Srinivas, Die Duckworth/Lewis Faktor, rediff.com.
    6. ^ Booth, Shane, quoted in For a Fair Formula, Hindu Online.

[wysig] Verdere leeswerk

     * Duckworth, FC & Lewis, AJ "Your Comprehensive Guide to The
       Duckworth Lewis Method for Resetting Targets in One-day Cricket",
       Acumen Books, 2004. ISBN 0-9548718-0-4

[wysig] Eksterne skakels

     * Cricinfo se inleiding tot die D/L metode
     * Cricinfo's D/L metode antwoorde op gereelde vrae
     * Duckworth/Lewis aanlyn rekenaar
     * Duckworth/Lewis standaard weergawe tabel van hulpbron persentasies
     * Internasionale krieketraad se Duckworth/Lewis Metode vir die
       herberekening van die teikentelling in 'n onderbroke wedstryd
     * BBC Sport se verduideliking van die D/L metode
     * Acumen Books

   Kategorie: Krieket

