Duikboot


   Die duikboot USS Chicago (SSN 721) onder water langs die kus van
   Maleisië.
   Die duikboot USS Chicago (SSN 721) onder water langs die kus van
   Maleisië.

   'n Duikboot is 'n watervoertuig wat spesifiek ontwerp is om onder water
   te vaar. Duikbote word gebruik om onderwaternavorsing te doen en om
   dieper onder die water te werk as wat mense kan duik. Sulke gebruike
   sluit eksplorasie in en die terugbring van voorwerpe wat gesink het.
   Die meeste groot vlote gebruik duikbote vir militêre doeleindes.

   Die Engelsman, William Bourn het in 1580 die eerste beskrywing van 'n
   duikboot gepubliseer. Die eerste werkende duikboot is in 1623 ontwerp
   vir koning Jakobus I van Engeland deur die Hollander Cornelius Drebbel.
   Volgens berigte was die duikboot 'n omgekeerde roeiboot met twaalf
   roeiers wat langs die Teemsrivier af beweeg het. Daar is egter geen
   aanvaarde verduidelikings van hoe die boot werklik gewerk het nie.

   Die eerste duikbote is gebruik om navorsing te doen onder die water.
   Daar is egter gou gesien dat duikbote geweldige voordele inhou op
   militêre gebied. Die eerste militêre duikboot is die Skilpad ("Turtle")
   genoem. Die Turtle het plek gehad vir een persoon en moes met die hand
   bestuur word. Die geskiedenis van duikbote is deurspek met verhale van
   duikbote wat gesink of verdwyn het.

   Sommige moderne duikbote is kerngedrewe, kan baie diep duik en kan
   maande lank onder die water bly.
   Kategorie: Seevaart

