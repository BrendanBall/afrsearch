Duits


   Duits
   Deutsch
   Taalgebied : Duitsland, Oostenryk, Liechtenstein, Luxemburg,
   Switserland, Denemarke, Frankryk (Elsas, Moselle), België, Pole,
   Italië, Roemenië (Transsilvanië), Hongarye, Ysland^[1], Rusland
   (Kaliningrad Oblast, Orenburg), Kazakhstan^[1], Tsjeggië, Slowakye^[1],
   Namibië, Slowenië^[1], Kroasië^[1], Baltiese lande, Argentinië^[1],
   Brasilië^[1]
   Streek : Sentraal-Europa, Wes-Europa
   Sprekers: Moedertaal: 95 tot 118 miljoen^[2]^[1]
   Tweede taal: 20 miljoen^[1]
   Taalfamilies: Indo-Europees
   Germaans
   Wes-Germaans
   Hoog-Duits
   Duits
   Skryfstelsel: Latynse alfabet, (Duitse variasie)


   Amptelike status
   Ampstaal : Oostenryk, Europese Unie, Duitsland, Liechtenstein,
   Luxemburg, Switserland, België, Vatikaan deur die Switsersewagte,
   mede-offisiële taal van Namibië tot 1990.
   Taalbeheer : Geen offisiële liggame nie
   Kodes
   ISO 639-1 : de
   ISO 639-2 : ger (B), deu (T)
   ISO 639-3 : deu

   Duits is deel van die Germaanse taalfamilie en, met meer as 100 miljoen
   sprekers, die twaalfde grootste taal wêreldwyd. Dit word onder andere
   gepraat in Duitsland, Oostenryk, Switserland, Luxemburg, Suid-Tirool
   (Italië), Eupen-Malmédy (België), Liechtenstein, Noord-Sleeswyk
   (Denemarke) en Namibië, en is nog steeds 'n belangrike vreemde taal in
   Oos-Europese lande. Dit is ook die tweede belangrikste taal op die
   internet en derde grootste taal waarin boeke verskyn. Die feit dat
   Duitsland se moderne universiteite tot onlangs geen studiegelde gevra
   het nie het die taal ook aantreklik gemaak vir sowat 200 000 (2004)
   buitelandse studente wat daar hul opleiding kry.

   Duitssprekendes aan die Kaap, wat Nederlands slegs as 'n
   aanleerderstaal gepraat het, het een van die groot invloede by die
   ontwikkeling van die Afrikaanse taal uitgeoefen, veral op die gebied
   van die grammatika, terwyl die invloed op die Afrikaanse woordeskat
   beperk gebly het tot enkele woorde soos werskaf (van Duits
   wirtschaften). Daar is egter voorbeelde in die Afrikaanse woordeskat,
   waar die uitspraak en ortografie nader aan die huidige Duitse vorm
   staan (vergelyk: Afrikaans wurm en Duits Wurm met Nederlands worm,
   Afrikaans vleis en Duits Fleisch met Nederlands vlees of Afrikaans
   botter en Duits Butter met Nederlands boter).

   Inhoud

        * 1 Etimologie
        * 2 Taalgeskiedenis
             + 2.1 Oudhoogduits
             + 2.2 Middelhoogduits
             + 2.3 Nieuhoogduits
        * 3 Verwysings
        * 4 Eksterne skakels

[wysig] Etimologie

   Die Latynse naam is lingua theodisca, terwyllye die Oudhoogduitse en
   Middelhoogduitse terme respektiewelik diutisk en tiutsch is. Die woord
   Duits is afgelei van theoda, wat oorspronklik na die Germaanse taal van
   die volk verwys, in teenstelling met die Latynse kerktaal en walhisk,
   die tale van die Romaanse volke.

   Eers vanaf die 9de eeu word na die mense, wat die Duitse taal praat,
   ook as theodisci verwys, terwyl vroeë bronne eerder na die verskillende
   stamme, soos byvoorbeeld die Franke, verwys. Vanaf die 10de eeu word
   met die term veral die stamme van die Oosfrankiese Ryk bedoel (Franke,
   Saksers, Beiers, Friese, Alemanne, Thuringers en ander).

   Tot by die 19de eeu is die skryfwyse "teutsch" gebruik, 'n foutiewe
   afleiding van die Latynse teutonicus, wat deur die Romeinse skrywer
   Livius gebruik word.

[wysig] Taalgeskiedenis

[wysig] Oudhoogduits

   Oudhoogduits is die vroegste, Opper-Duitse vorm van die Duitse taal,
   wat tussen die 8de en laat 11de eeu gepraat word. Die term verwys
   eerder na 'n aantal dialekte, wat deur die tweede (Oudhoogduitse)
   klankverskuiwing beïnvloed is, soos byvoorbeeld Alemannies, Beiers,
   Middelfrankies, Oosfrankies en Rynfrankies. Weens die gebrek aan 'n
   standaardtaal word hierdie dialekte naas mekaar gepraat en geskryf. Die
   skryf- en kopieerwerk bly 'n domein van die kerk, en tot by die 8ste
   eeu is dokumente byna uitsluitend in Latyn geskryf.

   Karel die Grote bevorder omtrent 800 die onderwys en wetenskappe;
   belangrike godsdienstige tekste word dikwels in die volkstaal vertaal.
   Slegs 'n relatief klein aantal tekste uit die Oudhoogduitse tydperk is
   bewaar, en dit is veral dokumente wat in belangrike kloosters gekopieer
   is. Dikwels word tekste vanuit een dialek na 'n ander vertaal, wat in
   die praktyk 'n vermenging van dialekkenmerke beteken. Die monnike, wat
   in 'n bepaalde dialekgebied skryf, is dikwels die plaaslike dialek nie
   magtig nie, en hulle kopieerwerk bevat hiperkorrekte vorme. Ook die
   gebruik van die Latynse alfabet skep 'n probleem; weens die fonetiese
   verskille tussen die klassieke Romeinse taal en die Oudhoogduitse
   dialekte is die ortografise weergawe van klanke in die meeste gevalle
   twyfelagtig.

[wysig] Middelhoogduits

   Die Duitse taalgebied ná die Tweede Wêreldoorlog
   Die Duitse taalgebied ná die Tweede Wêreldoorlog
   Die Duitse taalgebied met die dialekte
   Die Duitse taalgebied met die dialekte
   Die verspreiding van Duits
   Die verspreiding van Duits

   Die tydperk van die Middelhoogduitse taal begin omtrent 1100 in die tyd
   van die kruistogte en eindig met die reformasie omtrent 1500. Dit is 'n
   aantal dialekte, wat uit die Oudhoogduits ontwikkel, ofskoon daar nog
   nie sprake van 'n algemene standaardtaal kan wees nie. Net soos in die
   Oudhoogduitse periode bestaan 'n aantal skryfdialekte naas mekaar. Die
   skrywers van die tyd probeer egter die opvallendste dialekkenmerke
   vermy, veral in die liriek.

   Vanaf die 12de eeu word die Middelfrankiese literêre taal die
   oorheersende dialek, terwyl in die 13de eeu die taal van die hoofse
   digters as belangrikste norm erken word. Praag en die Oosmiddelduitse
   gebiede skep in die 14de eeu die sogenaamde stadhuistaal, wat deur
   Maarten Luther as die grondslag van sy Duitse Bybelvertaling gebruik
   word.

[wysig] Nieuhoogduits

   Die moderne Nieuhoogduitse periode begin met die Bybelvertaling van
   Luther in 1525. Volgens die hoofsaaklike kenmerke word die periode
   onderverdeel in die tyd van die volkstaalinvloed (1500-1648); die tyd
   van die Franse invloed (1648-1748); die tyd van die klaarheid (onder
   meer deur die skrywer Gotthold Ephraim Lessing (1729-1789) oorheers),
   die tyd van die gevoelens in die letterkunde (Sturm und Drang), die tyd
   van die verdieping (Friedrich Gottlieb Klopstock, 1724-1803), die tyd
   van die rede (Johann Gottfried Herder, 1744-1803) en voltoiing tydens
   die klassieke en romantieke periode (Johann Wolfgang von Goethe).

   Die Nieuhoogduitse spelling is tydens die 19de eeu, veral met die
   publikasie van Konrad Duden se Orthographisches Wörterbuch der
   deutschen Sprache (1880) gestandardiseer. Hierdie woordeboek vorm
   sedert die spellinghervorming van die jaar 1901 die grondslag van die
   amptelike spelling. Die laaste spellinghervorming is in 1996
   deurgevoer.

   Die ingrypendste veranderings tydens die 20ste eeu is die ondergang van
   die Duitse taalgebiede en dialekte in Oos-Europa en die toenemende
   invloed van die media en die Engelse taal op die taalgebruik. Die taal
   van die media- en reklamebedryf skep selfs nuwe woorde (neologismes)
   uit oorspronklik Engelse woordelemente soos handy (selfoon) en dressman
   ('n manlike fotomodel), wat in Engels nie gebruiklik is nie.

[wysig] Verwysings

    1. ^ ^1,0 ^1,1 ^1,2 ^1,3 ^1,4 ^1,5 ^1,6 ^1,7 ^1,8 National Geographic
       2006 ondersoek
    2. ^ SIL Ethnologue (2006). 95 miljoen Standaard-Duits sprekers; 114
       miljoen insluitend Middel- en Hoë-Duits dialekte; 118 miljoen
       instluitende Neder-Saksies en Jiddisj.

[wysig] Eksterne skakels

     * Woordeboek Duits-Afrikaans-Duits
     * German 101 Learn German online (Engels)
     * Deutschtum.net Deutsch oder Welsch

   Indo-Europese tale: Germaanse tale
         Noord-Germaanse tale:
      Deens | Faroëes | Nynorsk en Bokmål (Noors) | Yslands | Sweeds
          Wes-Germaanse tale:
   Afrikaans | Duits | Engels | Fries | Jiddisj | Luxemburgs | Nederlands
                          | Nedersaksies | Skots
          Oos-Germaanse tale:
                      Boergondies | Goties | Vandaals

   Kategorieë: Hoogduitse tale • Natuurlike taal • Tale van Duitsland •
   Tale van Luxemburg • Tale van Oostenryk • Tale van Switserland • Tale
   van Wallonië

