Duitse Demokratiese Republiek


                                  CAPTION: Deutsche Demokratische Republik

                                    CAPTION: Duitse Demokratiese Republiek


                           Flag of East Germany East Germany: Coat of Arms
                           (Vlag van die DDR)       (Wapen van die DDR)

                                       Nasionale leuse: geen
                                     Location of East Germany
                                    Ampstaal                         Duits
                                    Hoofstad                    Oos-Berlyn
                               Grootste stad                    Oos-Berlyn
                                   Bevolking             16 350 000 (1990)
                                 Oppervlakte
                                    - Totaal
                                   - % water       Gelys 106^de
                                                        108 333 km²
                                                                        --
                                      Gevorm
                         - Duitse hereniging                7 Oktober 1949
                                                            3 Oktober 1990
                                 Geldeenheid              Mark van die DDR
                                     Tydsone
                               – in somertyd                 CET (UTC+1)
                                                              CEST (UTC+2)
                                   Volkslied       Auferstanden aus Ruinen
                                Internet TLD       .dd (nooit gebruik nie)
                                  Skakelkode                           +37

   Die Duitse Demokratiese Republiek (DDR) het as 'n Sosialistiese Duitse
   "Arbeiders- en Boerestaat" tussen 7 Oktober 1949 en 2 Oktober 1990 op
   die grondgebied van die voormalige Sowjet-besettingsone in
   Oos-Duitsland en die Sowjet-sektor van (Oos-) Berlyn bestaan.

   Die staat, wat vyf maande na die stigting van die Westerse
   Bondsrepubliek Duitsland amptelik uitgeroep is, is steeds deur die
   Sosialistiese Eenheidsparty van Duitsland (SED), 'n samesmelting van
   die voormalige Kommunistiese en Sosiaal-Demokratiese Partye van
   Duitsland, oorheers en het in politieke en ekonomiese opsig steeds 'n
   deel van die Oosblok gevorm.
   100-Mark-banknoot met 'n portret van Karl Marx
   100-Mark-banknoot met 'n portret van Karl Marx

   Die sentraal geleide ekonomie van die DDR het nie daarin geslaag om
   dieselfde hoë lewenstandaard soos in Wes-Duitsland te skep nie,
   alhoewel die land as die welvarendste in die Oosblok beskou is. Om die
   groot stroom vlugtelinge, wat in die vyftiger- en vroeë sestigerjare 'n
   nuwe heenkome Wes-Duitsland gesoek het, te beperk, het die SED-regering
   'n bewaakte grenslyn met Wes-Duitsland ingerig.

   Die uitgebreide welvaartstelsel, wat 'n werksgeleentheid vir iedereen,
   bekostigbare behuising en lae pryse vir stapelvoedsel voorsien het, het
   ná die oliekrisis in die sewentiger- en ingevolge die
   globaliseringstendense van die tagtigerjare tot ekonomiese bankrotskap
   van die DDR gelei. Die demokratisering van die Sowjetunie in die tyd
   van die glasnost- en perestrojka-beleid het uiteindelik ook die
   politieke en militêre magsbasis van die SED-heerskappy deurbreek. Ná
   massabetogings in die jaar 1989 het in 1990 die eerste demokratiese
   verkiesings plaasgevind. In die somer van daardie jaar is ook die
   Wes-Duitse geldstelsel ingevoer wat die ou Mark der DDR (Mark van die
   DDR) vervang het.

   Op 3 Oktober 1990 het die vyf nuwe deelstate van die DDR
   (Mecklenburg-Voorpommeren, Brandenburg, Sakse-Anhalt, Sakse en
   Thüringen) met die Bondsrepubliek Duitsland (waarna vroeër dikwels ook
   as Wes-Duitsland verwys is) verenig.

   Inhoud

        * 1 Geskiedenis
             + 1.1 Stigting van die DDR
             + 1.2 Opbou van 'n Sosialistiese stelsel
             + 1.3 Ekonomiese ontwikkeling tot by 1966
             + 1.4 Afgrensing teen Wes-Duitsland
             + 1.5 Stabilisering
             + 1.6 Die ekonomiese krisis van die 1980's
             + 1.7 Verwerping van Gorbatsjef se hervormingsbeleid
             + 1.8 Emigrasie
             + 1.9 Politieke omwenteling
             + 1.10 Duitse hereniging
        * 2 Politiek
             + 2.1 Partye en massa-organisasies
             + 2.2 Die Nasionale Front
        * 3 Verwysings
        * 4 Bronne
        * 5 Eksterne skakels
             + 5.1 Geskiedenis van die DDR
             + 5.2 Wetenskaplike navorsing

[wysig] Geskiedenis

[wysig] Stigting van die DDR

   Op die gebied van die Sowjet-besettingsone is die Sosialistiese
   Eenheidsparty van Duitsland (SED) tot 'n tipiese kaderparty volgens die
   model van die Sowjetunie se Kommunistiese Party omgevorm, ander
   politieke partye en organisasies is "gelykgeskakel", en die amptelike
   vakbond FDGB het net 'n kontrolerende funksie ten opsigte van
   produksieplanne en arbeidsnorme vervul.
   'n Portret van Walter Ulbricht op 'n 1DM-posseël
   'n Portret van Walter Ulbricht op 'n 1DM-posseël

   By die verkiesings van die 3de Volkskongres in Mei 1949 het kandidate
   op gemeenskaplike lyste verskyn wat deur die SED oorheers is. Die
   afgevaardigdes het die Volksraad se ontwerp vir 'n nuwe grondwet
   goedgekeur.

   In Mei 1949 het die Volksraad - in reaksie op die stigting van die
   Bondsrepubliek Duitsland (BRD) in die drie geallieerde besettingsones
   van Wes-Duitsland in dieselfde maand - die Duitse Demokratiese
   Republiek met Wilhelm Pieck (1876-1960) as staatspresident en Otto
   Grotewohl (1894-1964) as eerste minister geproklameer. Die Sowjetiese
   militêre bewind van Oos-Duitsland het begin om administratiewe
   bevoegdhede aan die nuwe regering oor te dra.
   Hierdie grensversterkings by die voormalige grenslyn met Wes-Duitsland
   is tans 'n museum
   Hierdie grensversterkings by die voormalige grenslyn met Wes-Duitsland
   is tans 'n museum

   Die nuwe grondwet het voorsiening vir die beskerming van mense- en
   grondregte gemaak, wat ook die reg op arbeid, ontspanning en welsyn
   ingesluit het, maar burgers tegelykertyd ook verplig tot dienslewering
   aan nuwe Sosialistiese verworwenhede soos volksbesit en die
   sentraalbeheerde ekonomie. "Ophitsing tot boikotte" (Duits:
   Boykotthetze) is volgens artikel 6 van die grondwet gekriminaliseer.
   Die grondwet het geen voorsiening gemaak vir 'n grondwetlike hof of
   onafhanklike regters nie. Die SED, die administrasie en
   staatsinstellings is volgens die beginsel van "demokratiese
   sentralisme" georganiseer. In 1960 is ook die funksies van die
   staatspresident oorgeneem deur die Staatsraad (Duits: Staatsrat) wat
   gemagtig was om wette sonder goedkeuring van die nasionale parlement
   ("Volkskammer") te besluit. Die organe van die SED (Sentraalkomitee,
   Politburo en Sekretariaat) het oor absolute gesag beskik en alle
   politieke prosesse oorheers. Walter Ulbricht (1893-1973), een van die
   stigters van die Kommunistiese Party van Duitsland (KPD) en 'n
   voorstander van 'n beleid wat nou aan die Sowjet-partylyn georiënteer
   was, het 'n groot magskonsentrasie in sy hande bewerkstellig. Die
   sogenaamde Gruppe Ulbricht, 'n groep van Kommunistiese funksionarisse
   onder leiding van Ulbricht, het 'n groot invloed op die politieke en
   maatskaplike ontwikkeling van die DDR uitgeoefen.

   Die ekonomiese situasie was as gevolg van oorlogskade en
   herstelbetalings aan die Sowjetunie baie moeilik. Meer as 1 000
   nywerhede, waaronder hoogs ontwikkelde optiese bedrywe, is volledig na
   die Sowjetunie verskeep. Die vervoerstelsel was gemik op verbindings
   met die Wes-Duitse nywerheidsgebiede, en by die heropbou van die land
   kon Oos-Berlyn nie voordeel trek uit die Verenigde State se ekonomiese
   Marshall-plan. Nogtans het in die 1950's die normalisering van die
   ekonomiese lewe begin, en geleidelik was ná die ontberings van die laat
   veertigerjare meer verbruiksgoedere in staatsbeheerde winkels
   beskikbaar.

[wysig] Opbou van 'n Sosialistiese stelsel

   Die Berlynse Stalinallee (later: Karl-Marx-Allee) was die sentrum van
   'n ambisieuse behuisingsprojek wat woonstelle van hoë gehalte aan
   gesinne verskaf het, maar later weens sy hoë koste ten gunste van
   goedkoper woonstelle met voorafvervaardigde modules gestaak is
   Die Berlynse Stalinallee (later: Karl-Marx-Allee) was die sentrum van
   'n ambisieuse behuisingsprojek wat woonstelle van hoë gehalte aan
   gesinne verskaf het, maar later weens sy hoë koste ten gunste van
   goedkoper woonstelle met voorafvervaardigde modules gestaak is
   Trabant P50 uit die laat 1950's
   Trabant P50 uit die laat 1950's

   Reeds vanaf die vroeë 1950's was die binnelandse beleid deur 'n
   toenemende militarisering van die openbare lewe en die onderdrukking
   van die politieke opposisie deur middel van 'n grootskaalse
   geheimediens-apparaat gekenmerk. Die berugte Ministerium für
   Staatssicherheit ("Departement van Staatsveiligheid") is in 1950
   gestig, terwyl die Kasernierte Volkspolizei, 'n militêre vleuel van die
   polisiediens Volkspolizei ("Volkspolisie"), in 1952 as voorloper van
   die latere DDR-weermag Nationale Volksarmee in die lewe geroep is. Die
   SED het daarnaas ook oor halfmilitêre organisasies (Kampftruppen) in
   fabrieke en die sogenaamde Gesellschaft vir Sport und Technik (GST)
   beskik.

   Die oorspronklike Volkskongres is onder leiding van die SED omgebou tot
   die Nasionale Front, 'n samesluiting van alle politieke partye wat oor
   plaaslike takke in ondernemings en woonhuise beskik het. Die
   organisasie was onder meer belas met die opstel van kandidatelyste vir
   verkiesings van regters en afgevaardigdes, politieke voorligting, die
   "Stryd vir Vrede en Duitse Eenheid", en die infiltrasie van KPD-agente
   en propagandamateriaal na Wes-Duitsland.

   Die SED se IIde Partykonferensie, wat in 1952 gehou is, het die formele
   besluit geneem om met die opbou van 'n Sosialistiese stelsel te begin.
   Die administratiewe struktuur is verander, en die vyf oorspronklike
   deelstate is in veertien administratiewe distrikte opgesplits. Om 'n
   einde aan die voortgesette onwettige emigrasie na Wes-Duitsland te
   maak, is die westelike grenslyn met drade, versperrings, wagtorings en
   mynvelde versterk.

   Ná die Sowjetleier Josef Stalin se afsterwe in 1953 het die DDR-bewind
   'n nuwe beleid ("Neuer Kurs") afgekondig waarvolgens die ekonomiese
   lewensomstandighede van die bevolking meer aandag sou geniet. Die
   verhoging van verpligte arbeidsnorme het in Junie van dieselfde jaar
   tot protesaksies in Oos-Berlyn gelei wat vinnig oor die hele land
   versprei het en uiteindelik deur Sowjettroepe onderdruk is. 'n Groot
   aantal betogers is in hegtenis geneem en sommige standregtelik
   doodgeskiet, terwyl baie mens na Wes-Duitsland gevlug het.

[wysig] Ekonomiese ontwikkeling tot by 1966

   Die eerste vyfjaarplan van die jaar 1951 het die klemtoon op die opbou
   van swaar nywerhede gelê, en vanaf 1952 het die gedwonge kollektivering
   van die landbousektor plaasgevind. Staatsbeheerde Landboukundige
   Produksie-koöperasies (Duits: Landwirtschaftliche
   Produktionsgenossenschaften, LPG) het privaatboerderye geleidelik
   vervang. Die Sowjetkorporasie (Duits: Sowjetische Aktiengesellschaft,
   SAG) is in ondernemings in volksbesit (VEB) herorganiseer.

   Die Sowjetunie het die nuwe ekonomiese beleid van 1953 goedgekeur en
   afstand van verdere herstelbetalings in verband met sy oorlogskade
   gedoen. Die DDR-ekonomie het toenemend begin herstel - arbeidsnorme is
   verlaag, die rantsoenering van tekstiele en skoene gestaak. Nogtans het
   die inflasiedruk weens die knellende tekort aan buitelandse valuta en
   verbruikersgoedere groot gebly, en die regering was genoodsaak om in
   1957 'n tweede monetêre hervorming deur te voer.

   Die vyfjaarplan van die periode 1956-1960 was gemik op die
   modernisering van ekonomie en matskappy deur middel van die
   "wetenskaplik-tegniese rewolusie". Met die suksesvolle lansering van
   die wêreld se eerste satelliet Spoetnik deur Sowjet-wetenskaplikes in
   1957 is 'n fase van maatskaplike en ekonomiese euforie ingelui wat deur
   die ekonomiese herstel nog versterk is. Die laaste voedselkaarte,
   waarmee basiese voedselprodukte gerantsoeneer is, is in Junie 1958
   uitgereik. Nogtans was baie goedere moeilik verkrygbaar, en tot by die
   1960's is sogenaamde klantelyste gevoer waarmee skaars produkte eers ná
   afloop van 'n bepaalde wagtyd gekoop kon word.

   Die SED se Vde Partykongres in 1958 het die oorgang tot die "Voltooing
   van die Sosialisme" afgekondig en die besluit geneem om tot by die jaar
   1961 by Wes-Duitsland se lewensstandaard verby te steek. Die ekonomiese
   leuse van die dag was Überholen und einholen ("Verbysteek en inhaal") -
   binne drie jaar sou DDR-burgers se per capita-verbruik van basiese
   voedsel soos vleis en botter en hulle toerusting met koelkaste,
   wasmasjiene en televisietoestelle dié van Wes-Duitsers verbygesteek
   het.^[1] Ironies genoeg was Walter Ulbricht later vanweë die blywende
   ekonomiese agterstand genoodsaak om 'n nuwe leuse te gebruik -
   Überholen ohne einzuholen (dit wil sê by die Wes-Duitse ekonomie
   verbysteek sonder om dit in te haal). Nogtans is die rantsoenering van
   voedsel opgehef en alle Departemente van Produksie, wat die
   vervaardiging van verbruikers- en ander goedere beheer het, ontbind.

   Met die Sewejaarplan, wat in 1958 afgekondig is, is die nasionalisering
   van ondernemings en vanaf 1960 ook die kollektivering van die
   landbousektor geforseer. Die VIde Partykongres in 1963 het voorsiening
   gemaak vir 'n nuwe ekonomiese stelsel van beplanning en beheer
   waarvolgens nasionale ondernemings winste kon maak en wat sodoende
   aansporings vir hoër produktiwiteit gebied het. In 1965 is 'n
   handelsooreenkoms met die Sowjetunie gesluit, waarop een jaar later
   soortgelyke ooreenkomste met ander Oosbloklande, Italië en Oostenryk
   gevolg het.

[wysig] Afgrensing teen Wes-Duitsland

   Die Sowjet- en DDR-leiers Leonid Bresjnev (links) en Erich Honecker
   (regs) is ter geleentheid van die viering van die vriendskapsbande
   tussen dié twee lande op 'n DDR-posseël uitgebeeld
   Die Sowjet- en DDR-leiers Leonid Bresjnev (links) en Erich Honecker
   (regs) is ter geleentheid van die viering van die vriendskapsbande
   tussen dié twee lande op 'n DDR-posseël uitgebeeld

   Die afgrensing teen Wes-Duitsland en pogings om internasionale
   erkenning te kry was in die 1960's en 1970's bo-op die DDR-regering se
   agendalys. Op 20 Februarie 1967 is die wet oor 'n DDR-burgerskap
   aangeneem en ooreenkomste met Pole (13 Maart) en die Tsjeggoslowaakse
   Sosialistiese Republiek (17 Maart) gesluit wat die DDR se
   vriendskaplike betrekkinge met dié twee lande bekragtig het.

   In 1968 is 'n nuwe grondwet deur middel van 'n volkstemming bevestig,
   en in dieselfde jaar het DDR-troepe aan die Warskouverdrag-lidlande se
   optrede teen die hervorminggesinde Tsjeggoslowaakse regering
   deelgeneem. Een jaar later het die eerste state buite die Oosblok -
   waaronder Irak en Kambodja - begin om die DDR amptelik te erken, en tot
   by 1973 het Oos-Berlyn diplomatieke betrekkinge met die meeste lande
   gesluit.

   Toe Walter Ulbricht op 3 Mei 1971 as staats- en partyleier deur Willi
   Stoph (Voorsitter van die Staatsraad) en Erich Honecker (Eerste
   Sekretaris van die SED se Sentrale Komite, vanaf 1973 as opvolger van
   Stoph ook Voorsitter van die Staatsraad) vervang is, het baie mense op
   'n liberalisering van die binnelandse beleid gehoop. Nogtans het
   Honecker met die nasionalisering van die meeste oorblywende
   ondernemings in privaatbesit voortgegaan.

   Die meeste veranderinge het op die tereein van buitelandse betrekkinge
   plaasgevind. Op 1 Januarie 1972 is die grense met Pole en
   Tsjeggoslowakye geopen, en op 21 Junie 1973 is 'n ooreenkoms met
   Wes-Duitsland aangegaan waarmee wedersydse betrekkinge gereël en
   uitgebou is. Ten opsigte van die sogenaamde "Duitse kwessie" het die
   twee Duitse regerings uiteenlopende standpunte gehuldig. Terwyl die
   DDR-regering daarop gedring het dat die Bondsrepubliek Duitsland die
   soewereiniteit en aparte burgerskap van die DDR moes erken, het die
   Wes-Duitse regering steeds die eenheid van die Duitse nasie en die
   besondere karakter van die wedersydse betrekkinge beklemtoon. In 'n
   reaksie hierop het die DDR-regering met die grondwetwysiging van
   Oktober 1974 alle verwysings na 'n "Duitse nasie" uit die teks geskrap.
   Die IXde Partykongres in Mei 1976 het die uitbou van betrekkinge met
   Wes-Duitsland op die basis van volkeregtelike afgrensing bekragtig.

[wysig] Stabilisering

   Bruinkooldagmynbou in Hambach (tans deelstaat Brandenburg)
   Bruinkooldagmynbou in Hambach (tans deelstaat Brandenburg)
   Grenspos Drewitz naby Berlyn: Volgens 'n ooreenkoms uit die jaar 1971
   kon Wes-Duitsers en Wes-Berlyners bepaalde DDR-snelweë vir motorritte
   na Wes-Berlyn of Wes-Duitsland gebruik
   Grenspos Drewitz naby Berlyn: Volgens 'n ooreenkoms uit die jaar 1971
   kon Wes-Duitsers en Wes-Berlyners bepaalde DDR-snelweë vir motorritte
   na Wes-Berlyn of Wes-Duitsland gebruik

   Honecker se binnelandse beleid was volgens 'n besluit van die
   SED-partyleiding veral daarop gemik om die "eenheid van die ekonomiese
   en sosiale beleid" (Einheit der Wirtschafts- und Sozialpolitik) te
   bewerkstellig. Die hoofdoelwit was om die bevolking se algemene
   tevredenheid en sodoende ook die arbeidsproduktiwiteit deur 'n
   geforseerde groei van die lewensstandaard en koopkrag te verhoog. Een
   van die beleid se belangrikste projekte was 'n ambisieuse bouprogram
   waarmee die regering die groot woningsnood tot en met 1990 effektief
   wou bestry. In die tydperk tot 1980 is tussen 700 000 en 800 000 nuwe
   gerieflike woonstelle gebou of gemoderniseer, en in 1990 het die aantal
   nuwe woonstelle - wat oorwegend met voorgefabriseerde modules opgerig
   is - volgens amptelike statistieke die 3-miljoenkerf oorskry. Latere
   statistieke het egter bewys dat hierdie syfers by verre oordrewe was en
   die aantal nuwe woonstelle minder as twee miljoen beloop het.

   'n Verdere doelwit was die invoer van Westerse nywerheidsinstallasies
   en produksieaanlegte vir die vervaardiging van uitvoer- en
   verbruikersgoedere. Hierdie beleggings is met lenings van Westerse
   banke gefinansieer wat volgens amptelike planne vanaf die laat 1970's
   met uitvoerinkomste gedelg sou word. Aangesien met hierdie beleid vir
   die eerste keer in die geskiedenis groot buitelandse skuldlaste in die
   weste opgehoop is, word hierdie periode deur sommige navorsers as die
   begin van die DDR se ekonomiese agteruitgang beskou.

   Die inheemse bruinkoolvoorrade is as die hoofsaaklike energiebron
   ontgin en vir verwarmingsdoeleindes en kragopwekking gebruik. Ru-olie,
   wat uit die Sowjetunie ingevoer is, is vanweë sy hoë prys as te kosbaar
   geag en eerder plaaslik veredel en as 'n bron van buitelandse valuta na
   westerse lande uitgevoer. 'n Kouegolf in die winter van 1978/79 het
   egter getoon hoe kwesbaar die land as gevolg van sy afhanklikheid van
   bruinkool al was: Die dagmynbouaktiwiteite moes twee weke lank gestaak
   word, en weens gebrek aan voorrade het die hele ekonomie tot stilstand
   gekom.

   Op kulturele gebied het die DDR-bewind 'n meer verdraagsame houding
   teenoor kunstenaars en intellektueles begin inneem om sodoende die
   kloof tussen bevolking en partyleiding te oorbrug. In 1976 is hierdie
   beleid skielik gewysig: Die bewind het die DDR-protessanger Wolf
   Biermann se DDR-burgerskap tydens 'n Wes-Duitse konsertreis
   teruggetrek. Die besluit het die aanleiding tot 'n aantal protesaksies
   deur bekende DDR-kunstenaars gegee - 'n ongekende gebeurtenis vir die
   Oos-Duitse bewind. Talle kunstenaars is daarna gedwing om na
   Wes-Duitsland te emigreer, ander is in hegtenis geneem. Die geskil het
   in 1979 'n nuwe hoogtepunt bereik toe 'n aantal bekende outeurs hul
   lidmaatskap van die amptelike DDR-skrywersvereniging verloor het.

[wysig] Die ekonomiese krisis van die 1980's

   Vanweë die hoë koste, wat aan die wapenwedloop teen die Verenigde State
   verbonde was, het die Sowjetunie vanaf 1981 toenemend ekonomiese
   moeilikhede in die gesig gestaar. Die land was onder meer genoodsaak om
   die prys vir sy ru-olie te verhoog en tegelykertyd sy uitvoere na die
   DDR van 19 tot 17 miljoen ton jaarliks te verminder.^[2] Die DDR het sy
   vernaamste bron van buitelandse valuta skielik kwytgeraak. In 1982 was
   die land vir die eerste keer nie meer in staat om sy lenings te delg en
   die rente daarop te betaal nie, terwyl dit ook by westerse nie meer oor
   genoegsame kredietwaardigheid beskik het nie.

   Ná onderhandelinge met die Wes-Duitse regering - waarin die eerste
   minister van die deelstaat Beiere, Franz Josef Strauß, 'n belangrike
   rol gespeel het - het die Bondsrepubliek Duitsland vir twee nuwe
   lenings ter waarde van twee miljard Deutsche Mark gewaarborg. In ruil
   hiervoor het die DDR outomatiese wapens langs die grens met
   Wes-Duitsland verwyder en minder strenge toegangsvereistes vir
   Wes-Duitse besoekers afgekondig.

   In die laat tagtigerjare het die ekonomiese verval van die land
   duidelik sigbaar geword - herstelwerk en nuwe beleggings ten opsigte
   van sy nywerheidsinstallasies en produksieaanlegte was nie meer
   bekostigbaar nie. Terwyl die staat sy grootskaalse behuisings- en ander
   sosiale programme moes befonds, was die koste vir die modernisering van
   nywerhede onder meer as gevolg van westerse handelsbeperkings ten
   opsigte van mikroelektronika en ander nuwe tegnologieë baie hoog. In
   1989 was die ekonomiese situasie reeds dramaties, en dit was duidelik
   dat die ekonomie sonder Wes-Duitse ondersteuning uiteindelik in duie
   sou stort.

[wysig] Verwerping van Gorbatsjef se hervormingsbeleid

   Die Sowjet-leier Michail Gorbatsjef, wat in 1985 aan bewind gekom het,
   het die neergang van die Sosialistiese stelsel met sy hervormingsbeleid
   van glasnost ("openheid") en perestrojka ("herstrukturering") probeer
   teenwerk. In 1988 het hy met sy herroeping van die Bresjnef-doktrine
   die pad geopen vir 'n onafhanklike en demokratiese ontwikkeling van
   alle Oosbloklande.

   Die DDR-bewind het hierdie hervormingsbeleid verwerp en hom van die
   Sowjetunie gedistansieer. Gorbatsjef se kritiese uitlatings oor sy
   ampsvoorgangers is in Oos-Duitse koerante nie gepubliseer nie, en 'n
   aantal tydskrifte, koerante en anti-Stalinistiese rolprente uit die
   Sowjetunie is in die DDR selfs verbied. In 1988 het Erich Honecker sy
   afkeur vir die hervormingsbeleid van Gorbatsjef amptelik verklaar.

[wysig] Emigrasie

   Baie DDR-burgers het gevoel dat die land geen toekoms meer vir hulle
   kon bied nie, en reeds in 1984 het die stroom emigrante wat hulle in
   Wes-Duitsland gevestig het versnel tot 40 900. Baie voornemende
   emigrante het na die Wes-Duitse ambassades in Praag en Oos-Berlyn
   gevlug om die uitreiking van emigrasie-permitte af te dwing. Nadat die
   DDR-owerhede permitte aan hulle toegesê het, het die vlugtelinge die
   ambassades weer ontruim.

   Op 2 Mei 1989 het Hongarye begin om sy grensversterkings langs die
   grens met Oostenryk te demonteer. Honderde Oos-Duitse burgers het nou
   geprobeer om oor hierdie grens na die weste te vlug, terwyl baie ander
   in die Wes-Duitse ambassades in Boedapest, Praag, Warskou en Oos-Berlyn
   aansoek om Wes-Duitse paspoorte gedoen het. In Augustus en September is
   die ambassades weens die oorgrote aantal aansoekers gesluit. Die
   vlugtelinge in Wes-Duitse ambassades is met spesiale treine na
   Wes-Duitsland vervoer, en toe hulle deur die DDR gery het, het talle
   mense geprobeer om nog op die treine te spring. In Dresden se
   hoofstasie het gewelddadige konfrontasies tussen betogers en
   polisiemanne plaasgevind.

   Gedurende die "Pan-Europese Piekniek" op 19 Augustus 1989 in die
   Hongaarse stad Soprom het 'n groot aantal Oos-Duitse burgers na
   Oostenryk gevlug, terwyl die Wes-Duitse deelstaat Beiere in Augustus
   begin het om die eerste kampe vir vlugtelinge klaar te maak. In
   September 1989 het die Hongaarse owerhede sowat 30 000 Oos-Duitse
   burgers toegelaat om die grens na Oostenryk te oorskry.

[wysig] Politieke omwenteling

   Sedert 4 September 1989 het in Leipzig elke Maandag massabetogings
   plaasgevind, en ook die feesvierings ter geleentheid van die veertigste
   verjaardga van die Duitse Demokratiese Republiek op 7 Oktober is in die
   hele land deur protesaksies oorskadu. Op 9 Oktober het 70 000 mense aan
   die betoging in Leipzig deelgeneem en vir die eerste keer die leuse Wir
   sind das Volk ("Ons is die volk") gebruik.

   Op 18 Oktober 1989 het Erich Honecker as staats- en partyleier bedank
   en is deur Erich Krenz opgevolg. Die grootste massabetoging ooit in die
   geskiedenis van die land met een miljoen deelnemers, wat op 4 November
   1989 op die Berlynse Alexanderplein plaasgevind het, is deur die
   DDR-televisie uitgesaai. Die opposisie het in die herfs van 1989 'n
   aantal bewegings en partye gestig, waarvan die Neue Forum die
   belangrikste was, en die leidende rol van die SED bevraagteken. Hulle
   het demokratiese hervormings en vrye verkiesings geëeis.

   Regering en Politburo het op 7 November 1989 bedank, en op 9 November
   het die regering bekend gemaak dat alle burgers sonder enige
   voorwaardes aansoek om permitte vir reise na die buiteland kon doen.
   Duisende mense het by die grensposte vergader, en grenssoldate het
   sonder enige bevel die grenshekke geopen. Miljoene burgers het op die
   volgende dag 'n besoek aan Wes-Berlyn en ander stede oorkant die grens
   afgelê.

   Vroeg in Desember 1989 het die SED alle verwysings in die grondwet na
   sy leidende rol in die staat laat skrap, Egon Krenz het bedank. 'n
   Polisie-ondersoek rakende die rol van Erich Honecker en ander
   belangrike SED-funksionarisse is ingestel, terwyl onderhandelinge met
   opposisie-groepe begin het. Die SED het sy naam op 17 Desember 1989
   gewysig na "SED/PDS" ("Party van die Demokratiese Sosialisme") en op 4
   Februarie 1990 na "PDS". Die advokaat Gregor Gysi is as nuwe voorsitter
   verkies.

[wysig] Duitse hereniging

   Ná die val van die Berlynse Muur en veral sedert Januarie 1990 het
   mense tydens die massabetogings die hereniging van die twee Duitse
   state begin eis; hul nuwe leuse was Wir sind ein Volk ("Ons is een
   volk"). Op 15 Januarie 1990 het betogers die hoofkwartier van die
   geheimediens MfS in Berlyn gestorm. In Februarie 1990 het die
   Wes-Duitse bondskanselier Helmut Kohl, Michail Gorbatsjef en Hans
   Modrow (voorsitter van die DDR-Ministerraad) onderhandelinge oor die
   Duitse hereniging begin.

   Op 18 Maart 1990 het die Allianz für Deutschland die eerste vrye
   verkiesing gewen; Lothar de Maizière is op 12 April 1990 as nuwe eerste
   minister ingehuldig. Op 1 Julie 1990 het die monetêre, ekonomiese en
   sosiale unie tussen die BRD en DDR in werking getree. Op 31 Augustus
   1990 het verteenwoordigers van die twee Duitse state die ooreenkoms oor
   die Duitse hereniging onderteken wat op 20 September ook deur die
   Volkskammer goedgekeur is. In die sogenaamde
   "Twe-plus-vier-onderhandelinge" het die vier geallieerde moondhede die
   ooreenkoms op 12 September goedgekeur. Op 3 Oktober 1990 het die Duitse
   Demokratiese Republiek formeel by die Bondsrepubliek Duitsland
   aangesluit; Duitsland was na veertig jaar weer verenig.

[wysig] Politiek

   Die administratiewe distrikte van die DDR vanaf 1952. Die wit vlekkie
   is Wes-Berlyn
   Die administratiewe distrikte van die DDR vanaf 1952. Die wit vlekkie
   is Wes-Berlyn
   Oos-Berlyn: Marx-Engels-plein in 1989
   Oos-Berlyn: Marx-Engels-plein in 1989
   Die Palast der Republik (Paleis van die Republiek) in Berlyn, wat onder
   meer die parlement van die DDR (Volkskammer) gehuisves het, word tans
   vanweë asbesbesoedeling afgebreek
   Die Palast der Republik (Paleis van die Republiek) in Berlyn, wat onder
   meer die parlement van die DDR (Volkskammer) gehuisves het, word tans
   vanweë asbesbesoedeling afgebreek

   Die Duitse Demokratiese Republiek was 'n Sosialistiese volksrepubliek,
   en sy politieke en administratiewe strukture is volgens die beginsels
   van die demokratiese sentralisme ontwikkel. Die amptelike instellings
   het slegs formeel politieke gesag uitgeoefen, terwyl in die praktyk
   alle belangrike besluite deur die leierskap van die eenheidsparty SED
   geneem is. Instellings soos die Volkskammer (die parlement van die
   DDR), die Ministerrat ('n orgaan van die parlement, wat as regering
   fungeer) en die Staatsrat ('n kollektiewe raad en eweneens orgaan van
   die parlement, wat ná die afsterwe van die eerste en enigste president
   van die DDR, Wilhelm Pieck, ingestel is en waarvan die voorsitter as
   staatshoof gefungeer het) het tot by die politieke veranderings van die
   jaar 1989 slegs hulle toestemming aan die besluite verleen wat vooraf
   deur die SED-leierskap geneem is.

   Die Volkskammer as die nasionale parlement het oor 500 setels beskik
   wat volgens 'n vaste formule verdeel is: SED 127 setels,
   massa-organisasies 165 setels (FDGB 68, DFD 35, FDJ 40, Kulturbund 22),
   CDU, DBD, LDPD en NDPD 52 setels elk. Ondanks die geallieerde statuut
   van Berlyn het die 66 Oos-Berlynse afgevaardigdes in die tagtigerjare
   volle stemreg gekry en is regstreeks verkies - die DDR en die
   Sowjetunie het beweer dat Oos-Berlyn lankal Oos-Duitse grondgebied sou
   wees en geallieerde wette nog net op Wes-Berlyn toegepas kon word.

   In teenstelling met die demokratiese beginsels van die grondwet van die
   DDR het die eenheidslys van kandidate, wat deur die Nasionale Front
   saamgestel is, as grondslag vir nasionale verkiesings gedien. Die SED,
   wat as oorheersende party opgetree en alle besluite oor die politieke,
   ekonomiese, kulturele en maatskaplike ontwikkeling van die land geneem
   het, het by sy besluitnemings steeds ook die politieke leierskap van
   die Sowjetunie geraadpleeg.

   Die nuwe grondwet van die jaar 1968 het die oorheersende rol van die
   SED bevestig. Artikel 1 van die grondwet het bepaal:

   "Die Duitse Demokratiese Republiek is 'n sosialistiese staat van die
   arbeiders en boere. Hy is die politieke organisasie van die werkers in
   die stede en op die platteland onder die leierskap van die
   arbeidersklas en sy Marxisties-Leninistiese party."

   Met die wysigings van 7 Oktober 1974 is alle verwysings na 'n
   toekomstige hereniging met die Bondsrepubliek Duitsland uit die DDR se
   grondwet verwyder.

   Die politieke ontwikkeling van die DDR is sodoende in die algemeen deur
   die lede van die Politburo en die Sekretariaat van die Sentrale Komitee
   van dier SED bepaal. Danksy die sentralistiese strukture op feitlik
   alle gebiede van die maatskaplike lewe (Nomenklatura), 'n hoogs
   ontwikkelde binnelandse geheimdiens van die Ministerium für
   Staatssicherheit en sensuurmaatreëls vir die pers, radio en televisie,
   insluitende polisieoptrede teen aanhangers van enige opposisiebeweging
   het die party vir homself 'n magsbasis geskep wat eers na sowat veertig
   jaar in duie gestort het.

   Die regstelsel van die DDR het nie aan die vereistes van 'n westelike
   regstaat voldoen nie. Advokate het nie as onafhanklikes opgetree nie,
   en hulle is ook nie toegelaat om amptelike dokumente te bestudeer nie.
   Net soos die regters het hulle in 'n regsaak slegs 'n samevattende
   verslag ontvang.

   Die SED het die politisering en militarisering van die hele maatskappy
   bevorder. Die ideologie van die party was daarop gemik die politieke en
   maatskaplike stelsel van die DDR af te grens van die Westerse
   kapitalisme. Dit het gebruik gemaak van 'n stereotiepe vyandbeeld wat
   voortdurend in die media gepropageer is.

   Op internasionale vlak was die DDR 'n lid van die
   Warschau-Verdragsorganisasie en die Raad vir Wedersydse Ekonomiese
   Bystand, COMECON. Sedert 1973 was die land 'n lidstaat van die
   Verenigde Nasies.

   Die DDR het steeds vasbeslote teen die rasseskeidingsbeleid van die
   Suid-Afrikaanse regerings voor 1994 opgetree.

[wysig] Partye en massa-organisasies

   Venster in die gebou van die Staatsrat (Staatsraad)
   Venster in die gebou van die Staatsrat (Staatsraad)

   Die ekwivalent van die Kommunistiese Party in die Duitse Demokratiese
   Republiek was die Sosialistiese Eenheidsparty van Duitsland (Duits:
   Sozialistische Einheitspartei Deutschlands, SED), wat in 1946 in die
   Sowjetse besettingsone deur die samesmelting van die Kommunistiese
   Party van Duitsland (KPD) en die Sosiaal-Demokratiese Party van
   Duitsland (SPD) gevorm is. Dit was die oorheersende party in die DDR se
   Nasionale Front (Nationale Front), 'n verbond van politieke partye en
   massa-organisasies.

   Die groot rol, wat massa-organisasies soos die Vrye Duitse Jeug (Freie
   Deutsche Jugend, FDJ), Vrye Duitse Vakbond (Freier Deutscher
   Gewerkschaftsbund, FDGB), die Demokratiese Vrouebond van Duitsland
   (Demokratischer Frauenbund Deutschlands, DFB), die Duitse Gimnastiek-
   en Sportvereniging (Deutscher Turn- und Sportbund, DTSB), die
   Volkssolidariteit (Volkssolidarität, 'n organisasie wat hom vir die
   belange van bejaardes en bejardesorg beywer het), die Genootskap vir
   Duits-Sowjetse Vriendskap (Gesellschaft für Deutsch-Sowjetische
   Freundschaft, DSF), die Genootskap vir Sport en Tegniek (Gesellschaft
   für Sport und Technik, GST) en die Kulturele Verbond (Kulturverbund) in
   die maatskaplike lewe gespeel het, was kenmerkend vir die politieke
   stelsel van die DDR.

   Die FDJ, die FDGB en die Vrouebond was naas die politieke partye in die
   parlement van die DDR, die Volkskammer, verteenwordig.

[wysig] Die Nasionale Front

   Naas die SED en die massa-organisasies DFD, FDJ, FDGB, die Kulturbund
   en die Vereinigung der gegenseitigen Bauernhilfe (Vereniging van die
   wedersydse Boerebystand, VdgB) is die Nasionale Front in die DDR gevorm
   deur die
    1. Christlich-Demokratische Union Deutschlands
       (Christelik-Demokratiese Unie van Duitsland, CDU), wat na die
       Duitse hereniging met die CDU van die Bondsrepubliek Duitsland
       saamgesmelt het
    2. Demokratische Bauernpartei Deutschlands (Demokratiese Boereparty
       van Duitsland, DBD), wat na die Duitse hereniging met die CDU an
       die Bondsrepubliek Duitsland saamgesmelt het
    3. Liberal-Demokratische Partei Deutschlands (Liberaal-Demokratiese
       Party van Duitsland, LDPD), wat na die Duitse hereniging met die
       Freie Demokratische Partei (Vrye Demokratiese Party) van die
       Bondsrepubliek Duitsland saamgesmelt het
    4. Nationaldemokratische Partei Deutschlands (Nasionaal-Demokratiese
       Party van Duitsland, NPD), wat na die Duitse hereniging met die
       Freie Demokratische Partei van die Bondsrepubliek Duitsland
       saamgesmelt het

   Met die Duitse hereniging het die SED sy naam verander na Party van die
   Demokratiese Sosialisme (Partei des Demokratischen Sozialismus, PDS).

[wysig] Verwysings

    1. ^ Kaminsky, Annette: Kaufrausch. Die Geschichte der ostdeutschen
       Versandhäuser. Augsburg: Weltbild 2003, bl. 17
    2. ^ Schröder, Klaus: Der SED-Staat. Geschichte und Strukturen der
       DDR. München: Bayrische Landeszentrale für politische
       Bildungsarbeit 1999

[wysig] Bronne

   Kinder, Hermann en Hilgemann, Werner: dtv-Atlas zur Weltgeschichte.
   Boekdeel 2: Von der Französischen Revolution bis zur Gegenwart.
   München: dtv 1980

[wysig] Eksterne skakels

[wysig] Geskiedenis van die DDR

     * ddr-geschichte.de
     * Bundeszentrale für politische Bildung: Geschichte der DDR

[wysig] Wetenskaplike navorsing

     * Forschungsverbund SED-Staat an der Freien Universität Berlin

   Kategorie: Duitse Demokratiese Republiek

