Duitsland


   CAPTION: Duitsland
   Bundesrepublik Deutschland
   Federale Republiek van Duitsland


        Wapen van Duitsland
   Vlag Wapen
   Nasionale leuse: Einigkeit und Recht und Freiheit
   Volkslied: Die derde strofe van die "Deutschlandlied"
   Ligging van Duitsland
   Hoofstad Berlyn
   52°31′N 13°24′E
   Grootste stad Berlyn
   Amptelike tale Duits ^1
   Regering
   President
   Kanselier
   Visekanselier
   (Amptelike verteenwoordiger
   van mev. Merkel)
   Federale Republiek
   Horst Köhler
   Angela Merkel (CDU)
   F.-W. Steinmeier (SPD)
   Onafhanklikheid
   Stigting van die
   Heilige Romeinse Ryk
   Duitse Ryk
   Federale Republiek van Duitsland
   Duitse Demokratiese Republiek
   Hereniging
   843 (Verdrag van Verdun)
   18 Januarie 1871
   23 Mei 1949
   7 Oktober 1949
   3 Oktober 1990
   Oppervlakte
    - Totaal

    - Water (%)
   357 050 km^2  (61ste)
   137 858 myl^2
   2,416
   Bevolking
    - 31 Julie 2007 skatting
    - Digtheid
   82 438 000 (14de)
   230,9 / km^2 (34ste)
   BBP (KKP)
    - Totaal
    - Per capita 2005 skatting

   $2 898 miljard (3^de)
   $30 150(17^de)
   Geldeenheid Euro (€) ^2 (EUR)
   Tydsone
    - Somertyd CET (UTC+1)
   CEST (UTC+2)
   Internet-TLD .de www.deutschland.de
   Skakelkode +49
   ^1 Deens, Platduits, Sorbies, Roma en Fries word amptelik erken en as
   minderheidstale beskerm deur die ECRML.
   Berlyn: Potsdamer Platz
   Berlyn: Potsdamer Platz

   Die Federale Republiek van Duitsland (Duits: Bundesrepublik
   Deutschland, [ˈbundəsʁepuˌbliːk ˈdɔjtʃlant]), is een van die wêreld se
   voorste geïndustrialiseerde lande. Dit is in Europa geleë en word in
   die noorde begrens deur die Noordsee, Denemarke en die Oossee, in die
   ooste deur Pole en die Tsjeggiese Republiek, in die suide deur
   Oostenryk en Switserland, en in die weste deur Frankryk, Luxemburg,
   België en Nederland.

   Die Duitse Ryk is as 'n nasiestaat verenig tydens die Frans-Pruisiese
   oorlog in 1871. Die huidige Duitsland is 'n demokratiese, parlementêre
   en federale republiek wat uit 16 deelstate bestaan. Die deelstate kan
   in sekere sfere, soos onderwys, onafhanklik van die federasie optree.
   Duitsland is, net soos baie ander Europese lande, 'n sosiale
   welvaartstaat, wat in sy binnelandse ekonomiese beleid die beginsels
   van die sosiale markekonomie toepas.

   Die Federale Republiek van Duitsland is 'n lid van die Verenigde
   Nasies, NAVO, die G8- en die G4-nasies, en is 'n stigterslid van die
   Europese Unie. Dit is die land in die Europese Unie met die grootste
   bevolking en is ekonomies die magtigste.

   Inhoud

        * 1 Geografie
             + 1.1 Eilande
             + 1.2 Mere
             + 1.3 Riviere
        * 2 Klimaat
        * 3 Politiek
             + 3.1 Staatsorganisasie
        * 4 Deelstate
        * 5 Geskiedenis
             + 5.1 Die vroeë geskiedenis
             + 5.2 Die Romeinse tydperk
             + 5.3 Die Middeleeue
             + 5.4 Reformasie en Dertigjarige Oorlog
             + 5.5 Die tydperk tot die Franse Rewolusie
             + 5.6 Die tydperk tussen 1789 en 1871
             + 5.7 Die Keiserryk (1871-1918)
             + 5.8 Die Republiek van Weimar (1918-1933)
             + 5.9 Die "Derde Ryk" (1933-1945)
             + 5.10 Die naoorlogse tydperk
             + 5.11 Twee Duitse state
             + 5.12 Die krisis van die DDR en die Duitse hereniging
        * 6 Ekonomie
             + 6.1 Renaissance van die nywerheidsektor
             + 6.2 Landbou, bosbou en vissery
        * 7 Demografie
        * 8 Taal
        * 9 Kultuur
        * 10 Argitektuur
        * 11 Sport
        * 12 Bronne
             + 12.1 Algemene inligting
             + 12.2 Klimaat
             + 12.3 Geskiedenis
             + 12.4 Geskiedenis 1871-hede
             + 12.5 Politiek: Staatsorganisasie
             + 12.6 Statistieke
        * 13 Verwysings
        * 14 Eksterne skakels

[wysig] Geografie

   Die Swartwoud in die winter, met die Franse Vogese-bergreeks in die
   agtergrond
   Die Swartwoud in die winter, met die Franse Vogese-bergreeks in die
   agtergrond

   Duitsland strek van die kusgebiede langs die Noord- en Oossee tot by
   die sentrale Alpe in die suide, waarvan net 'n klein gedeelte op Duitse
   grondgebied lê. Die land word dikwels as die hartland van Europa
   beskryf en grens aan Denemarke in die noorde; Nederland, België,
   Luxemburg en Frankryk in die weste; Oostenryk en Switserland in die
   suide; en Pole en Tsjeggië in die ooste. Die Noord- en Oossee vorm 'n
   natuurlike grenslyn in die noorde.

   In noord-suidelike rigting is daar vier groot geografiese landskappe,
   wat veral volgens hulle hoogte van mekaar verskil. Die noorde van
   Duitsland word oorheers deur die Noord-Duitse Vlakte, wat tydens die
   ystydperke gevorm is.

   Die sentrale gedeelte van die land is gekenmerk deur bebosde
   bergreekse, die sogenaamde Middelgebergtes. Daar is verskillende tipes
   van landskappe, onder andere:
     * die gebied van die Mecklenburgse Mere in die noord-oostelike
       vlakte, wat deur gletserpuine gevorm is;
     * die blokberge van die Harz, wat nog voor die Alpe ontstaan het;
     * die bebosde bergreekse van die Schwarzwald (Swartwoud) en
       Böhmerwald, wat net soos die Franse Vogese deur opwaartse
       geologiese bewegings gevorm is;
     * bekkens van sedimentêre gesteentes soos in die Swabiese Gebergte
       (Schwäbische Alb), 'n platorand wat as gevolg van erosie gevorm is
       en nou bo-oor die Neckarvallei met 'n maksimale hoogte van 869
       meter verrys;
     * geologies jonge bekkens soos die vlaktes van die Ryn tussen die
       Switserse stad Basel en Mainz in Rynland-Palts, wat in seismiese
       opsig nog baie aktief is; en
     * vulkaniese bergreekse soos die Vogelsberg (772 meter), wat deur
       aardbewegings en vulkaanuitbarstings gevorm is.

   Die Harz-gebergte se hoogste bergspits, die Brocken, in die winter.
   Die Harz-gebergte se hoogste bergspits, die Brocken, in die winter.

   Hierdie bergreekse gaan in die mees suidelike deelstate
   Baden-Württemberg en Beiere geleidelik oor na die Alpe-voorland, 'n
   landskap wat ook hoofsaaklik teen die einde van die laaste ystydperk
   gevorm is en gekenmerk word deur gletserpuine, vlaktes en 'n aantal
   mere soos die Bodenmeer met 'n oppervlak van 538 vierkante kilometer.
   Die hoogste bergspits in die Alpe van Suid-Beiere is die Zugspitze met
   2 963 meter.

   Die Alpe is die enigste hooggebergte waaraan Duitsland 'n aandeel het.
   Nogtans is daar 'n aantal bergreekse met bergspitse wat hoogtes van
   meer as 1 000 meter bereik, soos die Swartwoud met die Feldberg (1 493
   meter bo seevlak), die Beierse Woud met die Groot Arber (Großer Arber,
   1 456 meter), die Ertsgebergte, die Fichtelgebergte, die Swabiese
   Gebergte en die Harzgebergte, wat danksy sy geïsoleerde noordelike
   ligging 'n uitsondering vorm. Die Harz bereik met die Brocken 'n hoogte
   van 1 142 meter bo seevlak.

   Noord van die Middelgebergtes is daar net enkele formasies met 'n
   hoogte van meer as 100 meter, soos die Fläming in die deelstaat
   Brandenburg (200 meter).

   Duitsland word lankal nie meer deur aktiewe vulkanisme geraak nie.
   Nogtans is daar landskappe en gesteentes wat deur vulkaniese
   aktiwiteite gevorm is soos die Vulkaan-Eifel, die Vogelsberg in Hessen
   en die Hegau en Kaiserstuhl in Baden-Württemberg.

   Aangesien Duitsland heeltemal op die Eurasiese Plaat lê, kom sterk
   aardbewings normaalweg nie voor nie. Nogtans word die Rynbreuk in
   Noordryn-Westfalen, veral in die omgewing van Keulen, as 'n gebied
   beskou waar 'n groot aardbewing tot ernstige rampe en lewensverlies sou
   kon lei.

[wysig] Eilande

   Die Waddensee naby Keitum op die eiland Sylt
   Die Waddensee naby Keitum op die eiland Sylt

   Duitsland beskik oor 'n relatief groot aantal eilande wat in die
   Noordsee meesal as eilandkettings net voor die kuslyn lê. Die twee
   groot eilandgroepe van die Noordsee is die Noord- en Oos-Friese
   Eilande. Die Noord-Friese Eilande, waaronder Sylt, Föhr, Amrum en
   Pellworm, asook die klein Halligen-eilandjies, maak deel uit van
   Sleeswyk-Holstein, die noordelikste deelstaat. Die eilande was
   oorspronklik deel van die vasteland, maar is as gevolg van geologiese
   aktiwiteite van die vasteland afgesny, nádat die gebiede daartussen
   gedaal het en oorvloed is.

   Die Noord-Friese Eilande lê langs die kuslyn van die deelstaat
   Nedersakse en is geleidelik uit sandbanke gevorm.

   Die eilande in die Oossee maak deel uit van die sogenaamde
   strandmeerkus. Hulle word deur groter oppervlaktes gekenmerk; die
   grootstes van hierdie eilande is Rügen en Usedom. Die uiterste
   oostelike deel van Usedom behoort tot Pole.

   Die grootste eilande in die binneland is Mainau, Lindau en Reichenau in
   die Bodenmeer en Herrenchiemsee in die Chiemmeer.

[wysig] Mere

   Die bevrore Koningmeer (Königssee) in Beiere.
   Die bevrore Koningmeer (Königssee) in Beiere.

   Die mere in Duitsland is grotendeels as gevolg van die laaste ystydperk
   gevorm, toe voormalige gletservalleie met water opgevul is. Die meeste
   van die groter mere is dus in gebiede geleë wat vroeër deur binnelandse
   ysmassa's bedek was, of in die voorland van die gletsers, veral in
   Mecklenburg en die Alpevoorland.

   Die grootste meer waaraan Duitsland 'n aandeel het, is die Bodenmeer
   (Duits: Bodensee) naby die grens met Switserland en Oostenryk. Die
   grootste meer wat in sy geheel in Duitsland lê, is die Müritz met 'n
   oppervlak van 117 vierkante kilometer, wat deel uitmaak van die
   Mecklenburgse Mereplato.

   Die grootste mere na die Bodenmeer en Müritz is die Chiemmeer (Beiere,
   80 vierkante kilometer), die Schwerinse Meer (Mecklenburg-Voorpommere,
   61 vierkante kilometer), die Starnbergse Meer (Beiere, 56 vierkante
   kilometer), die Ammermeer (Beiere, 46,6 vierkante kilometer), die
   Plauer Meer (Mecklenburg-Voorpommere, 38,7 vierkante kilometer), die
   Kummerowse Meer (Mecklenburg-Voorpommere, 32 vierkante kilometer), die
   Steinhuder Meer (Nedersakse, 29,12 vierkante kilometer), en die Groot
   Plönse Meer (Sleeswyk-Holstein, 29 vierkante kilometer).

[wysig] Riviere

   Die Elbe naby Dömitz
   Die Elbe naby Dömitz

   Die ses groot rivierstelsels van Duitsland is Ryn, Donau, Elbe, Oder,
   Weser en Eems. Die Donau is met 'n lengte van meer as 2 800 kilometer
   die tweede langste rivier in Europa (na die Russiese Wolga), alhoewel
   slegs 'n klein gedeelte hiervan (647 kilometer) deur Duitsland loop.

   Alle ander Duitse riviere mond óf in die Noordsee óf in die Baltiese
   See (Duits: Ostsee) uit. Die Europese Waterskeiding loop oos van die
   Rynvallei oor die hoofkam van die Swartwoud en volg daarna die Swabiese
   en Frankiese Gebergtes. Van die Ryn se totale lengte van 1 320
   kilometer loop 865 kilometer deur Duitsland. Die rivier speel 'n
   belangrike rol in die kulturele geskiedenis van die land en sy mites en
   legendes, maar vervul daarnaas ook 'n ekonomiese funksie as een van die
   besigste waterweë in Europa.

   Die Elbe ontspring in die Reusegebergte, digby die Pools-Tsjeggiese
   grens en mond na sowat 1 165 kilometer, waarvan 725 in Duitsland, naby
   die hawestad Cuxhaven in die Noordsee. Sy belangrikste takriviere is
   Saale en Havel. Die Oder is Duitsland se grensrivier met Pole, terwyl
   die Weser se stroomgebied heeltemaal in Duitsland lê. Die Eemsrivier
   vloei deur die uiterste noord-weste van Duitsland.

[wysig] Klimaat

   Die Funtenmeer in Beiere. Hier is op 24 Desember 2001 die koudste
   temperatuur ooit in Duitsland gemeet: -45,9 °C
   Die Funtenmeer in Beiere. Hier is op 24 Desember 2001 die koudste
   temperatuur ooit in Duitsland gemeet: -45,9 °C

   Die grootste deel van Duitsland lê in die gematigde klimaatsone van
   Middel-Europa, wat deur vogtige westelike winde oorheerrs word. Die
   klimaat word onder meer deur die warm Golfstroom beïnvloed.

   Die noord-weste en noorde van Duitsland word deur 'n seeklimaat met
   reënval dwarsdeur die jaar gekenmerk. Die winters is relatief sag en
   matig, terwyl die somers eerder koel is, alhoewel somertemperature ook
   in die noorde soms dae lank bo 28 °C kan styg. Die gemiddelde
   temperature is: Hamburg: Januarie 0,3 °C / Julie 17,1 °C; Essen:
   Januarie 1,5 °C / Julie 17,5 °C.

   Oos-Duitsland is in klimatiese opsig 'n oorgangsgebied: weerstoestande
   het dikwels kenmerke van 'n vastelandsklimaat, met strawwe koue winters
   en baie warm somers. Gebiede soos die deelstaat Brandenburg en Berlyn
   kry soms baie min reën in die somer. Die gemiddelde temperature is:
   Berlyn: Januarie -0,9 °C / Julie 18,6 °C. Die sentrale en suidelike
   gebiede van Duitsland is 'n oorgangsgebied van 'n gematigde seeklimaat
   na 'n vastelandsklimaat. Die Rynvallei is egter een van die warmste
   gebiede in die land: die gemiddelde jaarlikse temperatuur in die
   suid-weste van Baden-Württemberg is 11 °C. Baie warm somers met
   temperature van meer as 30 °C tree gereeld op. Gemiddelde temperature:
   München: Januarie: -2,2 °C / Julie 17,6 °C; Freiburg: Januarie: 1,2 °C
   / Julie 19,4 °C.

   Tot en met 1988 was die gemiddelde jaarlikse temperatuur in Duitsland
   8,8 °C. As gevolg van die aardverwarming het dit duidelik gestyg en
   bereik in 2000 reeds 9,9 °C. Veral die somers het warmer geword.

[wysig] Politiek

[wysig] Staatsorganisasie

   Volgens die artikel 20 van die Duitse Grondwet (Grundgesetz) is die
   Bondsrepubliek Duitsland 'n demokratiese, federale en sosiale regstaat.
   Sy hoofstad en regeringsetel is Berlyn. Duitsland is in administratiewe
   opsig verdeel in 16 deelstate (Bundesländer), wat gedeeltelik
   selfregerend is. Vyf van die deelstate is verder verdeel in 22
   administratiewe distrikte (Regierungsbezirke).
   Die Federale President Dr. Horst Köhler.
   Die Federale President Dr. Horst Köhler.

   Die Bondspresident (Bundespräsident) fungeer as die staatshoof en
   verteenwoordiger van die republiek op internasionale vlak. Hy oefen
   egter geen politieke mag uit nie. Die president van die parlement
   (Bundestagspräsident), die Bondskanselier (Bundeskanzler) en die
   president van die Federale Raad van die deelstate (Bundesratspräsident,
   wat ook as vise-staatshoof fungeer) volg as ampsdraers in die rangorde.

   Die Bondskanselier is die regeringshoof en bepaal die grondbeginsels
   van die regering se binne- en buitelandse beleid.
   Die Berlynse Reichstags-gebou, setel van die nasionale parlement, die
   Bundestag.
   Die Berlynse Reichstags-gebou, setel van die nasionale parlement, die
   Bundestag.

   In ooreenstemming met die federale staatsbestel beskik ook die
   deelstate oor hulle eie uitvoerende, wetgewende en regsprekende gesag.
   Die Bundesrat (Raad van die Deelstate, letterlik "Bondsraad") het net
   soos die Bundestag, die nasionale parlement, uitvoerende bevoegdhede.
   Besluite oor voorgestelde nasionale wetgewing word deur albei kamers
   gemeenskaplik geneem. Wetsontwerpe van die nasionale parlement wat die
   regte van die deelstate sou raak, moet deur die Bundesrat goedgekeur
   word. Die Duitse Grondwet mag, met die uitsondering van die artikels
   oor fundamentele menseregte, met 'n tweederdes-meerderheid in albei
   kamers gewysig word.

   Die parlemente van die deelstate besluit oor die plaaslike wetgewing:
   die onderwys, polisie en ander belangrike instellings word deur die
   deelstate beheer. Die politieke partye het 'n groot invloed op die
   wetgewing, en ofskoon die afgevaardigdes nie gedwing mag word om teen
   hulle gewetens op te tree nie, word die meeste wetsontwerpe deur die
   parlementslede van die meerderheidsparty gemeenskaplik goedgekeur om
   die doelwitte van dié party te verwesenlik.

   Op nasionale vlak vorm die federale regering onder die leiding van die
   Bondskanselier die uitvoerende gesag, terwyl die deelstate regerings
   onder die leiding van 'n Eerste Minister het. Die stadstate Berlyn,
   Hamburg en Bremen het Regerende Burgemeesters as hulle regeringshoofde.
   Die nasionale en die administrasies van die deelstate word deur
   ministers beheer.

   Die Konstitusionele Hof (Bundesverfassungsgericht) in Karlsruhe het die
   hoogste gesag oor die grondwet. Die hoogste nasionale geregshowe is die
   Federale Geregshof (Bundesgerichtshof) in Karlsruhe en Leipzig, die
   Federale Administratiewe Gereg (Bundesverwaltungsgericht, wat regsake
   in verband met die administrasies hanteer) in Leipzig en die Geregshof
   van Finansies in München. Die meeste regsake word deur die deelstate
   beheer, terwyl die nasionale geregshowe as appélhowe dien.

[wysig] Deelstate

   Die deelstate van Duitsland

          Hoofartikel: Deelstate van Duitsland.

   In Afrikaans Auf Deutsch (In Duits)
   Die deelstate van Duitsland Hoofstad Bundesland Hauptstadt
   1 Baden-Württemberg Stuttgart Baden-Württemberg Stuttgart
   2 (Vrystaat) Beiere München (Freistaat) Bayern München
   3 Berlyn Berlyn Berlin Berlin
   4 Brandenburg Potsdam Brandenburg Potsdam
   5 Vrye Hansestad Bremen Bremen (Freie Hansestadt) Bremen Bremen
   6 (Vrye en Hansestad) Hamburg Hamburg (Freie und Hansestadt) Hamburg
   Hamburg
   7 Hessen Wiesbaden Hessen Wiesbaden
   8 Mecklenburg-
   Voorpommere Schwerin Mecklenburg-
   Vorpommern Schwerin
   9 Nedersakse Hannover Niedersachsen Hannover
   10 Noordryn-Wesfale Düsseldorf Nordrhein-Westfalen Düsseldorf
   11 Rynland-Palts Mainz Rheinland-Pfalz Mainz
   12 Saarland Saarbrücken Saarland Saarbrücken
   13 (Vrystaat) Sakse Dresden (Freistaat) Sachsen Dresden
   14 Sakse-Anhalt Maagdenburg Sachsen-Anhalt Magdeburg
   15 Sleeswyk-Holstein Kiel Schleswig-Holstein Kiel
   16 (Vrystaat) Thuringen Erfurt (Freistaat) Thüringen Erfurt

[wysig] Geskiedenis

[wysig] Die vroeë geskiedenis

   Die oudste nedersettings in die gebied van die huidige Duitsland het
   700 000 tot 500 000 jare gelede ontstaan. Die Homo sapiens
   neanderthalensis, wat nou verwant is aan die huidige mens, is na die
   Neanderthal naby die stad Mettmann vernoem. Die Neanderthal-mense is
   sowat 40 000 jare gelede deur die huidige mens, die Homo sapiens
   sapiens verdring.

   Akkerbou, veeteelt en permanente nedersettings ontwikkel in die Laat
   Steentydperk. Belangrike argeologiese vondste uit hierdie periode soos
   die Hemelskyf van Nebra dui daarop dat die beskawings teen hierdie tyd
   kultureel al hoogs ontwikkel was en kennis van sterrekunde het.

   Die eerste verwysings na die Keltiese en Germaanse stamme in Duitsland
   is van Griekse en Romeinse oorsprong. Omtrent 500 v.C. het Keltiese
   stamme die suidelike Duitsland oorheers, terwyl die Germane hulle in
   die noorde gevestig het. Oor die eeue heen het die Germaanse stamme
   suidwaarts begin trek. In die 1ste eeu n.C. het die Germane al die
   Donau bereik, wat destyds die grenslyn tussen die Germaanse en Keltiese
   gebiede gevorm het. Keltiese leenwoorde en plekname is deur die Germane
   oorgeneem.

[wysig] Die Romeinse tydperk

   'n Model van die keiserlike stad Augusta Treverorum.
   'n Model van die keiserlike stad Augusta Treverorum.

   Germaanse krygers onder die bevel van die Cheruskiese stamhoof Arminius
   laat die Romeinse troepe van die legaat Publius Quinctilius Varus in
   die jaar 9 'n verpletterende neerlaag in die slag naby die Kalkrieser
   Berg ly. Die Romeinse keiser Augustus sien van sy planne af om die
   noord-oostelike grenslyn van die Romeinse Ryk vanuit die Ryn na die
   Elbe te verskuif.

   In die Romeinse gebiede van Germanië ontwikkel 'n bloeiende
   Germaans-Romaanse kultuur. Stede soos Keulen (wat destyds as Colonia
   Claudia Ara Agrippinensium bekend staan) ontwikkel tot ekonomiese
   sentrums met enkele tienduisend inwoners. Keulen self word die
   hoofkwartier van die Romeinse glasbedryf in Neder-Germanië.

   Augusta Treverorum, die huidige Trier, word in 293 die keiserlike
   hoofkwartier van Constantius Chlorus, een van die vier keisers van die
   Romeinse tetrargie. Tot by die begin van die Germaanse volksverhuising
   bly Trier een van die belangrikste keiserlike stede in die Romeinse
   Ryk.

   Omtrent 400 bereik die volksverhuising die gebied van die huidige
   Duitsland. Keulen word in 455 deur die Franke verower en word later
   deel van die Frankiese Ryk van koning Clovis I. Met sy doop volgens die
   Rooms-Katolieke ritus en die aanvaarding van Latyn as liturgiese taal
   van die kerk word Clovis in 499 een van die grondleggers van die
   Christelike Westerse beskawing.

[wysig] Die Middeleeue

   Die keurvorste van die Heilige Romeinse Ryk. Perkament it die jaar
   1341.
   Die keurvorste van die Heilige Romeinse Ryk. Perkament it die jaar
   1341.
   Die Heilige Romeinse Ryk ná die Dertigjarige Oorlog in 1648
   Die Heilige Romeinse Ryk ná die Dertigjarige Oorlog in 1648

   Met die kroning van die Frankiese koning Karel die Grote as keiser in
   Rome neem die Heilige Romeinse Ryk van die Duitse Nasie 'n aanvang.
   Hendrik, hertog van Sakse, word in 919 tot koning van die Oos-Frankiese
   Ryk verklaar, waaruit uiteindelik die Duitse Ryk voortspruit: sedert
   die 10de eeu word na die Oos-Frankiese Ryk ook as die regnum Teutonicum
   verwys. Onder die heerskappy van keiser Frederik Barbarossa (1152 tot
   1190) beleef die Heilige Romeinse Ryk 'n politieke en kulturele
   bloeitydperk.

   Met die sogenaamde Goue Bul van die jaar 1356 verkondig die keiser
   Karel IV die belangrikste Duitse grondwet van die Middeleeue, wat tot
   met die jaar 1806 die wyse sou bepaal waarop die keisers van die
   Heilige Romeinse Ryk verkies word.

[wysig] Reformasie en Dertigjarige Oorlog

   Onder die heerskappy van Maximiliaan I, wat tussen 1509 en 1519 as
   keiser van die Heilige Romeinse Ryk regeer, begin die Huis Habsburg
   Europa oorheers. Alhoewel Maximiliian dikwels "die laaste ridder"
   genoem word, stel die hoogs opgeleide keiser belang in wetenskap en
   kuns en staan onder die invloed van die humanisme en renaissance.
   Nogtans bly die politieke strukture van die Ryk ingewikkeld.

   Die Augustynse monnik Maarten Luther, wat sedert 1517 net die
   wantoestande in die Rooms-Katolieke Kerk wil keer, maak deur middel van
   nuwe media soos pamflette en gedrukte boeke sy oortuigings in die hele
   land bekend. Uiteindelik lui hy die reformasie in Duitsland in. Hy
   vertaal die Bybel in Duits en skep sodoende 'n Duitse standaardtaal op
   basis van die Middelduitse dialekte.

   Die politieke en godsdienstige spannings in Duitsland ontlont 1618 in
   die Dertigjarige Oorlog. Duitsland word die slagveld van die Europese
   moondhede soos Frankryk en Swede, wat aan die kant van die Duitse
   Protestantse heersers teen die keiserlike Katoliek-gesinde magte
   optree. Die oorlogshandelinge en daarmee gepaardgaande gruweldade en
   hongersnode lei tot 'n ongekende verlies aan menselewens. Meer as een
   derde van die Duitse bevolking sterf in die oorlog, wat eers in 1648
   met die Vredesluiting van Münster tot 'n einde kom.

[wysig] Die tydperk tot die Franse Rewolusie

   Die Franse koning Lodewyk XIV maak in 1685 namens sy skoonsuster
   Elisabeth Charlotte van die Palts aanspraak op die gebied Palts, 'n
   welvarende streek langs die Ryn, met die stad Heidelberg as een van sy
   sentrums. In die Negejarige Oorlog, wat as gevolg uitbreek, word die
   gebied, een van die welvarendste in Duitsland, verwoes.

   Ondanks die verwoestings, wat deur die Dertigjarige Oorlog, die
   Negejarige Oorlog en die Spaanse Opvolgingsoorlog in Duitsland aangerig
   is, herstel die ryk en belef 'n nuwe ekonomiese en kulturele
   bloeitydperk. Op politieke gebied kan daar egter geen sprake van
   vernuwing wees nie.

   Ook Pruise, wat tot een van die belangrikste deelstate van die Heilige
   Romeinse Ryk ontwikkel, bly onder sy verligte, maar outeritêre koning
   Frederik die Grote (1740 tot 1786) 'n absolutistiese monargie. Die
   magsstryd tussen Pruise en Oostenryk begin die Heilige Romeinse Ryk
   heeltemal verlam.

[wysig] Die tydperk tussen 1789 en 1871

   Die rewolusionêre onluste in Maart 1848: Straatversperrings in Berlyn
   Die rewolusionêre onluste in Maart 1848: Straatversperrings in Berlyn

   Ná die Franse Rewolusie van 1789 begin Frankryk onder die heerskappy
   van Napoléon Bonaparte sy magsgebied in Europa uitbrei. Onder die
   Franse invloed word die Heilige Romeinse Ryk in 1806 ontbind, terwyl
   Pruise danksy politieke hervormings tot 'n moderne staat ontwikkel. In
   die Duitse Bevrydingsoorloë ly Napoléon 'n nederlaag, maar die
   vereniging van die verskillende Duitse state misluk.

   Omtrent 1830 neem die industrialisering van Duitsland 'n aanvang. Die
   verarming van talle werkers as gevolg van die toenemende meganisering
   van verskillende bedrywe en herhaalde misoeste lei tot politieke
   onluste. Nadat die owerhede onder meer in Pruise nie instem tot
   hervormings nie, breek in Maart 1848 opstande uit wat talle menselewens
   eis. Die Duitse vorste verset hulle egter teen die burgerlike rewolusie
   en die konstitusionele grondwet wat deur liberale voorgestel word, kom
   nie tot stand nie. Gedurende die vyftigerjare emigreer baie Duitsers na
   oorsese lande, veral na die Verenigde State.

   Desondanks ontwikkel die Duitstalige Middel-Europa danksy sy gevorderde
   ekonomie en tegnologieë tot een van die belangrikste gebiede ter
   wêreld. Onder die indruk van die maatskaplike ellende skryf Karl Marx
   sy "Kritiek op die politieke ekonomie". In Pruise gebruik die kanselier
   Otto von Bismarck internasionale spannings om Pruise se politieke
   hegemonie in Duitsland te bevorder.

[wysig] Die Keiserryk (1871-1918)

   Franse provokasies gee die aanleiding tot die Frans-Pruisiese Oorlog in
   1870. Ná die Franse nederlaag gryp Bismarck die kans om 'n Duitse
   keiserryk onder die heerskappy van Pruise se koning Willem I te stig.
   Die skadevergoeding wat Frankryk moet betaal, bevorder die ekonomiese
   oplewing in Duitsland. Die binnelandse beleid word deur die stryd teen
   die invloed van die Rooms-Katolieke Kerk en die Sosiaal-Demokratiese
   Party gekenmerk. In die magstryd met ander Europese lande besluit
   Duitsland om sy eie koloniale ryk te stig, onder meer in Afrika en die
   Suidsee.

   Die Eerste Wêreldoorlog breek in 1914 as gevolg van Duitse provokasies
   uit. Die Duitse planne, om eers Frankry en daarna Rusland neer te werp,
   misluk. Duitse troepe word in 'n langdurige oorlog aan twee fronte
   verwikkel. Die Duitse nederlaag maak in 1918 ook 'n einde aan die
   monargie.

[wysig] Die Republiek van Weimar (1918-1933)

   Die politieke situasie begin eers ná jare se onluste en die
   hiperinflasie van 1923 stabiliseer. Die kulturele lewe bloei tydens die
   sogenaamde "Goue twintigerjare", tog begin die ekonomiese en politieke
   toestande met die Groot Depressie in 1929 weer dramaties versleg.
   Radikale groeperings soos die Moskou-gesinde Kommunistiese Party van
   Duitsland (KPD) en die fascistiese Nasionaal-Demokratiese Duitse
   Arbeidersparty (NSdAP) ondermyn die demokratiese stelsel van die
   republiek. Die deflasionêre ekonomiese beleid van die kanselier Brüning
   vererg die ekonomiese krisis en die werkloosheidsyfer styg in Januarie
   1932 tot meer as ses miljoen.

[wysig] Die "Derde Ryk" (1933-1945)

   Adolf Hitler en die Italiaanse Duce ("leier") Mussolini
   Adolf Hitler en die Italiaanse Duce ("leier") Mussolini

   Op 30 Januarie 1933 word die leier van die NSdAP, Adolf Hitler, tot
   Rykskanselier van Duitsland benoem. Die verregse politici van die
   Duits-Nasionale Volksparty (DNVP) slaag nie daarin om Hitler en sy
   party in die gemeenskaplike koalisieregering "in bedwang te hou" nie,
   soos hulle oorspronklik beplan het. Binne enkele maande verseker Hitler
   sy ongedeelde mag, veral danksy die gewelddadige optrede van sy
   SA-groepering teen opposisiepartye. Joodse burgers en teenstanders word
   vervolg en vermoor.

   Hitler en sy party oorheers Duitsland in 'n soort "populêre diktatuur"
   - die groot massa van die bevolking steun die bewind, terwyl
   andersdenkendes brutaal onderdruk word. Hitler forseer die bewapening
   en militarisering van Duitsland. Duitstalige gebiede soos Oostenryk en
   die Sudete-gebied in Tsjeggië word by die Duitse Ryk ingelyf. Ná 'n
   geheime ooreenkoms met die Sowjetiese diktator Stalin in die laat somer
   van 1939 beplan Hitler 'n aanvalsoorlog teen Pole. Op 23 Augustus val
   Duitse troepe Pole aan.

   Ná sy oorwinning oor Frankryk in 1940 geniet Hitler die gewildheid van
   die massas. Nogtans is hy van voorneme om die Duitse ryksgebied in die
   ooste uit te brei en Stalin uit te skakel. Gevolglik beveel hy op 22
   Junie 1941 om die Sowjetunie aan te val. Tog sedert die jaar 1942 word
   die Duitse ryksgebied in toenemende mate deur die oorlog geraak: Britse
   bomwerpers verwoes Duitse stede soos Keulen en Lübeck.

   'n Poging van Duitse offisiere om Hitler deur middel van 'n sluipmoord
   uit te skakel misluk op 20 Julie 1944. Ná hierdie datum eis die
   oorlogshandelinge en bombardemente die lewens van meer Duitse soldate
   en burgerlikes as in die eerste vyf jare van die Tweede Wêreldoorlog.
   Danksy die oormag van die geallieerde troepe ly Duitsland uiteindelik
   'n verpletterende neerlaag. Hitler pleeg op 30 April 1945 selfmoord in
   Berlyn. Russiese, Amerikaanse, Britse en Franse troepe beset Duitsland
   en ook die Duitse hoofstad word in vier besettingsones opgedeel.

[wysig] Die naoorlogse tydperk

   Die vier geallieerde besettingsones in Duitsland
   Die vier geallieerde besettingsones in Duitsland

   In die Sowjetiese sone word die Sosiaaldemokratiese Party (SPD) in 1946
   gedwing om met die Kommuniste (KPD) saam te smelt. Die gebied trek ook
   geen voordeel uit die Amerikaanse Marshall-plan nie, wat deur middel
   van krediete en ekonomiese hulp die heropbou van die oorlogsverwoeste
   Europa moontlik maak. Stalin reageer op die monetêre hervorming in die
   drie westelike besettingsones en die invoering van die Deutsche Mark
   (DM) as nuwe geldeenheid in 1948 met 'n blokkade van die westelike
   sones van Berlyn. Die geallieerde magte, waaronder ook die
   Suid-Afrikaanse Lugmag, vervoer tydens die sogenaamde Berlynse Lugbrug
   alle invoere vir Wes-Berlyn met vliegtuie na die stad. Stalin ly 'n
   politieke nederlaag en staak die blokkade in die volgende jaar.

[wysig] Twee Duitse state

   Alle politieke pogings om Duitsland te herenig, misluk, aangesien
   Stalin nie daarin slaag om 'n neutrale Duitse staat in die lewe te roep
   nie en in 1949 word twee Duitse state gestig: Die Bondsrepubliek
   Duitsland as 'n Westerse demokrasie en die Duitse Demokratiese
   Republiek (DDR) as 'n Sosialistiese staat. Die laaste Duitse
   krygsgevangenes word eers in 1956 deur die Sowjetunie vrygelaat.

   'n Reusestroom vlugtelinge na Wes-Duitsland bedreig die politieke en
   ekonomiese stabiliteit van die DDR. In 1961 laat die DDR-regering die
   Berlynse Muur oprig. Sedert die jaar 1965 is die Duits-Duitse grenslyn
   met mynvelde en 'n grensdraad versterk.

   Vanaf 1966 vorm die Sosiaaldemokrate vir die eerste keer 'n
   koalisieregering met die Christelike Demokrate en vanaf 1969 met die
   liberale party FDP. 'n Beleid van vreedsame toenadering tussen
   Wes-Duitsland en die Oosbloklande en politieke hervormings in
   Wes-Duitsland kenmerk hierdie tydperk.

   In die DDR vervang Erich Honecker in 1971 Walter Ulbricht as staats- en
   partyleier. Anders as verwag volg hy geen liberale beleid nie en die
   staat versnel die nasionalisering van die laaste vrye ondernemings. In
   die Bondsrepubliek Duitsland word die voorsitter van die
   Christelik-Demokratiese Unie, Helmut Kohl, ná 'n mosie van wantroue in
   1982 bondskanselier.

[wysig] Die krisis van die DDR en die Duitse hereniging

   Sedert 1987 groei die invloed van die opposisie binne-in die DDR, na
   die opposisie deur die Sowjetiese perestrojka-beleid aangemoedig word
   om meer demokratiese regte op te eis. Twee jaar later ruk die situasie
   in die land onder die indruk van massabetogings hand uit. Die
   staatsparty SED raak ontslae van Erich Honecker, maar slaag nie daarin
   om sy magsposisie te bewaar nie. Op 9 November 1989 word die Berlynse
   Muur geopen en in 1990 vind die eerste vrye verkiesing in die DDR
   plaas. Die DDR-parlement, die Volkskammer, besluit om by die
   Bondsrepubliek Duitsland aan te sluit. Die twee Duitse state word op 3
   Oktober 1990 herenig en Berlyn word ná 45 jaar weer die hoofstad van
   die hele Duitsland.

[wysig] Ekonomie

   Frankfurt in die metropolitaanse gebied van Ryn-Main is die finansiële
   sentrum van Duitsland.
   Frankfurt in die metropolitaanse gebied van Ryn-Main is die finansiële
   sentrum van Duitsland.

   Duitsland is tans die grootste ekonomie in Europa en die derde grootste
   ter wêreld ná die Verenigde State en Japan. Die land is volgens die
   Wêreldhandelsorganisasie (WHO; Engels: World Trade Organization, WTO)
   tans ook die grootste uitvoerder ter wêreld nog vóór die VSA en die
   Volksrepubliek van Sjina. Daar word egter verwag dat Sjina Duitsland
   moontlik reeds in 2008 sal verbysteek. Duitsland se belangrikste
   handelsvennote is Frankryk, die VSA, die Verenigde Koninkryk, Italië en
   Nederland.

   Die bruto geografiese produk (BGP) groei in die jaar 2004 met sowat
   twee persent en bereik 2 200 miljard Euro. Verbruikerspryse het in 2004
   met 1,6 persent gestyg.
   Die hoofkwartier van die motorvervaardiger BMW in München.
   Die hoofkwartier van die motorvervaardiger BMW in München.

   Duitsland word sedert die einde van die 19de eeu steeds as een van die
   leidende nywerheidslande beskou. Die belangrikste nywerhede is
   motorvervaardiging, elektrotegniese produkte, masjienbou en chemie.

   Nogtans het die aandeel werknemers in die nywerheidsektor tussen 1970
   en 2004 van 46 tot 26 persent gedaal, terwyl die aandeel werknemers in
   die dienstesektor verdubbel het en nou 71 persent (of 27 miljoen mense)
   bedra. Die tersiêre sektor se bydrae tot die BGP beloop tans meer as 70
   persent.

   Ondanks die sukses op die uitvoermarkte is daar groot ekonomiese
   vraagstukke wat die land nog steeds kwel. Die besparingspeil is baie
   hoog in vergelyking met ander ontwikkelde lande, terwyl die binnelandse
   verbruik relatief swak bly. As gevolg het die land teen die begin van
   die 21ste eeu gebuk gegaan onder 'n hoë werkloosheidsyfer van omtrent
   tien persent, die hoë koste van die sosiale welvaartstelsel, 'n baie
   hoë staatskuld en deflasionêre tendense op die goedere- en
   arbeidsmarkte. Lone en salarisse het ondanks die verhoogde
   produktiwiteit in die afgelope jare nouliks gestyg.

   Die ekonomiese situasie in Oos-Duitsland is besonder kommerwekkend;
   hier ontbreek ná die omverwerping van die sosialistiese stelsel die
   industriële en tersiêre infrastruktuur, wat tot grootskaalse
   binnelandse migrasie na die westelike deelstate gelei het.

   In die loop van 2006 het die herlewing van die Duitse ekonomie 'n
   aanvang geneem. Die werkloosheidsyfer het in Oktober vir die eerste
   keer in vier jaar benede tien persent gedaal en beloop nou 9,8 persent.
   Stewige verbruikersbesteding en uitvoere het tot 'n hoër ekonomiese
   groeikoers en hoër belastinginkomste van die federale staat, deelstate
   en munisipaliteite gelei. Die verhoging van die belasting op
   toegevoegde waarde van 16 tot 19 persent op 1 Januarie 2007 het
   verbruikerbesteding effens laat krimp.

[wysig] Renaissance van die nywerheidsektor

   Een van die mees noemenswaardige kenmerke van Duitsland se nuwe
   ekonomiese opswaai is die oplewing van die nywerheidsektor. Sy aandeel
   aan die bruto geografiese produk van die land het tussen 2003 en 2007
   van 24,4 tot 25,6 persent toegeneem.^[1] Terwyl die nywerheidsektor in
   die meeste geïndustrialiseerde lande al dekades lank gekrimp het sodat
   hulle ekonomieë tot dienste-ekonomieë begin verander het, skep die
   sekondêre sektor, wat sonder die boubedryf slegs 14 persent van
   Duitsland se werknemers in diens het, tans 'n derde van alle nuwe
   werkgeleenthede.

   Die industriële sektor word in teenstelling met die dienstesektor deur
   relatief hoë lone en salarisse gekenmerk.^[2] Die persentasie uitvoere
   het in die periode tussen 1994 en 2006 van 28,3 tot 42,3 persent
   gestyg. Veral Oos-Duitsland se nywerhede groei tans vinnig en lewer
   sowat elf persent van die totale nywerheidsproduksie op.

[wysig] Landbou, bosbou en vissery

   Die bydrae van die landbou, bosbou en vissery tot die bruto geografiese
   produk het in die jaar 2003 tot 1,1 persent gedaal. Nogtans is
   Duitsland ten opsigte van die voedselproduksie byna selfversorgend:
   Naastenby negentig persent van die benodigde agrariese produkte word
   plaaslik verbou. Duitsland is die derde grootste agrariese produsent in
   die Europese Unie ná Frankryk en Italië.

[wysig] Demografie

   Met 'n oppervlakte van 357 000 vierkante kilometer en meer as 82
   miljoen inwoners behoort die Bondsrepubliek Duitsland tot die mees
   digsbevolkte lande ter wêreld. Die vyf grootste metropolitaanse gebiede
   is Ryn-Roer met 11,8 miljoen inwoners, Ryn-Main (5,8 miljoen), Berlyn
   (4,3 miljoen), Hamburg (3,3 miljoen) en Stuttgart (2,3 miljoen).
   Die jaarlikse immigrasiesyfers in die tydperk tussen 1993 en 2004.
   Die jaarlikse immigrasiesyfers in die tydperk tussen 1993 en 2004.

   Van die 82,5 miljoen inwoners is meer as 42 miljoen vroulik en 7,3
   miljoen is buitelanders. Die 75 miljoen Duitsers sluit sewe miljoen
   immigrante van Duitse afkoms in, wat veral uit die Russiese Federasie,
   Pole en ander Oos-Europese lande na Duitsland gekom het (altesaam 4,2
   miljoen mense in die tydperk tussen 1950 en 2002), of immigrante van
   dwarsoor die wêreld wat ingeburger is. In 2005 het die aantal
   inburgerings met tien persent afgeneem tot 117 240.

   Van die inwoners is 26,2 miljoen mense Rooms-Katolieke, 25,8 miljoen
   Protestante (oorwegend Lutherane), 3,2 miljoen Moslems (waarvan 732 000
   met Duitse burgerskap) en 102 000 Jode.

   Die grootste groepe buitelanders is Turke (2,4 miljoen), burgers van
   ander lande van die Europese Unie (altesaam 2,1 miljoen, waarvan 0,5
   miljoen Italianers, 0,3 miljoen Grieke, 0,3 miljoen Pole en 0,2 miljoen
   Oostenrykers) en immigrante uit die voormalige Joegoslawië.

   Die amptelike etniese minderhede is sowat 50 000 Dene, 20 000 Friese,
   60 000 Sorbe en 70 000 Sinti en Roma.

   Die natuurlike bevolkingsaanwas bly negatief, met 706 000 geboortes en
   818 000 sterfgevalle in die jaar 2004. In 2005 daal die aantal
   geboortes met 4,2 persent tot minder as 676 000, die laagste ooit
   sedert die einde van die Tweede Wêreldoorlog en slegs die helfte van
   die jaar 1964, toe daar in die Bondsrepubliek Duitsland en die Duitse
   Demokratiese Republiek 1,357 miljoen geboortes geregistreer is. Die
   geboortesyfer van net 8,5 per 1 000 inwoners is nou die laagste in
   Europa en vergelyk baie ongunstig met lande soos Frankryk (12,7) en die
   Verenigde Koninkryk (12,0). Vroue met kinders ervaar nog steeds baie
   nadele in die beroepslewe en baie egpare vrees dat hulle moontlik nie
   meer kinders kan bekostig nie.
   Geboortes (groen) en sterfgevalle (rooi) in Duitsland tussen 1946 en
   2004.
   Geboortes (groen) en sterfgevalle (rooi) in Duitsland tussen 1946 en
   2004.

   Volgens amptelike statistieke van die Statistische Bundesamt het
   Duitsland se bevolking op 31 Desember 2006 82 310 000 beloop - 'n
   afname van 130 000 mense teenoor die jaar 2005. Die natuurlike
   bevolkingsaanwas was negatief (-150 000), terwyl die aantal immigrante
   duidelik gedaal het. In 2006 het sowat 20 000 tot 30 000 meer mense na
   Duitsland gekom as wat geëmigreer het (2005: +79 000).

   In 2006 is 124 830 buitelanders ingeburger^[3]. Die aantal buitelanders
   wat 'n Duitse paspoort ontvang het, het vir die eerste keer in vyf jaar
   weer toegeneem. In 2005 is slegs 117 250 buitelanders ingeburger, in
   vergelyking met slegs 72 000 in 1995 en 'n rekordgetal van 186 700 in
   2000.

   In 2006 is twee derdes van die aansoekers (83 390 mense) ingeburger
   nadat hulle aan die voorvereiste van ten minste agt jaar verblyf
   voldoen en oor 'n geldige permanente verblyfpermit beskik het.
   Buitelandse eggenote en kinders wat reeds in Duitsland woon word na 'n
   korter wagtyd ingeburger (16 570 in 2006). 'n Derde belangrike
   kategorie is buitelanders wat volgens 'n besluit van Duitse owerhede
   ingeburger word (6 440 in 2006) of as gevolg van skadeloosstelling
   Duitse burgerskap ontvang (5 140 in 2006).

   Van die buitelanders wat in 2006 ingeburger is, het sowat 33 000 of
   26,8 persent uit Turkye gekom, 12 600 uit Serwië, Montenegro of die
   voormalige Joegoe-Slawië, 6 940 uit Pole en 4 690 uit die Russiese
   Federasie. Die aantal immigrante uit Israel wat Duitse burgerskap
   ontvang het, het in 2006 met 50,2 persent die meeste toegeneem.

   Aangesien die laaste sensus in die Duitse Demokratiese Republiek in
   1983 en in die vroeëre Bondsrepubliek Duitsland (Wes-Duitsland) in 1987
   plaasgevind het, sal presiese statistieke gegewens eers weer met die
   gesamentlike Europese sensus van die jaar 2010/11 beskikbaar wees.

[wysig] Taal

   Maarten Luther, die Duitse reformator en hervormer van die Duitse taal,
   in 1529.
   Maarten Luther, die Duitse reformator en hervormer van die Duitse taal,
   in 1529.

   Duits is die amps- en mees gebruikte taal in Duitsland en word ook as
   standaardtaal in die media gebruik. In die noorde van Duitsland, veral
   in die gebied tussen Hannover en Kassel, het die standaardskryftaal
   lankal die plaaslike Nederduitse dialekte as omgangstaal vervang.
   Dialekte is egter veral in Suid-Duitsland nog steeds die mees
   gebruiklike omgangstale.

   Duitsland erken ook die tale van etniese minderhede soos Deens, Fries
   en Sorbies as amptelike tale, alhoewel geen van hierdie minderheidstale
   meer as 100 000 sprekers het nie. Ander plaaslike minderheidstale soos
   Moeselromaans (uitgestorwe in die 11de eeu), Polabies (uitgestorwe in
   die 18de eeu) en Jiddisj word nie meer gepraat nie.

   Groot immigrantegroepe soos Turke en Russe gebruik dikwels hulle eie
   tale: in groot stede soos Berlyn beskik hierdie immigrante oor hul eie
   infrastruktuur, wat ook dagblaaie insluit. Die plaaslike
   advertensiebedryf gebruik dikwels die Turkse taal en sekere amptelike
   kennisgewings verskyn ook in Turks.

   Duits was vroeër 'n verkeerstaal in Middel-Europa, Oos-Europa en
   Skandinawië en speel ook 'n tyd lank 'n belangrike rol as
   internasionale wetenskapstaal. Dit is nog steeds die tweede
   belangrikste vreemde taal in die Europese onderwysstelsels na Engels.
   Duits is ook wêreldwyd die derde belangrikste vreemde taal in die
   onderwys en die tweede belangrikste taal van die internet, waar sowat
   agt persent van alle bladsye in Duits verskyn (teenoor sowat vyftig
   persent in Engels).

   Martin Luther se Bybelvertaling speel in die 16de eeu 'n belangrike rol
   by die uitbreiding van die huidige Nieuhoogduitse standaardtaal. In
   1781 gee Johann Christoph Adelung die eerste groot woordeboek van die
   Duitse taal uit. Die gebroeders Jacob en Wilhelm Grimm begin in 1852
   met die uitgawe van die grootste Duitse woordeboek ooit, wat eers in
   1961 voltooi is en tans bewerk word. Die huidige spelling is tydens die
   19de eeu vasgelê en steun veral op die Ortografiese Woordeboek van die
   Duitse Taal (Orthographisches Wörterbuch der deutschen Sprache) van
   Konrad Duden, wat in 1880 verskyn het. Die laaste spellinghervorming in
   die Duitse taalgebied is in 1996 deurgevoer.

   Die belangrikste buitelandse tale in die Duitse onderwys is Engels,
   Frans, Russies, Spaans en Latyn. In Noordryn-Wesfale word ook
   Nederlands as tweede taal aangebied.

[wysig] Kultuur

   Duitsland het 'n baie groot bydrae tot die wêreld se kulturele erfenis
   gelewer en die land word dikwels ook die "land van digters en denkers"
   genoem.

   Reeds in die Oud- en Middelhoogduitse tydperk ontstaan 'n literatuur
   van eersterangse gehalte en Middeleeuse digters soos Walther von der
   Vogelweide en Wolfram von Eschenbach behoort tot die belangrikstes in
   Europa. Die Nibelungenlied, wat deur 'n onbekende outeur geskryf is, en
   die sprokies van die Gebroeders Grimm is literêre werke van wêreldfaam.

   Die Bybelvertaling van Martin Luther staan aan die beginpunt van die
   moderne Nieuhoogduitse standaardtaal, wat in die 16de eeu die
   verskillende Neder- en Hoogduitse dialekte as skryftaal vervang.
   Dresden: Semperoper.
   Dresden: Semperoper.

   Bekende Duitse skrywers tot by die 19de en vroeë 20ste eeu sluit
   Gotthold Ephraim Lessing, Johann Wolfgang von Goethe, Friedrich
   Schiller, Heinrich von Kleist, E.T.A. Hoffmann, Friedrich Hölderlin,
   Heinrich Heine, Annette von Droste-Hülshoff, Theodor Fontane en Rainer
   Maria Rilke in. 20ste eeuse wenners van die Nobelprys vir Letterkunde
   is Thomas Mann, Hermann Hesse, Heinrich Böll en Günter Grass. Bertolt
   Brecht oorheers tydens die vyftigerjare die Duitse toneelkuns.

   Die filosofie is deur Duitse wysgere soos Gottfried Wilhelm Leibniz,
   Immanuel Kant, Johann Gottfried von Herder, Moses Mendelssohn, Novalis
   (bydraes tot die filosofie van die romantiese literêre beweging),
   Johann Gottlieb Fichte, Georg Wilhelm Friedrich Hegel, Karl Marx,
   Friedrich Engels, Ludwig Feuerbach, Arthur Schopenhauer, Schweitzer,
   Friedrich Wilhelm Nietzsche, Edmund Husserl, Hartmann, Karl Jaspers,
   Rosa Luxemburg, Martin Heidegger, Hannah Arendt, Rudolf Steiner,
   Gadamer en Jürgen Habermas verryk, terwyl Ferdinand Tönnies, Georg
   Simmel, Max Weber, Max Horkheimer, Theodor Wiesengrund Adorno en
   Luhmann groot bydraes op die gebied van die sosiologie gelewer het.

   Ten opsigte van die musiek het Duitse en Duitstalige komponiste en
   dirigente soos Bach, Wolfgang Amadeus Mozart, Georg Friedrich Händel,
   Georg Philipp Telemann, Heinrich Schütz, Ludwig van Beethoven, Felix
   Mendelssohn Bartholdy, Engelbert Humperdinck, Otto Nicolai, Gustav
   Albert Lortzing, Johannes Brahms, Robert Schumann, Richard Wagner,
   Johann Pachelbel, Jacques Offenbach, Wilhelm Furtwängler, Hanns Eisler,
   Max Reger, Johann Strauss, Paul Hindemith, Carl Orff, Karlheinz
   Stockhausen, Hans-Werner Henze en Helmut Lachenmann wêreldwye
   bekendheid verwerf.

[wysig] Argitektuur

   Die Olimpiese Stadion in München (1972)
   Die Olimpiese Stadion in München (1972)
   Aanhangers van die Duitse sokkerspan in die Olimpiese Park van München
   tydens die wedstryd teen Costa Rica (FIFA-Wêreldbekertoernooi 2006).
   Aanhangers van die Duitse sokkerspan in die Olimpiese Park van München
   tydens die wedstryd teen Costa Rica (FIFA-Wêreldbekertoernooi 2006).
   Die nasionale sokkerspan van Duitsland.
   Die nasionale sokkerspan van Duitsland.

   Duitsland pronk met 'n ryk en veelvuldige argitektuurgeskiedenis wat
   nou verweef is met dié van sy Europese buurlande. Aan die beginpunt van
   die argitektoniese ontwikkeling het die boukuns van die Romeinse
   antieke oudheid gestaan waarvan baie bouwerke soos die stadspoort Porta
   Nigra in Trier bewaar gebly het. Omtrent 1030 is die voor-Romaanse
   boustyle verder ontwikkel tot die Romaanse styl. Tweehonderd jaar later
   is die Gotiese boustyl vanuit Frankryk oorgeneem waarvan die katedraal
   van Keulen en die Liewe-Vroukerk in Trier pragtige voorbeelde is.

   Omtrent 1520 begin die Italiaanse Renaissance sy invloed op die Duitse
   argitektuur uitoefen, alhoewel daar min bouwerke in 'n suiwer
   Renaissance-styl ontwerp is. Die raadsaal van Augsburg (Beiere) is een
   van die bekendste voorbeelde. Ook die barok-boustyl is taamlik laat
   (omtrent 1650) in Duitsland ingevoer. Een van die leidende
   barok-argitekte was Balthasar Neumann wat onder meer die Wies-kerk en
   die slot van Ludwigsburg (tans Baden-Württemberg) ontwerp het.

   Die Klassisistiese styltydperk begin in Duitsland omtrent 1770 en lewer
   onder meer bekende bouwerke in die huidige hoofstad Berlyn soos die
   Altes Museum (Ou Museum), die kasteel Charlottenhof en die
   Brandenburgse Poort op. Ook tydens die Historisme, 'n styltydperk wat
   tussen 1840 en 1900 toonaangewend was, het bekende bouwerke soos die
   kasteel Neuschwanstein in Beiere en die katedraal van Berlyn ontstaan.

   In die vroeë 20ste eeu het Duitse argitekte 'n leidende rol by die
   ontwikkeling van die klassieke moderne boustyl gespeel. Walter Gropius,
   Ludwig Mies van der Rohe en die Bauhaus in Dessau (Sakse) oefen nog
   steeds 'n belangrike invloed op die moderne internasionale argitektuur
   uit.

   Met die monumentale argitektuur van die Nasionaal-Sosialisme, waarvan
   die argitek Albert Speer die belangrikste verteenwoordiger was, het die
   ontwikkeling van die boukuns tot stilstand gekom. Die grootheidswaan
   van Adolf Hitler en Albert Speer het onder meer die ombou van Berlyn
   tot 'n wêreldhoofstad met die naam Germania behels.

   Die jare van heropbou ná die Tweede Wêreldoorlog is deur pragmatisme
   oorheers, en Duitse argitekte het net geleidelik begin om weer
   uitdrukking te gee aan kenmerkende nuwe style. Die stadion, wat vir die
   Olimpiese Somerspele 1972 in München opgerig is, was een van die
   indrukwekkendste projekte van die moderne Duitse argitektuur.

   In die laaste dekades het ook Duitse argitekte begin om projekte
   dwarsoor die wêreld aan te pak. Konstruksies en ontwerpe het opnuut
   wêreldgehalte bereik, alhoewel die argitektoniese ontwikkelings nie
   meer deur Duitse argitekte oorheers word nie. Nogtans is daar
   Duits-gebore argitekte soos Helmut Jahn (tans Chicago) wat 'n leidende
   rol in die internasionale boukuns speel en ook projekte in
   Suid-Afrikaanse stede soos Johannesburg en Durban ontwerp het.

[wysig] Sport

   Sokker is die gewildste sportsoort in Duitsland. Sowat 170 000
   sokkerspanne met meer as ses miljoen aktiewe lede is georganiseer in
   die Duitse Sokkerfederasie, Deutscher Fußballbund (DFB), wat ook as
   gasheer van die FIFA se Wêreldbeker-toernooi in 2006 optree. Die Duitse
   topliga, die Bundesliga, het in die 2005/2006-seisoen die eerste
   sokkerliga ter wêreld geword wat nog ooit 'n gemiddelde bywoningsyfer
   van meer as 40 000 mense per wedstryd kon behaal. Die DFB is die
   grootste en suksesvolste sportorganisasie ter wêreld en die
   Wêreldbekertoernooi in Duitsland is deur die president van die FIFA,
   Joseph Blatter, as die beste ooit beskryf. Die toernooi is geesdriftig
   deur die plaaslike bevolking gesteun.

   Ander gewilde sportsoorte is handbal en korfbal, alhoewel hulle nie
   dieselfde aandag in die media geniet as sokker en byvoorbeeld Formule
   1-motorwedrenne, yshokkie, tennis en fietswedrenne nie.

   Duitsland beskik ook oor talle bekende wintersportsterre, wat gereeld
   medaljes by die Olimpiese Winterspele en Europese en
   Wêreldkampioenskappe wen.

[wysig] Bronne

[wysig] Algemene inligting

     * Facts about Germany

[wysig] Klimaat

     * G. Müller-Westermeier: Das Klima in Deutschland PDF

[wysig] Geskiedenis

     * Kinder, Hermann; Hilgemann, Werner en Hergt, Manfred: dtv-Atlas zur
       Weltgeschichte. 2 boekdele. 37ste druk. München: Deutscher
       Taschenbuch Verlag 2004

[wysig] Geskiedenis 1871-hede

     * Die virtuele aanlyn-museum van die Deutsches Historisches Museum en
       die Haus der Geschichte der Bundesrepublik Deutschland

[wysig] Politiek: Staatsorganisasie

     * Grundgesetz der Bundesrepublik Deutschland / Grondwet van die
       Bondsrepubliek van Duitsland

[wysig] Statistieke

     * Statistisches Bundesamt Deutschland: Amptelike statistieke

[wysig] Verwysings

    1. ^ Reiermann, Christian: Überraschende Renaissance. In: Der Spiegel,
       nommer 7, 11 Februarie 2008, bl. 67
    2. ^ Reiermann (2008), bl. 67
    3. ^ Statistisches Bundesamt, 23 Julie 2007

[wysig] Eksterne skakels

   Commons
   Multimedia oor hierdie onderwerp is te vinde op Wikimedia Commons onder
   die titel:
   Germany
     * www.deutschland.de is 'n meertalige, nie-kommersiële portaal
     * Deutsche Welle - Internasionale nuus uit Duitsland, radio en
       TV-diens


   Europese Unie (EU)             Vlag van die Europese Unie
   België | Bulgarye | Ciprus | Denemarke | Duitsland | Estland | Finland
   | Frankryk | Griekeland | Hongarye | Ierland | Italië | Letland |
   Litaue | Luxemburg | Malta | Nederland | Oostenryk |
   Pole | Portugal | Roemenië | Slowakye | Slowenië | Spanje | Swede |
   Tsjeggië | Verenigde Koninkryk

                                Lande in Europa
          Albanië | Andorra | Armenië^2 | Azerbeidjan^1 | België |
      Bosnië-Herzegowina | Bulgarye | Kroasië | Ciprus^2 | Denemarke |
     Estland | Finland | Frankryk | Duitsland | Georgië^1 | Griekeland |
      Hongarye | Ysland^3 | Ierland | Italië | Letland | Liechtenstein |
   Litaue | Luxemburg | Macedonië | Malta | Moldawië | Monaco | Montenegro
      | Nederland | Noorweë | Oostenryk | Pole | Portugal | Roemenië |
    Rusland^1 | San Marino | Serwië | Slowakye | Slowenië | Spanje | Swede
    | Switserland | Tsjeggië | Turkye^1 | Oekraïne | Verenigde Koninkryk |
                          Vatikaanstad | Wit Rusland
     Afhanklikhede: Akrotiri and Dhekelia^2 | Faroëreilande | Gibraltar |
             Guernsey | Jan Mayen | Jersey | Eiland Man | Svalbard
    1. Land deels in Asië. 2. Geografies in Asië , maar gereeld beskou as
     deel van Europa agv kulturele en historiese oorwegings. 3. Land deels
                               in Noord-Amerika


   Hierdie artikel is gekies as 'n voorbladartikel. Klik gerus hier vir
   meer inligting.

   Kategorie: Duitsland

