Duiwelspiek


   Duiwelspiek is deel van die berge in Kaapstad, Suid-Afrika. Wanneer jy
   Suidwaarts na die berg kyk vanaf die hawe, of na 'n standaard
   poskaartfoto van die berg, lê die berge as volg van links na regs (oos
   na wes): Die spitspunt van Duiwelspiek, die plat tafelkop van
   Tafelberg, die koepel van Leeukop en dan Seinheuwel.

   Die oorspronklike Kaapstad-nedersetting (wat deesdae die stadskern, of
   "City Bowl" is) lê in die natuurlike amfiteater wat deur hierdie
   kenmerke gevorm word.

   Duiwelspiek, soos die res van hierdie, is gevorm vanuit Tafelberg
   Sandsteen. Onder dit lê graniet en skalie, maar jy sal nie een van
   hierdie op Duiwelspiek se hange vind nie.

   Duiwelspiek staan 1000 meter (3821 voet) hoog, minder as Tafelberg se
   1087 meter. 'n Mens kan na die spits stap, maar die klim is mooier en
   veiliger buite die koue, nat en gladde wintermaande van Mei tot
   Augustus. Die plantegroei op die hange is tipiese Kaapse fynbos.

   Aan die suidekant van Duiwelspiek vind mens Rhodes Memorial, 'n
   aandenking aan Cecil Rhodes, asook die Universiteit van Kaapstad wat
   oor die Suidelike Voorstede van Kaapstad uitkyk: bo-oor die Kaapse
   Vlakte na Stellenbosch, Somerset-Wes en die Hottentots-Hollandberge in
   die verte.

   Duiwelspiek se naam kom vanuit 'n volksverhaal oor 'n Hollandse man
   genaamd Jan van Hunks, wat 'n berugte pyproker was en aan die voet van
   die berg geleef het rondom 1700. Hy is deur sy vrou verplig om die huis
   te verlaat wanneer hy sy pyp wou rook. Een dag, terwyl hy sy pyp teen
   die hange gerook het, het hy 'n vreemdeling ontmoet wat ook gerook het.
   Die twee het begin spog oor hoeveel elkeen rook, en vinnig het dit
   verval in 'n pyprook-kompetisie. Om 'n lang storie kort te maak, het
   dit later uitgedraai dat die vreemdeling die duiwel was, en dat Van
   Hunks uiteindelik gewen het, maar nie voordat die rook wat hulle gemaak
   het die hele berg bedek het met die "tafeldoek"-wolk nie.

[wysig] Sien ook

     * Tafelberg

   Kategorie: Kaapstad

