Dullstroom


   Dullstroom is 'n dorp op die oostelike platorand van die provinsie
   Mpumalanga (Suid-Afrika) en vanweë sy ligging teen 'n hoogte van 2 100
   meter bo seevlak een van die koelste plekke in die provinsie. Saam met
   Underberg is Dullstroom danksy 'n groot aantal bergriviere en damme met
   forelle die belangrikste bestemming vir vliegvis-hengelsport in die
   land. Die dorp lê teen die voet van De Berg, die hoogste bergspits in
   die provinsie (2 332 meter), wat deel uitmaak van die
   Steenkampsbergreeks, en pronk daarnaas ook met die hoogste
   spoorwegstasie in Suid-Afrika (2 076 meter bo seevlak) in die nabygeleë
   Nederhorst.

   Dullstroom is in 1883 deur 'n groep Nederlandse immigrante onder die
   leiding van Wolterus Doll aangelê. Tydens die Tweede Vryheidsoorlog is
   die dorp verwoes, en die meeste setlaars het na Nederland teruggekeer.

   Die gebied van Dullstroom is op 1 Augustus 2006 deur 'n tornadoagtige
   storm verwoes.

[wysig] Klimaat

   Dullstroom het 'n koel klimaat, en weerstoestande verander baie vinnig
   in die gebied. Die dorp lê in die somerreëngebied van Suid-Afrika, maar
   kry soms ook in die winter een of twee reënbuie. Die hoogste
   maandelikse reënval van 212 millimeter is in Januarie 1998 aangeteken.
   Daar is 'n moontlikheid van sneeuvalle in die winter, met 'n rekord van
   12 millimeter op 16 Julie 1996 en 10 millimeter op 28 Mei 1997.

   Die gemiddelde minimum-temperature in winter wissel tussen 9,2 °C in
   September en 2,4 °C in Julie. Temperature daal gereeld tot onder
   vriespunt op winternagte. Die maksimum-temperature in winter wissel
   tussen 19,7 °C in September en 14,0 °C in Julie.

   Die gemiddelde minimumtemperature wissel in die lente- en somermaande
   tussen 8,9 °C in April en 12,6 °C in Januarie. Die gemiddelde
   maksimum-temperature wissel van 21,0 °C in Februarie na 17,8 °C in
   April.

[wysig] Geskiedenis

   Die gebied is teen die middel van die 19de eeu deur 'n Ndebele-stam
   onder die leiding van hoof Mapoch oorheers. Hy het net soos later ook
   sy seun Njabel, wat Mapoch se Grotte as 'n skuilplek gebruik het,
   verskeie kere teen troepe van die destydse Zuid-Afrikaansche Republiek
   geveg. Die hewigste gevegte het in 1882 en 1883 uitgebreek. Die grotte
   is tot nasionale monument verklaar. Die nabygeleë Fort Mapoch en 'n
   standbeeld van Njabel is nog steeds besienswaardighede in Dullstroom.

   Die staatshoof van die destydse Zuid-Afrikaansche Republiek (ZAR),
   president Paul Kruger, het in die 1880's Nederlandse immigrasie
   bevorder. In 1883 is 'n maatskappy onder die leiding van Wolterus Dull
   gestig, om nouer bande tussen die ZAR en Nederland op te bou. Die
   maatskappy het uiteindelik die plase Groot Suikerboschkop en
   Elandslaagte gekoop om hier 'n nedersetting te stig.

   Die eerste Nederlandse setlaars het tussen 1884 en 1887 in Suid-Afrika
   aangekom. Wolterus Dull het in 1890 'n besoek by die klein nedersetting
   afgelê, wat deur die immigrante op die plaas Groot Suikerboschkop
   opgerig is. Die nedersetting is in 1892 deur Paul Kruger tot 'n dorp
   verklaar en aanvanklik Dull's-stroom genoem. Die naam, wat afgelei is
   van Wolterus Dull en die nabygeleë Krokodilrivier, is later
   vereenvoudig en gewysig tot Dullstroom. In 1893 het die bevolking op 48
   mense te staan gekom, wat oor agt huise, drie stalle, tien bestekrale
   en hul eie klein handelmaatskappy en winkel beskik het.

   Gedurende die Tweede Vryheidsoorlog is die dorp in Mei 1900 deur Britse
   troepe beset en volledig verwoes. Terwyl baie mans teen die Britte
   geveg het, is vroue en kinders na 'n Britse konsentrasiekamp in Belfast
   geneem. Ná die Slag van Dalmanutha in Augustus 1900 het die stryd teen
   die Britte in 'n guerillaoorlog ontwikkel, en in die Dullstroomgebied
   was Boerevegters in sporadiese gevegte met die Britse troepe betrokke.

   Ná die oorlog het sommige van die immigrante teruggekeer en die dorp
   herbou. In die jaar 1921 het Dullstroom sy eerste dorpsraad gekry.
   Nadat die vliegvis-hengelsport, wat oorspronklik in Nieu-Engeland
   uitgevind is, ook by welvarende Johannesburgers gewild geraak het, is
   eiendomme met foreldamme aangekoop, waar stadsmense dié sport beoefen
   het.

[wysig] Eksterne skakels

     * Dullstroom.info - Inligting oor Dullstroom (net in Engels
       beskikbaar)
     * Dullstroom.co.za - Inligting oor Dullstroom (net in Engels
       beskikbaar)

   Kategorieë: Mpumalanga • Dorpe in Suid-Afrika

