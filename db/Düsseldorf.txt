Düsseldorf


   Düsseldorf is die hoofstad van die Duitse deelstaat Noordryn-Wesfale
   met 580 520 inwoners (30 Junie 2006). Die stad lê suid van die
   Ruhrgebied, in die vlakte van die Nederryn.
   'n Nagtelike uitsig oor die Rynoewer
   'n Nagtelike uitsig oor die Rynoewer

[wysig] Geskiedenis

   Düsseldorf kry in 1288 stadstatus en is sedert 1511 die setel van die
   Hertoë van Berg. 1614 word dit 'n deel van Pfalz-Neuburg. Onder die
   keurvors Johan Willem von der Pfalz (1690-1716) beleef die stad 'n
   bloeitydperk. 1795 beset die Franses Düsseldorf, 1801 word die stad
   Beiers en van 1806 tot 1813 hoofstad van die Groothertogdom Berg.
   Sedert 1815 is die stad Pruisies. In 1946 word dit die hoofstad van die
   deelstaat Noordryn-Wesfale.

[wysig] Ekonomie

   Ten opsigte van sy produktiwiteit en groeikoers speel die ekonomie van
   Düsseldorf 'n leidende rol in Duitsland. Die hooffaktore, wat tot die
   ekonomiese sukses lei, is die sentrale ligging in die dig bevolkte
   ekonomiese hartland van Duitsland, die Internasionale Lughawe van
   Düsseldorf (op twee na die grootste in Duitsland) en die Messe
   Düsseldorf met 25 van die wêreld se grootste handelskoue en
   tentoonstellings.
   Nagtelike uitsig oor die ou stadskern
   Nagtelike uitsig oor die ou stadskern

   Düsseldorf is ook die hoofstad van die Duitse telekommunikasie-,
   advertensie- en modebedryf. Die modeskou Collections Premieren
   Düsseldorf is die grootste wêreldwyd. Die stad is na Frankfurt am Main
   met die Düsseldorfse Beurs en talle banke ook die belangrikste
   finansiële sentrum van Duitsland en die hoofkwartier van groot
   internasionale maatskappye soos Metro, Thyssen, e.on, L'Oréal en
   Henkel. Daarbenewens is dit die hoofkwartier van baie Japanse
   maatskappye, met 'n groot Japanse gemeenskap wat hier leef en die stad
   die bynaam "Nippon aan die Ryn" gee.

[wysig] Eksterne skakels

     * Düsseldorf Amptelike webwerf van die stad

   Kategorieë: Stede in Duitsland • Noordryn-Wesfale

