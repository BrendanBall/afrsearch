EADS


   European Aeronautic Defence and Space Company EADS N.V.
         Tipe        Openbaremaatskappy (Euronext: EAD, FWB: EAD)
        Gestig       2000
      Hoofkantoor    Vlag van Duitsland Ottobrunn, Duitsland
                     Vlag van Frankryk Parys, Frankryk
                     (gerigstreer in Schiphol-Rijk, Nederland)
    Sleutel persone  Louis Gallois (CEO)
                     Rüdiger Grube (Chairman)
       Industrie     Lug- en ruimtevaart, verdediging, en telekommunikasie
       Produkte      Kommersiële lugrederye (lys)
       Inkomste      €39,434 miljoen (2006)
    Bedryfsinkomste  €399 miljoen
    Netto inkomste   €99 miljoen
      Werknemers     116 805 (2006)
   Moedermaatskappy  SOGEADE
                     DaimlerChrysler
   Dogtermaatskappye Airbus
                     EADS Astrium
                     Eurocopter
                     MBDA (37.5%)
                     Arianespace (26,68%)
        Webwerf      www.eads.eu

   Die European Aeronautic Defence and Space Company EADS N.V. (EADS) is
   'n groot Europese lug-en-ruimtevaart maatskappy wat op 10 Julie 2000
   gevorm is deur die samesmelting van Aérospatiale-Matra van Frankryk,
   Construcciones Aeronáuticas SA (CASA) van Spanje, en DaimlerChrysler
   Aerospace AG (DASA) van Duitsland. Die maatskappy ontwikkel, vervaardig
   en bemark burgerlike en militêre vliegtuie asook misiele,
   ruimte-vuurpyle, satelliete, en verwante stelsels. ^[1]

[wysig] Geskiedenis en aktiwiteite

   EADS is deur sy lidmaatskappye gevorm in Julie 2000 om die wêreld se
   tweede grootste lug- en ruimtevaartmaatskappy (na Boeing) te word. EADS
   is ook die tweede-grootste Europese wapenvervaardiger (na BAE Systems.)

   Vroeg in 2001 het EADS en sy vennootmaatskappy in Airbus, BAE Systems,
   besluit om 'n ten volle geïntegreerde maatskappy te stig. Airbus het
   dit op 12 Julie 2001 formeel reggekry. Die nuwe reling het gelei tot
   aandeelhouding in Airbus van 80% (EADS) en 20% (BAE). In April 2001 het
   EADS ingestem om sy misielbesigheid met die van BAE Systems en Alenia
   Marconi Systems (BAE/Finmeccanica) saam te smelt om MBDA te vorm. EADS
   het 'n 37,5% aandeel in die nuwe maatskappy wat in Desember 2001
   formeel gevestig is opgeneem.

   Op 16 Junie 2003 het EADS BAE se 25% aandeel in Astrium, die satelliet
   en ruimtestelselvervaardiger, oorgeneem om die alleeneienaar daarvan te
   word. EADS het die maatskappy herdoop na EADS Astrium. In Junie 2005
   het EADS aangekondig dat dit oorweeg om met Japannese maatskappye en
   die Japannese METI saam te werk om 'n supersoniese vliegtuig te
   ontwikkel wat bedoel was om 'n groter, vinniger, en stiller
   plaasvervanger te wees vir die Concorde, wat in Oktober 2003 uit diens
   onttrek is.^[2]

[wysig] Bestuur

   EADS is na die stigting daarvan deur twee hoofbestuurders bestuur, een
   Frans, Louis Gallois, en een Duits, Thomas Enders. Op soortgelyke wys
   is die leierskap van die raad van direkteure deur twee medevoorsitters
   gedeel: Arnaud Lagardère en Manfred Bischoff. Lede van die raad van
   direkteure van EADS was: Manfred Bischoff, François David, Juan Manuel
   Eguiagaray, Thomas Enders, Noël Forgeard, Louis Gallois, Rüdiger Grube,
   Jean-Paul Gut, Arnaud Lagardère, Hans Peter Ring, en Michael Rogowski.

   In laat 2004 is Noël Forgeard (toe Airbus CEO) deur Lagardère
   genomineer as die volgende Franse CEO van EADS. Forgeard het voorgestel
   dat die stelsel afgeskaf moes word ten gunste van 'n enkele
   hoofbestuurder in 'n skuif wat DaimlerChrysler gesien het as 'n poging
   om 'n Franse gedomineerde bestuurspan te bewerkstellig. Na uitgerekte
   argumente is die aanstelling deur die EADS Raad van Direkteure
   goedgekeur op 25 Junie 2005. Op dieselfde vergadering, in oorleg met
   vennoot BAE Systems, is Gustav Humbert as President en CEO van Airbus
   aangestel.

   Op 2 Junie, 2006 het mede-CEO Noël Forgeard en Airbus hoofbestuurder
   Gustav Humbert bedank na die omstredenheid wat gevolg het op die
   aankondiging dat die aflewering van die Airbus A380 vir 'n verdere ses
   maande vertraag sou word. Forgeard was ook onder druk as gevolg van die
   feit dat hy EADS aandele verkoop het twee weke voor die A380
   aankondiging wat 'n 26% daling in die aandele prys tot gevolg gehad
   het.

   Op 16 Julie 2007 het EADS 'n aantal veranderings in die
   bestuurstruktuur van die maatskappy aangekondig. Volgens die
   veranderinge het Rüdiger Grube die alleen voorsitter van die Raad van
   Direkteure geword, Louis Gallois die alleen hoofbestuurder van EADS,
   Thomas Enders die hoofbestuurder van Airbus en Fabrice Brégier die
   bedryfshoof van Airbus. Die aantal onafhanklike raadslede op die Raad
   van Direkteure is ook verhoog. ^[3]

[wysig] Verwysings

    1. ^ EADS, EADS - Ready for take off, Besoek op 17 Augustus 2007
    2. ^ BBC nuus, 'Son of Concorde' plans unveiled
    3. ^ EADS, Changes in management and leadership structure of EADS,
       Besoek op 17 Augustus 2007

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Maatskappye gelys op die Euronext aandelebeurse •
   Maatskappye gelys op die Frankfurt Aandelebeurs • Saadjies

