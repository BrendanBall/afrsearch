Edinburg


   Die ligging van Edinburgh in Skotland
   Die ligging van Edinburgh in Skotland

   Edinburg (Engels Edinburgh, uitgespreek [ˈɛdɪnb(ə)rə]; Skots-Gaelies:
   Dùn Èideann ([tuːn ˈeːtʃən])) is die hoofstad en tweede grootste stad
   van Skotland met naastenby 440 000 inwoners volgens die sensus van
   2001. Edinburgh is die sewende grootste stad in die Verenigde Koninkryk
   en sy tweede belangrikste toeristebestemming na Londen met jaarliks
   sowat 13 miljoen besoekers.

   Edinburg lê aan die ooskus van Skotland se sentrale vlakte en aan die
   suidoewer van die Firth of Forth. Die stad vorm saam met die omliggende
   plattelandse gebiede die City of Edinburgh council area. Edinburg dien
   sedert 1437 as die hoofstad van Skotland en is die setel van die
   outonome Skotse regering. Die stad was een van die sentrums van die
   Skotse Verligting, waarby die Universiteit van Edinburg 'n belangrike
   rol gespeel het. Danksy sy neo-klassieke boustyl het Edinburg reeds in
   die 19de eeu die bynaam "Athene van die Noorde" gekry. Die distrikte
   Old Town - die historiese stadskern - en New Town - 'n nuwe stadswyk
   wat in die tweede helfte van die 18de eeu vir welgestelde burgers
   opgerig is - is deur die UNESCO in 1995 as wêrelderfenisgebiede gelys.

   Inhoud

        * 1 Geografie en klimaat
        * 2 Ekonomie
        * 3 Geskiedenis
        * 4 Sport
             + 4.1 Sokker
             + 4.2 Rugby

[wysig] Geografie en klimaat

   'n Uitsig oor Edinburg
   'n Uitsig oor Edinburg

   Sowat 320 miljoen jaar gelede het die komme van 'n aantal vulkane in
   die gebied afgekoel en verdig om vaste vulkaniese basaltproppe te vorm.
   Gedurende die laaste Ystydperk het gletsers die gebied geërodeer en die
   prop in die weste as 'n rotspunt blootgelê, terwyl rolstene en ander
   materiaal in oostelike rigting weggevee is.

   Tegelykertyd het die gletser die grond op albei kante uitgebeitel en
   sodoende die Grassmarket- en Cowgate-ravyne in die suide en die
   vleiagtige Nor Loch-vallei in die noorde geskep. Die rotspunt vorm nou
   Castle Rock, terwyl die steil rif in die ooste as Royal Mile bekend
   staan. Die Royal Mile hel Holyrood toe oor 'n afstand van sowat 1,6
   kilometer af.

   Hierdie landskap het 'n natuurlike vesting gevorm, en tydens opgrawings
   is hier onlangs voorwerpe uit die Laat Bronstyd (sowat 850 v.C.)
   ontdek. Arthur's Seat, 'n berg van vulkaniese oorsprong, bied 'n
   pragtige uitsig oor die stad.

   Alhoewel Edinburg op dieselfde breedtegraad soos byvoorbeeld Moskou en
   Labrador lê, het dit 'n gematigde seeklimaat soos die meeste gebiede in
   Skotland. Gedurende die winter daal temperature gewoonlik nie benede
   vriespunt nie, terwyl maksimum-temperature in die somer net 23 °C
   bereik. Weens sy ligging tussen die see en heuwels is Edinburg 'n baie
   winderige stad. Die Golfstroom sorg vir wind uit suid-westelike rigting
   en warm en onstabiele weer met reënval. Uit die ooste kom winde, wat
   gewoonlik droër, maar ook kouer is. Reënval kom dwarsdeur die jaar
   voor, en tussen Oktober en Maart kom Atlantiese laedrukgebiede voor,
   wat soms deur hewige storms gekenmerk word.

[wysig] Ekonomie

   Kantoorgeboue in die nuwe finansiële distrik van Edinburg wes van die
   middestad
   Kantoorgeboue in die nuwe finansiële distrik van Edinburg wes van die
   middestad

   Edinburg en Glasgow is die enjins van ekonomiese ontwikkeling in
   Skotland. Die Skotse hoofstad is lankal een van die welvarendste stede
   in die Verenigde Koninkryk en beskik oor die tweede sterkste ekonomiese
   basis na Londen. Die ekonomiese groeikoers van Edinburg en sy omgewing
   behoort tot die hoogstes in Europa en steun veral op die vinnige
   ontwikkeling van die bankbedryf, finansiële dienste, biotegnologie,
   inligtings- en mediategnologie en navorsing en ontwikkeling in verband
   met hoëtegnologie. Ander belangrike sektore is toerisme en onderwys.

   Die vestiging van die Skotse parlement in 1999 het 'n positiewe bydrae
   tot die ekonomiese groei van Edinburg gelewer, aangesien 'n groot
   aantal regeringsinstellings ontstaan en nuwe werkgeleenthede geskep
   het. Ook regsprekende en opvoedkundige instellings lewer 'n groot
   bydrae tot Edinburg se ekonomiese groei.

   Edinburg het ook steeds as 'n belangrike handelsentrum gedien, en die
   stad speel 'n belangrike rol by Skotland se handelsbetrekkinge met die
   Europese vasteland en Skandinawië. Die tradisionele ekonomie van die
   stad, wat deur die seehawe van Leith, uitgewerye, brouerye en
   beskuitfabrieke oorheers is, het in die laaste dekades minder belangrik
   geword. Die werkloosheidsyfer beloop 3,4 persent.

[wysig] Geskiedenis

   Old Town
   Old Town
   New Town, soos gesien vanuit die kasteel
   New Town, soos gesien vanuit die kasteel

   Edinburg was oorspronklik 'n Piktiese nedersetting, wat in die 7de eeu
   deur Angel-Sakse uit Northumbrië verower is. Volgens oorlewerings het
   hulle koning Edwin die stad, wat sedertdien sy naam dra, nuut gestig.
   Hy het ook 'n vesting op die heuwel opgerig, waar later die kasteel van
   Edinburg ontstaan het.

   Die Wikings het die stad gedurende die 9de eeu verskeie kere verwoes.
   Sedert die 11de eeu maak Edinburg deel uit van Skotland. In 1076 laat
   koningin Margaret (1045-1093) die kasteel in die Normandies-romantiese
   boustyl herbou. In 1128 is die klooster Holyrood ter ere van Margaret,
   wat as heilige vereer is, opgerig. Die kasteel en klooster van Edinburg
   het die uitgangspunt van die stad se vinnige ontwikkeling geword. Die
   St. Giles-katedraal is in die 13de en 14de eeu as die godsdienstige
   sentrum van Edinburgh bygevoeg.

   Die oorloë teen Engeland in die laat 13de en 14de eeu het die
   strategiese ligging van Edinburg duidelik gemaak, en in 1498 het die
   stad gevolglik die koninklike hoofstad van Skotland geword.

   Tot by die laat 18de eeu het Edinburg net uit die stadswyk bestaan, wat
   vandag as Old Town bekend staan. Die ontwikkeling van Edinburgh as 'n
   ekonomiese en opvoedkundige sentrum het 'n aanvang geneem met die
   stigting van die Universiteit van Edinburg in 1583 en die Bank van
   Skotland in 1695.

   Met die Act of Union van die jaar 1707 het Skotland en Engeland
   saamgesmelt, en die stad het sy rol as wetgewende hoofstad kwytgeraak.
   Desondanks het die bevolking teen die laat 18de eeu op sowat 35 000 te
   staan gekom. Die woonkwartiere het meestal uit huise bestaan, waar die
   welgesteldes die aantreklike boonste verdiepings bewoon het, terwyl die
   armes net die laer- en grondverdiepings kon bekostig. Baie welvarendes
   het Edinburg verlaat om hulle in Londen te gaan vestig. In 1752 is 'n
   pamflet gedruk wat die welvarende burgers sou oorreed om aan te bly.
   Tien jaar later is argitekte uitgenodig om aan 'n kompetisie deel te
   neem en voorstelle vir 'n nuwe stadswyk vir welgestedes, New Town, te
   maak.

   Uiteindelik is James Craig se ontwerp met 'n kenmerkende roosterpatroon
   as wenner aangewys. Boubedrywighede het in 1767 begin, en die projek,
   wat as die grootste destydse stadbeplanningsprojek opwinding veroorsaak
   het, is in 1810 voltooi.

   Die Britse koning George IV het in 1822 sy historiese besoek aan die
   stad afgelê. Edinburg het toe al bekend gestaan as die tweede
   belangrikste finansiële sentrum na Londen. Danksy die neo-klassieke
   boustyl het dit ook die bynaam "Athene van die Noorde" gekry.

[wysig] Sport

[wysig] Sokker

   Edinburg beskik oor twee professionele sokkerspanne: Heart of
   Midlothian en Hibernian. Hulle staan plaaslik as Hearts en Hibs bekend,
   en albei spanne speel tans in die Skotse Premier League: Hearts in die
   Tynecastle-stadion in Gorgie, en Hibernian in Easter Road-stadion wat
   regstreeks op die vroeëre stadsgrens tussen Edinburg en Leith geleë is.
   Murrayfield-stadion in die weste van Edinburgh
   Murrayfield-stadion in die weste van Edinburgh

[wysig] Rugby

   Skotland se nasionale rugbyspan speel in die Murrayfield-Stadion wat in
   besit van die Skotse Rugbyunie is en ook vir ander doeleindes soos
   byvoorbeeld konserte gebruik word. Edinburg se professionele rugby-span
   Edinburgh Rugby speel hier in die Celtic League.

   Murrayfield-stadion is in die weste van Edinburg geleë en het in 1975
   'n rekord behaal met 104 000 mense die grootste aantal toeskouers ooit
   by 'n rugby union-wedstryd toe Skotland teen Wallis gespeel het. Tans
   beskik die stadion oor 67 800 sitplekke.

   Edinburg was een van die gasheerstede van die 2007 Rugby Wêreldbeker
   wat in Frankryk en die Verenigde Koninkryk gehou is.
   Kategorie: Skotland

