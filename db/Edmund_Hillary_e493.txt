Edmund Hillary


   CAPTION: Sir Edmund Hillary

          Gebore          20 Julie 1919
                          Auckland, Nieu-Seeland
         Oorlede          11 Januarie 2008
                          Auckland, Nieu-Seeland
          Titel           Sir
         Salaris
      Termyn in amp
        Voorganger
         Opvolger
     Politieke party
 Godsdienstige Oortuiging
       Huweliksmaat       Louise Mary Rose (1953-1975), June Mulgrew (1989-2008)
         Kinders          Peter (1954), Sarah (1955), en Belinda (1959-1975)
 Webwerf:

   Sir Edmund Percival Hillary, (20 Julie 1919 – 11 Januarie 2008) was 'n
   Nieu-Seelandse bergklimmer en ontdekkingsreisiger. Op 29 Mei 1953 het
   Hillary saam met Sjerpa-bergklimmer, Tenzing Norgay, die eerste persone
   geword wat die piek van Mount Everest bereik het. Hulle was deel van
   die negende Britse ekspedisie na Everest, onder leiding van John Hunt.

   Inhoud

        * 1 Jeug
        * 2 Tweede Wêreldoorlog
        * 3 Ekspedisies
             + 3.1 Everest-ekspedisie van 1953
             + 3.2 Ná Everest
        * 4 Publieke erkenning
        * 5 Familielewe
        * 6 Liefdadigheid
        * 7 Dood
        * 8 Bibliografie
        * 9 Verwysings
        * 10 Eksterne skakels

[wysig] Jeug

   Edmund Hillary was gebore aan Percival Augustus Hillary en Gertrude
   Hillary (née Clark) in Auckland op 20 Julie 1919.^[1] Sy grootouers was
   vroeë setlaars aan die noordelike Wairoa-rivier in die middel van die
   19de eeu, ná hulle uit Yorkshire in Engeland geëmigreer het.^[2]
   Hillary het by die Auckland Grammar School skoolgegaan; sy busrit skool
   toe en terug was saam meer as vier uur en hy het die tyd gebruik om te
   lees. Aangaande hy groter geword het was hy steeds kleiner as sy
   klasmaats en baie skaam; gevolglik het hy toevlug in sy boeke gevind en
   gedroom van 'n lewe wat met avontuur gevul is. Op die ouderdom van 16
   het hy begin belangstel in bergklimmery ná 'n skooluitstappie na Mount
   Ruapehu. 'n Slungelagtige Hillary het met verbasing geleer dat hy
   fisies sterk was en beter uithouvermoë as sy medeklimmers gehad het. In
   1939 het hy sy eerste groot bergklim voltooi na hy die piek van Mount
   Oliver in die Suidelike Alpe bereik het.

   Hillary het saam met sy broer, Rex, 'n byeboer geword,^[1]^[3] 'n
   somerwerk wat hom toegelaat het om berge te klim in die winter.^[4]

[wysig] Tweede Wêreldoorlog

   In 1943 het Hillary as 'n navigator by die Koninklike Nieu-Seelandse
   Lugmag aangesluit waar hy op PBY Catalina-vliegbote gedien het. In 1945
   is hy na Fidji en die Salomonseilande gestuur. Hy het daar ernstige
   brandwonde opgedoen tydens 'n bootongeluk en is hy na Nieu-Seeland
   gerepatrieer.

[wysig] Ekspedisies

   Voor hy by die suksesvolle Britse poging in 1953 aangesluit het, was
   Hillary deel van 'n Britse verkenningstog na Everest in 1951, onder
   leiding van Eric Shipton.

   In 1952 was Hillary en George Lowe deel van die Britse span (weereens
   onder leiding van Eric Shipton) wat probeer het om die sesde hoogste
   berg ter wêreld, Cho Oyu in die Himalaja, te klim. Die poging het
   gefaal, te wyte aan die tekort aan 'n behoorlike roete vanaf die
   Nepalese kant. Hillary en Lowe het deur die Lho-La-bergpas Tibet
   ingegaan en die ou Kamp II op die noordelike kant bereik, waar alle
   vooroorlogse ekspedisies gekampeer het.

[wysig] Everest-ekspedisie van 1953

   Die roete na Everest was gesluit deur Sjinees-beheerde Tibet en Nepal
   het slegs een ekspedisie per jaar toegelaat. 'n Switserse ekspedisie
   (waaraan Tenzing Norgay ook deelgeneem het) het probeer om die piek in
   1952 te bereik, maar moes as gevolg van slegte weer op 'n hoogte van
   260 m vanaf die piek terugkeer. Tydens 'n 1952-toer in die Alpe het
   Hillary uitgevind dat hy en sy vriend, George Lowe, uitgenooi is vir
   die goedgekeurde 1953 Britse probeerslag; het het die uitnodiging
   onmiddelik aangeneem.^[5]

   Die poging sou oorspronklik onder leiding van Eric Shipton plaasvind,
   maar dié is later vervang deur John Hunt. Hillary het dit oorweeg om te
   onttrek, maar beide Hunt en Shipton het hom oorreed om deel van die
   groep te bly. Hillary het beplan om saam met George Lowe te klim, maar
   Hunt het twee spanne vir die aanslag aangekondig: Tom Bourdillon en
   Charles Evans; en Hillary en Tenzing. Na die aankondiging het Hillary
   'n doelbewuste poging aangewend om 'n vriendskap met Tenzing te
   sluit.^[5]

   Die Hunt-ekspedisie was, soos baie ander sulke ekspedisies, 'n
   spanpoging. Lowe het toesig gehou oor die voorbereiding vir die
   Lhotse-wand, 'n reusagtige, styl yswand. Hillary het 'n roete deur die
   verraderlike Khumbu-ysval beplan.^[5]

   Die ekspedisie het hulle basiskamp in Maart 1953 opgerig. Stadig maar
   seker het hulle die finale kamp by die Suidelike Pas op 'n hoogte van
   7900 m opgerig. Op 26 Mei het Bourdillon en Evans die klimtog aangepak,
   maar hulle moes terugkeer na Evan se suurstofstelsel die gees gegee
   het. Die paartjie het die Suid-pas bereik, slegs 100 m vanaf die
   piek.^[6] Daarna het Hunt Hillary en Tenzing aangesê om die piek te
   probeer bereik.

   Sneeu en wind het die paartjie vir twee dae by die Suid-pas vasgehou.
   Hulle het op 28 Mei vertrek met Lowe, Alfred Gregory en Ang Nyima as
   ondersteuning. Die twee het hulle tent op 28 Mei 'n hoogte van 8500 m
   opgeslaan, terwyl hulle ondersteuningsgroep afwaarts gekeer het.
   Hillary het die volgende oggend ontdek dat sy stewels geheel en al
   gevries was na hy hulle buite die tent gelos het. Hy het hulle vir twee
   ure lang verhit voor hy en Tenzing die finale klimtog met hulle 10 kg
   sware rugsakke aangepak het.^[5] Die beslissende deel van die laaste
   deel van die klimtog was die 12 m rotshang, wat later bekend sou staan
   as die "Hillary Step". Hillary het 'n manier gevind om in 'n skeur
   tussen die rotshang en die ys na bo te beur en Tenzing het hom
   gevolg.^[7] Van daar as was die res van die poging relatief eenvoudig.
   Hulle het die piek om 11:30 bereik.^[1] In Hillary se eie woorde: "Nog
   'n paar houe met die yshamer in die ferm sneeu en toe staan ons
   bo-op".^[8]

   Hulle het slegs omtrent 15 minute op die piek deurgebring. Hulle het
   sonder sukses vir bewyse gesoek van die vroeër ekspedisie onder leiding
   van George Mallory. Hillary het 'n foto van Tenzing geneem, Tenzing het
   sjokolade in die sneeu gelaat as 'n offer en Hillary het 'n kruis
   agtergelaat.^[5] Daar is geen foto's van Hillary op die piek nie,
   aangesien Tenzing nie geweet het hoe om 'n kamera te gebruik nie.

   Die afkoms was vermoeilik siende dat die drywende sneeu hulle spore
   uitgewis het. Die eerste persoon wat hulle tegemoet gekom het was Lowe,
   wat hoër geklim het om hulle met warm sop te groet.^[5]


   Edmund Hillary

                 Well George, we finally knocked the bastard off.


                                                                  Edmund Hillary

          - Hillary se eerste woorde aan Lowe, na sy terugkoms van die
          piek van Everest.

   Die nuus van die suksesvolle ekspedisie het Brittanje op die dag van
   Elizabeth II se kroning bereik. Die groep was verbaas oor die
   internasionale toejuiging wat hulle ontvang het na hulle aankoms in
   Kathmandu, die hoofstad van Nepal.^[5]

[wysig] Ná Everest

   Edmund Hillary in 1957, na hy die eerste vliegtuig wat by die Marble
   Point-landingsstrook in Antarktika geland het, vergesel het.
   Edmund Hillary in 1957, na hy die eerste vliegtuig wat by die Marble
   Point-landingsstrook in Antarktika geland het, vergesel het.

   Hillary het tien ander pieke in die Himalaja geklim tydens verdere
   besoeke in 1956, 1960-61 en 1963-65. Hy het ook die Suidpool op 4
   Januarie 1958 bereik as deel van die Statebondse Trans-Antarkiese
   Ekspedisie. Hillary was die leier van die Nieu-Seelandse span. Hy het
   later, in 1977 'n stralerbootekspedisie gelei, getitelg "Ocean to Sky",
   wat van die mond van die 2510 km-lange Ganges-rivier tot by sy bron
   gestrek het. Hillary was in 1979 veronderstel om as kommentator op te
   tree tydens die noodlottige Air New Zealand Vlug 901, 'n Antarktiese
   besigtingsvlug. Hillary het egter onttrek as gevolg van
   werksverpligtinge elders. Hy was vervang deur sy vriend, Peter Mulgrew,
   wat gesterf het toe die vliegtuig teen Mount Erebus gebots het.^[9]

   Hillary het deelgeneem in die algemene Nieu-Seelandse verkiesing van
   1975, as 'n lid van die "Burgers vir Rowling"-veldtog. Dit word
   aangeneem dat sy betrokkenheid in hierdie veldtog sy nominasie as
   Goewerneurgeneraal in 1977 verhinder het^[10] en die posisie was aan
   Keith Holyoake gegee. Hy was egter in 1985 as die Nieu-Seelandse
   ambassadeur na Indië, Nepal en Bangladesj aangewys en het hy vier en 'n
   half jare in Nieu-Delhi gewoon.

   In 1985 het hy Neil Armstrong vergesel in 'n klein
   tweelingmotor-ski-vliegtuig wat oor die Arktiese Oseaan gevlieg het en
   by die Noordpool geland het. Hy het dus die eerste mens geword wat op
   beide pole en op die piek van die hoogste berg ter wêreld gestaan het.

   In Januarie 2007 het Hillary na Antarktika gereis om die 50ste
   herdenking van die stigting van Scott-basis te vier. Hy het op 18
   Januarie na die basis gevlieg met 'n afvaardiging wat die Eerste
   Minister van Nieu-Seeland, Helen Clark, ingesluit het. ^[11]^[12]^[13]
   Hy het daar 'n oproep tot die Britse regering gerig om by te dra tot
   die instandhouding van die hutte van die ontdekkingsreisigers, Robert
   Falcon Scott en Ernest Shackleton.^[14]

   Dit was gerapporteer dat Hillary op 22 April 2007 'n beserings opgedoen
   tydens 'n val terwyl het besig was om Kathmandu te reis. Geen
   kommentaar was gelewer oor die aard van sy beserings nie en hy het nie
   dadelik vir behandeling gegaan nie. Ná sy terugkeer na Nieu-Seeland is
   hy in die hospitaal opgeneem.^[15] Dit het egter geblyk dat sy
   beserings nie sy lewe in gevaar gestel het nie.

   Hillary het in latere jare sy misnoeë verkondig oor die houdings wat
   baie moderne bergklimmers vertoon. Hy het in besonder die
   Nieu-Seelander, Mark Inglis, en 40 ander klimmers gekritiseer, wat die
   Britse bergklimmer, David Sharp in Mei 2006 op Everest agtergelaat het
   om te sterf. Hy het gesê:

          "Ek dink die hele houding teenoor die klim van Mount Everest het
          nogal afskuwelik geword. Die mense wil net die bo-punt bereik,
          dis was verkeerd indien daar 'n man wat aan hoogteprobleme gely
          het en onder 'n rots neergehurk was, om net jou hoed te lig,
          goeie môre te sê en verby te gaan."^[16]

   Hy het ook aan die New Zealand Herald gesê dat hy met afgrys gevul was
   oor die gevoellose houding van vandag se bergklimmers:

          "Hulle gee nie 'n flenter om vir enige iemand wat in nood
          verkeer nie en dit beïndruk my hoegenaamd nie dat hulle iemand
          wat onder 'n rots lê sal laat om te sterf."^[17]

[wysig] Publieke erkenning

   'n Standbeeld van Sir Hillary tuur na Nieu-Seeland se hoogste piek,
   Aoraki.
   'n Standbeeld van Sir Hillary tuur na Nieu-Seeland se hoogste piek,
   Aoraki.
   Edmund Hillary op die Nieu-Seelandse vyf-dollar banknoot.
   Edmund Hillary op die Nieu-Seelandse vyf-dollar banknoot.

   Hillary was tot ridderskap verhef op 16 Julie 1953 as Ridder-kommandeur
   van die Orde van die Britse Ryk. In 1987 was tot lid van die Orde van
   Nieu-Seeland verhef en tot 'n Ridder van die Orde van die Kousband op
   23 April 1995. Verskeie strate, skole en instelling in Nieu-Seeland en
   ook die res van die wêreld is na hom vernoem. 'n Paar voorbeelde is die
   Sir Edmund Hillary Kollege in Otara, Nieu-Seeland, die Edmund Hillary
   primêre skool in Papakura, Nieu-Seeland, en die Hillary Kommisie.

   In 1992 het Hillary se gesig verskyn op die nuwe Nieu-Seelandse
   $5-noot: Hillary was die enigste lewende Nieu-Seelander wat op 'n
   banknoot verskyn het.

   Om die 50ste herdenking van die eerste suksesvolle klim van Everest te
   vier, het die Nepalese Regering 'n ere-burgerskap aan Hillary geskenk
   tydens 'n spesiale goue jubileumsviering in Kathmandu. Hy was die
   eerste buitelander waaraan hierdie eer toegeken is.

   'n Standbeeld van 2,3 m van Sir Hillary was in die dorpie by Aoraki
   (ook bekend as Mount Cook) opgerig in 2003.

[wysig] Familielewe

   Kort na sy terugkeer van Everest, het Hillary met Louise Mary Rose op 3
   September 1953 getrou. Die skaam seun het 'n skaam man geword en sy
   skoonmoeder het namens hom sy vrou om haar hand gevra.^[4]^[3]^[18]
   Hulle het drie kinders gehad: Peter (1954), Sarah (1955) en Belinda
   (1959).^[6]^[1]

   In 1975 sterf Louise en Belinda in 'n vliegtuigongeluk naby Kathmandu,
   kort na die vliegtuig opgestyg het. Hulle was oppad na die klein
   dorpie, Phaphlu, waar Edmund besig was om te help om 'n hospitaal te
   bou.^[3].

   Meer as twintig jaar later trou Hillary op 21 Desember 1989 met Jane
   Mulgrew, die weduwee van sy vriend, Peter Mulgrew.^[4]^[19]

   Sy seun, Peter Hillary, het ook 'n bergklimmer geword en het Everest in
   1990 verower. In April 2003 het Peter en Tenzing Norgay se seun,
   Jamling Tenzing Norgay, Everest geklim as deel van 'n 50ste
   herdenking.^[20] Hillary het ook ses kleinkinders: sy kleindogter,
   Amelia Hillary, is ook betrokke by Hillary se werk in die Himalaja.

[wysig] Liefdadigheid

   Hillary het sy lewe daaraan toegewy om die Sjerpa-bevoling van Nepal te
   help, deur middel van die Himalayan Trust wat hy gestig het. Hy het
   daarin geslaag om baie skole en hospitale in dié afgesonderde deel van
   die Himalaja te bou. Hy was die erepresident van die Amerikaanse
   Himalajiese Stigting, 'n nie-winsbejagte instelling wat help om die
   ekologie en lewenstoestande in die Himalaja te verbeter.

   Die Himalyan Trust het, onder andere, reeds twee hospitale, 13 klinieke
   en meer as 30 skole gebou.

[wysig] Dood

   Sir Edmund Hillary het op 11 Januarie 2008 gesterf aan 'n hartaanval by
   die Auckland Stadshospitaal. Hy was 88 jaar oud.

   Sy dood was aangekondig deur die Nieu-Seelandse Eerste Minister, Helen
   Clark, waartydens se verklaar het dat sy dood 'n innige verlies vir
   Nieu-Seeland was.^[21] Vele instellings het sy dood berou deur rouvlae
   te hang, waaronder ook by die Nieu-Seelandse Parlementsgebou en
   Scott-basis in Antarktika.^[22] Hy was in die hospitaal tydens sy
   sterfte, maar daar was verwag dat hy daardie selfde dag nog terug na sy
   familie sou kon keer.^[23] 'n Staatsbegrafnis word beplan.^[24]^[25]

[wysig] Bibliografie

   Edmund Hillary het 'n aantal boeke geskryf, waaronder:
     * High Adventure (1955), Oxford University Press (Sagteband) ISBN
       1932302026
     * High Adventure: The True Story of the First Ascent of Everest
       (1955), Oxford University Press (Sagteband) ISBN 0195167341
     * East of Everest - An Account of the New Zealand Alpine Club
       Himalayan Expedition to the Barun Valley in 1954, met George Lowe
       (1956), E. P. Dutton en Maatskappy, Inc. ASIN B000EW84UM
     * No Latitude for Error (1961), Hodder & Stoughton. ASIN B000H6UVP6.
     * The New Zealand Antarctic Expedition (1959), R.W. Stiles, drukkers.
       ASIN B0007K6D72.
     * The crossing of Antarctica; the Commonwealth Transantarctic
       Expedition, 1955-1958 met Sir Vivian Fuchs (1958). Cassell ASIN
       B000HJGZ08
     * High in the thin cold air; the story of the Himalayan Expedition,
       led by Sir Edmund Hillary, sponsored by World Book Encyclopedia,
       met Desmond Doig (1963) ASIN B00005W121
     * Schoolhouse in the Clouds (1965) ASIN B00005WRBB
     * Nothing Venture, Nothing Win (1975) Hodder & Stoughton General
       Division ISBN 0340212969
     * From the Ocean to the Sky: Jet Boating Up the Ganges Ulverscroft
       Large Print Books Ltd (November 1980) ISBN 0-7089-0587-0
     * Two Generations met Peter Hillary (1984) Hodder & Stoughton Ltd
       ISBN 0340354208
     * Ascent: Two Lives Explored: The Autobiographies of Sir Edmund and
       Peter Hillary (1992) Paragon House Uitgewers ISBN 1557784086
     * View from the Summit: The Remarkable Memoir by the First Person to
       Conquer Everest (2000) Pocket ISBN 0743400674

[wysig] Verwysings

          Hierdie artikel was oorspronklik vertaal van die Engelse
          Wikipedia-artikel, "Edmund Hillary"

    1. ^ ^1,0 ^1,1 ^1,2 ^1,3 Christchurch City Libraries, Famous New
       Zealanders. Verkry op 23 Januarie 2007.
    2. ^ Tyler, Heather Tyler Authorised Hillary biography reveals private
       touches. NZ Herald. 8 Oktober 2005.
    3. ^ ^3,0 ^3,1 ^3,2 Robert Sullivan, Time Magazine, Sir Edmund
       Hillary—A visit with the world's greatest living adventurer, 12
       September, 2003. Retrieved 22 January, 2007.
    4. ^ ^4,0 ^4,1 ^4,2 National Geographic, Everest: 50 Years and
       Counting. Verkry op 22 Januarie 2007.
    5. ^ ^5,0 ^5,1 ^5,2 ^5,3 ^5,4 ^5,5 ^5,6 Hillary, Edmund, High
       Adventure: The True Story of the First Ascent of Everest
    6. ^ ^6,0 ^6,1 The New Zealand Edge, Sir Edmund Hillary—KING OF THE
       WORLD. Verkry op 22 Januarie 2007.
    7. ^ Ascent: Two Lives Explored : The Autobiographies of Sir Edmund
       and Peter Hillary
    8. ^ Oorspronklike Engelse aanhaling: A few more whacks of the ice axe
       in the firm snow, and we stood on top. vanuit PBS, NOVA, First to
       Summit, November 2000. Verkry op 31 Maart 2007.
    9. ^ New Zealand Antarctic Veterans Association, Operation Deep
       Freeze—The New Zealand Story. Verkry op 20 Januarie 2007.
   10. ^ Rowling: The man and the myth by John Henderson, Australia New
       Zealand Press, 1980.
   11. ^ NDTV, Sir Edmund Hillary revisits Antarctica, January 20, 2007.
   12. ^ Claire Harvey, The New Zealand Herald, Claire Harvey on Ice:
       Arriving at Scott Base, January 20, 2007.
   13. ^ Radio Network, PM and Sir Edmund Hillary off to Scott Base,
       January 15, 2007. Retrieved January 20, 2007.
   14. ^ The Press Hillary slates Brits over historic huts . Verkry op 12
       Februarie 2007.
   15. ^ Stuart Dye, The New Zealand Herald, Clark sends goodwill message
       to Sir Edmund. Dinsdag, 24 April 2007.
   16. ^ Oorspronklike Engelse aanhaling: I think the whole attitude
       towards climbing Mount Everest has become rather horrifying. The
       people just want to get to the top, it was wrong if there was a man
       suffering altitude problems and was huddled under a rock, just to
       lift your hat, say good morning and pass on by. Death on Everest
       divides climbers by die webwerf van The Age. Verkry op 11 Januarie
       2008.
   17. ^ Oorspronklike Engelse aanhaling: They don’t give a damn for
       anybody else who may be in distress and it doesn’t impress me at
       all that they leave someone lying under a rock to die. Death on
       Everest divides climbers by die webwerf van The Age. Verkry op 11
       Januarie 2008.
   18. ^ Famous New Zealanders. Retrieved 22 January, 2007.
   19. ^ Sailing Source, Sir Edmund Hillary to Start Rolex Sydney-Hobart
       Race. Verkry op 22 Januarie 2007.
   20. ^ NPR, Everest: To the Top of the World. 25 April 2003. Verkry op
       22 January 2007.
   21. ^ CNN.com, Clark statement on Hillary death. Verkry op 11 Januarie
       2008.
   22. ^ Stuff.co.nz, Flag flies at half-mast over a sad Scott Base
       Retrieved 11 January, 2008
   23. ^ Stuff.co.nz, State funeral for Sir Ed Verkry op 11 Januarie 2008
   24. ^ Radio New Zealand News webwerf.
   25. ^ New Zealand Herald News webswerf.

[wysig] Eksterne skakels

     * TIME: The Greatest Adventures of All Time - The Race to the Pole
       (onderhoud met Sir Edmund)
     * On top of the world: Ed Hillary - biografie van Edmund Hillary by
       NZHistory.net.nz
     * Himalayan Trust - amptelike webwerf.

   Kategorieë: Nieu-Seelandse bergklimmers • Nieu-Seelandse
   ontdekkingsreisigers

