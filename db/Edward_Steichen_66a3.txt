Edward Steichen


   Edward Steichen
   Edward Steichen

   Edward John Steichen (eintlik: Eduard Jean, * 27 Maart 1879 in Bivange,
   Groothertogdom Luxemburg; † 25 Maart 1973 in West Redding, Connecticut,
   Verenigde State) was een van die beduidendste fotograwe van die 20ste
   eeu en word soms ook die "patriarg van die fotografie" genoem.

   Steichen se gesin het in 1881 na die Verenigde State geëmigreer en
   hulle eers in Michigan en later in die stad Milwaukee gevestig.
   Steichen se vader was aanvanklik in 'n kopermyn werksaam. Sy moeder het
   Steichen se belangstelling in kuns van kinsbeen af bevorder. Met
   vyftien jaar het Steichen 'n litografiese opleiding by die American
   Fine Art Company gekry en hy het in 1895 het sy eerste foto's geneem.
   Daarnaas het hy in die volgende twintig jaar ook geskilder. Tussen 1894
   en 1898 was hy onder Richard Lorenz en Robert Schade by die Milwaukee
   Art Students League werksaam.

   Die bekende fotograaf Alfred Stieglitz het sy talent onmiddellik
   raakgesien en hom met die koop van drie beelde aangemoedig om 'n
   professionele loopbaan as fotograaf te begin. Steichen het 'n lid van
   die Photo-Secession en een van die belangrikste verteenwoordigers van
   die pictorialisme geword. Saam met Stieglitz het Steichen in 1905 in
   New York sy eie kunsgalery, The Photo-Secession Gallery of 291 volgens
   sy straatadres 291 Fifth Avenue, geopen.

   Gedurende die Eerste Wêreldoorlog het Steichen hom afgewend van die
   pictorialistiese styl en hom op die oorlogsfotografie toegespits. Later
   was hy vir die modetydskrifte Vanity Fair en Vogue werksaam, het
   bekendes gefotografeer, was tydens die Tweede Wêreldoorlog die
   bestuurder van die Amerikaanse Vloot se fotografiese afdeling en in die
   tydperk tussen 1947 en 1962 die direkteur van die New Yorkse Museum of
   Modern Art (MoMA) se fotografiese afdeling.

   Steichen se mees bekende fotografiese werke sluit foto's van
   Brooklyn-brug, die Flatiron-gebou en Rodin se Balzac in, asook
   portrette van J.P. Morgan, Greta Garbo, Marlene Dietrich, Eugene
   O'Neill, Gloria Swanson en ander bekendes van die 20ste eeu in.

   Die fototentoonstelling The Family of Man, wat hy teen die begin van
   die vyftigerjare vir die MoMA saamgestel het, word as Edward Steichen
   se magnum opus beskou. Ná die oorlogservarings sou die tentoonstelling
   met sy sowat 500 foto's deur die krag van liefde en medemenslikheid tot
   'n beter wêreld bydra en haat, geweld en verwoesting help oorkom. Dit
   was 'n fenomenale sukses, alhoewel sommige kritici soos byvoorbeeld
   Roland Barthes Steichen se inspanning as naïef en leuenagtig afgemaak
   het. The Family of Man kan sedert 1994 as 'n permanente tentoonstelling
   in die kasteel van die Luxemburgse dorp Clervaux besigtig word.^[1]

   Op 14 Februarie 2006 is een van drie bestaande vergrotings van Edward
   Steichen se foto The Pond-Moonlight (1904) op 'n veiling van Sotheby's
   in New York teen VSA-$ 2,928 miljoen verkoop - destyds die hoogste prys
   wat ooit vir 'n foto betaal is.

[wysig] Verwysings

    1. ^ http://www.luxembourg.co.uk/clervaux.html

[wysig] Bronne en verdere leesstof

     * Niven, Penelope: Steichen: A Biography. New York: Clarkson Potter
       1997
     * Smith, Joel: Steichen: The Early Years. Princeton: Princeton
       University Press 1999
     * Steichen, Joanna: Steichen's Legacy. New York: Alfred A. Knopf 2000

   Kategorie: Amerikaanse fotograwe

