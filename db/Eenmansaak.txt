Eenmansaak


   Die eenmansaak (ook genoem alleeneienaar en alleenhandelaar) is die
   oudste en gewildste ondernemingsvorm. Dit is 'n onderneming wat aan 'n
   enkele persoon behoort wat sy eie kapitaal voorsien of 'n gedeelte
   daarvan leen. Die eienaar dra self alle risiko's, neem al die winste,
   en bestuur gewoonlik self die onderneming met of sonder hulp. Dit is
   geskik vir veral 'n klein onderneming wat doeltreffend deur een persoon
   bestuur kan word, soos 'n kafee, slagtery, bloemis, loodgieter,
   elektrisiën, ensovoorts. Die eenmansaak het nie 'n regspersoonlikheid
   nie. Die bates van die eenmansaak behoort aan die eienaar, en die
   eienaar is persoonlik aanspreeklik vir alle laste en aanspreeklikhede.

   Die alleeneienaar bestuur self die onderneming, maar stel soms 'n
   bestuurder aan om die onderneming te bestuur. Die vermoë van die
   eenmansaak om kapitaal te bekom, hang van die kredietwaardigheid van
   die eienaar af. Indien die eienaar nie toegang tot genoeg geld het nie,
   kan 'n gebrek aan kapitaal die groei en uitbreiding van die onderneming
   aan bande lê.

   Die wins of die verlies van die onderneming is vir die rekening van die
   eienaar. Die eenmansaak betaal as 'n individu belasting op die wins van
   die onderneming.

   Inhoud

        * 1 Kenmerke
        * 2 Voordele
        * 3 Nadele
        * 4 Verwysings

[wysig] Kenmerke

   Persone met ondernemingsgees, bekwaamheid en organisasievemoë, maar met
   beperkte kapitaal, maak met 'n eenmansaak op klein skaal 'n eie begin.
   Die eenmansaak kan mettertyd groei tot 'n groot en suksesvolle
   onderneming. Eenmansake word veral in die kleinhandel aangetref waar
   persoonlike kontak tussen eienaar en klant/kliënt noodsaaklik is.
   Voorbeelde is algemene handelaars, bakkerye, mans-en damesuitrusters,
   restourante, kafeë, ensovoorts. Vernuf en vaardigheid word gewoonlik
   van geslag tot geslag in 'n eenmansaak oorgedra. 'n Voorbeeld is
   juwelierswinkels. Die aanspreeklikheid vir skuld van eenmansake is
   onbeperk, aangesien die Wet geen onderskeid tussen die eienaar en sy
   onderneming tref nie. Professionele ondernemings soos dié van
   prokureurs, advokate en argitekte is gewoonlik ook eenmansake. Sommige
   stig egter vennootskappe. Die voortbestaan van 'n eenmansaak is
   afhanklik van die lewe en goeie gesondheid van die eienaar. Die
   eenmansaak is nie 'n regspersoon nie omdat die onderneming nie los van
   die eienaar bestaan nie. Persone wat persoonlike dienste (soos
   haarkappers en kleremakers) lewer, asook makelaars en agente, verkies
   meestal 'n eenmansaak as ondernemingsvorm.

[wysig] Voordele

   'n Eenmansaak kan maklik begin en beëindig word, aangesien daar geen
   regsformaliteite en -koste is nie. Die eienaar van 'n eenmansaak kan
   spoedig 'n suksesvolle ondeneming opbou, aangesien hy vinnig besluite
   kan neem en handelend kan optree. Die eienaar doen deeglike
   ondervinding van alle sake-aspekte op en kan gou 'n veelsydige sakeman
   word. Eiebelang en die alleenreg op wins spoor die eienaar aan tot
   pligsgetrouheid en arbeidsaamheid. Omdat die eenmansaak klein is, is
   noue kontak en persoonlike belangstelling tussen die eienaar en sy
   klante moontlik. Dieselfde geld vir die verhouding tussen die eienaar
   en sy werknemers. Die oprigting van 'n groot aantal eenmansake in
   byvoorbeeld die kleinhandel is bevorderlik vir die handel, gemeenskap,
   private entrepeneurskap (ondernemerskap) en die vryemarkstelsel,
   aangesien mededinging diens verbeter en pryse verlaag. ‘n Eenmansaak
   kan hom maklik by veranderende omstandighede aanpas.

[wysig] Nadele

   Die kapitaal is beperk tot wat die eienaar besit of kan organiseer. Dit
   kan die vinnige uitbreiding of die ontwikkeling van die onderneming tot
   'n baie groot sakeonderneming strem. Die eienaar is die enigste persoon
   wat 'n regstreekse belang in die onderneming het. Hy is op sy eie
   oordeel aangewys en aanvaar al die verantwoordelikheid, tensy hy bereid
   is om aan werklik bekwame persone groot salarisse te betaal. Die
   voortbestaan van die onderneming hang af van die lewe en goeie
   gesondheid van die eienaar, gevolglik is daar dikwels nie kontinuïteit
   nie. Aanspreeklikheid vir skuld is onbeperk, met ander woorde die
   eienaar is ten volle aanspreeklik vir alle skuld van die onderneming en
   kan dus ook sy persoonlike besittings verloor indien die onderneming
   misluk. Dit is moeilik om goeie werknemers te bekom, aangesien die
   eenmansaak gewoonlik klein is en min (ten opsigte van sekuriteit en
   bevordering) kan bied.

[wysig] Verwysings

     * Rekeningkunde: 'n logiese benadering deur Archer · Snyman ·
       Ndwalane · Van der Merwe, Nasou, 2005

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Saadjies • Ekonomie

