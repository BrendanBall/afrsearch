Eerste Wêreldoorlog


   Die Eerste Wêreldoorlog was die eerste oorlog waar lande van die hele
   wêreld by betrokke was. Dit vind plaas van 1914 tot 1918 tussen die
   geallieerdes en die sentrale moondhede. Geen konflik voor dié het
   soveel soldate gemobiliseer of op soveel slagvelde plaasgevind nie.
   Teen die einde van die oorlog was dit die tweede bloedigste opgetekende
   konflik (na die Taipingrebellie), alhoewel dit binne 'n paar dekades
   oorskadu sou word deur die Tweede Wêreldoorlog.

   Geen ander oorlog het die landskap van Europa so dramaties verander nie
   - vier ryke het tot 'n val gekom: die Duitse, die Oostenryk-Hongaarse,
   die Ottomaanse en die Russiese Ryk. Hulle vier dinastieë, die
   Hohenzollerns, die Habsburgers, die Ottomane en die Romanovs, van wie
   die magte terugdateer tot en met die tyd van die kruistogte, het almal
   geval gedurende, of ná die oorlog.

   Die Eerste Wêreldoorlog word gekenmerk deur die loopgraafoorlog, veral
   op die Westerse Front. Meer as nege miljoen sterf op die oorlogsveld,
   en amper ewe veel op die tuisfront weens voedseltekort, massamoord en
   grondgevegte. Chemiese wapens word vir die eerste keer gebruik, die
   eerste grootskaalse bomaanvalle uit die lug word geloods, en van dié
   eeu se eerste grootskaalse burgerlike slagtings vind plaas.

   Op 28 Junie 1914 word Franz Ferdinand, troonopvolger tot die
   Oostenryk-Hongaarse troon, vermoor in Sarajevo, Bosnië deur 'n
   pro-Serwiese nasionalis (die Bosnies-Serwiese student Gavrilo Princip).
   Alhoewel daar soms aangevoer word dat hierdie sluipmoord direk
   aanleiding gegee het tot die oorlog, lê die oorlog se ware oorsake
   verder terug, in die komplekse web van alliansies en teenkragte wat
   ontwikkel het tussen die verskeie Europese kragte na die nederlaag van
   Frankryk en die vorming van die Duitse staat onder Otto von Bismarck in
   1871.

   Die Eerste Wêreldoorlog bring 'n definitiewe breuk met die ou
   wêreldorde en laat die absolute monargie in Europa finaal sterf. Die
   na-oorlogse faling om baie van die oorsake en gevolge van die oorlog
   effektief te hanteer lei tot die ontstaan van fasisme in Italië,
   Nasionale Sosialisme in Duitsland en die uitbreek van die Tweede
   Wêreldoorlog 'n paar dekades later. Die oorlog was ook die katalis vir
   die Russiese Rewolusie, wat later rewolusies in ander lande soos Sjina
   en Kuba sou inspireer, en wat die basis word vir die Koue Oorlog tussen
   die Sowjet-Unie en die VSA. Die einde van die Ottomaanse Ryk in die
   ooste was die basis vir 'n demokratiese opvolgstaat, Turkye. In
   Sentraal-Europa is die nuwe state Tjegoslowakye en Joegoeslawië gebore,
   en Pole is herskep.

   Aktiwiteite van Frankryk en die Britse magte^1 in die ooste van die
   voormalige Ottomaanse Ryk het uiteindelik verskeie latere konflikte tot
   gevolg, insluitend die Israel-Palistina-konflik, die Grieks-Turkse
   konkflik oor Cyprus, die Iran-Irak-konflik van die 1980's, en die
   gepoogde landbesettinge van die 1990's deur Irak. Die Grieks-Turkse
   konflik wat in 1924 geëindig het, was die laaste groot, direkte konflik
   van die oorlog.

   In Suid-Afrika het die oorlog 'n rebellie onder leiding van Jopie
   Fourie en andere ontketen teen die land se deelname aan die kant van
   die Britse Ryk.

[wysig] Notas

    1. Die term "Britse magte" is algemeen in daardie tyd gebruik vir die
       Verenigde Koninkryk en haar eertydse kolonies Kanada, Suid-Afrika,
       Newfoundland, Australië en Nieu-Seeland)

[wysig] Bronnelys

     * World War I by die Engelse Wikipedia
     * Eerste Wereldoorlog by die Nederlandse Wikipedia

   Kategorie: Geskiedenis van Europa

