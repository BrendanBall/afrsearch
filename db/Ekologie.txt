Ekologie


   Die woord ekologie beteken letterlik "die studie van die huis" (Grieks:
   oikos = huishouding + logos = diskoers of studie). Letterlik is
   ekologie dus die wetenskaplike studie van organismes (plante en diere)
   in hul huis (natuurlike omgewing), dit wil sê die studie van die
   verwantskappe en die wisselwerkinge tussen lewende organismes onderling
   en tussen die organismes en die natuurlike omgewing waarin hulle
   aangetref word. Kernbegrippe in hierdie definisie soos "verwantskap",
   "wisselwerking" en "omgewing" dui daarop dat 'n organisme nie in
   algehele isolasie lan leef nie. Daar bestaan 'n verwantskap en
   wisselwerking tussen organismes wat saamleef, saam voortplant en op
   mekaar vir voedsel aangewese is. Sulke organismes leef ook in
   assosiasie met die grond, die water en die lug. Hulle leef dus in 'n
   bepaalde omgewing, wat omtrent alles in die laag op en om die aarde kan
   insluit, sowel lewend as dood, en wat as die biosfeer bekend staan. Die
   kortste definisie kan dus moontlik as die mees geskikste beskou word,
   naamlik "ekologie is omgewingsbiologie", aangesien die studie met die
   biologie van organismes in hul omgewing te doen het. In hierdie verband
   word daar onderskei tussen outekologie en sinekologie. Eersgenoemde het
   te doen met die studie van 'n individuele organisme of 'n individuele
   spesie, terwyl sinekologie die studie van groepe of organismes wat as
   'n eenheid bestaan, behels.

[wysig] Die biologiese spektrum

   'n Doeltreffende manier om die studiegebied van die ekologie af te
   baken, is om 'n vereenvoudigde biologiese spektrum te gebruik wat
   kortliks soos volg saamgevat kan word:
   Biosfeer
   Atmosfeer, litosfeer, hidrosfeer
   Abiotiese komponente (nie-lewend) + Biotiese komponente (lewend) =
   Biostelsels/ekostelsels
   grond, water, lug selle selstelsels
   chemiese faktore organe orgaanstelsels
   fisiese faktore organismes organismestelsels
   energievloei populasies populasiestelsels
   gemeenskappe ekostelsel
   └────────────────────────────────────┘
   wisselwerking

   Oor ekologie word daar selde verwys na die biotiese komponente wat die
   organisme in die algemeen beïnvloed, behalwe waar daar van sekere
   aanpassings sprake is. Die vlakke wat na die individuele organisme kom,
   word egter vollediger bespreek, naamlik:
     * Populasie (Latyn: populus = die mense). 'n Groep individue wat
       eenderse kenmerke vertoon, byvoorbeeld 'n swerm bye, leerlinge in
       'n klaskamer, en so voorts. Die digtheid van 'n populasie is
       gewoonlik van groot belang.
     * Gemeenskap (ook biotiese gemeenskap). Alle populasies in 'n
       bepaalde omgewing.
     * Ekostelsel. Die gemeenskap en die nie-lewende omgewing wat saam
       funksioneer. Die ekostelsel is die basiese funksionele eenheid in
       die ekologie, omdat dit sowel die biotiese gemeenskappe (lewende
       organismes) as die abiotiese omgewing insluit. Albei hierdie
       komponente is noodsaaklik, en die wisselwerking daartussen maak die
       voortbestaan van lewe op 'n planeet moontlik.
     * Biosfeer (ook ekosfeer). Die gedeelte van die aarde (grond, water,
       lug) waarin die ekostelsel suksesvol kan voortbestaan. Die biosfeer
       omsluit dus alle lewe op aarde, asook die onderlinge wisselwerkinge
       tussen lewende organismes en hul omgewing. Hierdie wisselwerkinge
       help om 'n blywende, gestadigde toestand te handhaaf te midde
       waarvan 'n onafgebroke energievloei vanaf die son deur die biosfeer
       terug na die ruimte plaasvind.

[wysig] Sien ook

     * Biologie
     * Ekostelsel

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Saadjies • Natuurwetenskap

