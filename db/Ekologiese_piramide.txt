Ekologiese piramide


   Ekologiese piramides is voorstellings van voedselkettings in 'n
   ekostelsel wat dikwels deur ekoloë saamgestel word. In só 'n piramide
   vorm die produseerders die basis, terwyl kleiner wordende opeenvolgende
   trofiese vlakle hoër op tot by die bopunt van die piramide gerangskik
   word. Die produseerders is dus die meeste, die primêre verbruikers
   minder, die sekondêre verbruikers nog minder, en so voorts. Daar word
   tussen drie tipes ekologiese piramides onderskei, naamlik die
   getalpiramide, die biomassapiramide, en die energiepiramide.

[wysig] Getalpiramide

   Die getalpiramide dui die werklike getal individue op elke trofiese
   vlak aan, byvoorbeeld daar is gewoonlik baie meer produseerders
   (plante) as herbivore (primêre verbruikers) en meer herbivore as
   predatore, en so voorts. In die natuur kom daar egter baie variasies
   van die getalpiramide voor. By hierdie soort piramide word ook nie die
   grootte van die individu in ag geneem nie. So kan die produseerders
   mikroskopiese diatome (fitoplankton) of groot geelhoutbome wees.

[wysig] Biomassapiramide

   Die biomassapiramide dui die totale massa van die organismes op elke
   trofiese vlak van die piramide aan. Ook die kwantitatiewe verwantskappe
   of die produksie ("oes") van 'n bepaalde gebied word duidelik
   aangetoon, byvoorbeeld die totale massa van die predatore op een
   trofiese vlak is gewoonlik minder as dié van die herbivore op die
   vorige vlak. In hierdie piramide word daar weer geen aandag gegee aan
   getalle nie, terwyl die grootte van die organisme oorbeklemtoon word.

[wysig] Energiepiramide

   Die energiepiramide dui die hoeveelheid energie op elke trofiese vlak
   van die piramide aan. Die verlies van energie tydens die oordrag van
   die een vlak na 'n ander kan nie voorkom word nie. Die produseerders in
   'n gemeenskap beskik dus oor meer energie as die primêre verbruikers
   van die volgende trofiese vlak, terwyl die herbivore oor meer energie
   as die karnivore van die volgende vlak beskik. Hierdie verlies van
   beskikbare energie van die een vlak na 'n ander bring dus vanself die
   perfekte piramidevorm na vore. Van die drie piramides gee die
   energiepiramide dus die duidelikste geheelbeeld van die onderlinge
   verwantskappe in 'n bepaalde gemeenskap.
   Kategorie: Natuurwetenskap

