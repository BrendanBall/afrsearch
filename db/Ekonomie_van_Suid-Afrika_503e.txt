Ekonomie van Suid-Afrika


   Ekonomie van Suid-Afrika
   Geldeenheid 1 Rand = 100 sente
   Fiskale jaar 1 April - 31 Maart
   Handelsorganisasies Wêreldhandelsorganisasie (WHO), Suider-Afrikaanse
   Ontwikkelingsgemeenskap (SAOG), Suider-Afrikaanse Doeane-unie (SADU)
   Statistieke [1]
   Bruto geografiese produk - geranglys 24de (in 2005) [2]
   BGP $576,4 miljard ( in 2006) [3]
   Groei van BGP 5,7% (IV/2006)
   BGP per capita (KKP) $12 100 (2005)
   BGP volgens sektore landbou (3,4%), nywerhede (31,6%), dienste (65,1%)
   (2005)
   Buitelandse valutareserwes $20,16 miljard (Februarie 2006)
   Inflasiekoers VPI - 9,3% (Januarie 2008)
   VPIX - 8,3% (Jan. 2008)
   Bevolking onder die broodlyn 50% (2000)
   Mannekrag 16,09 miljoen (2006)
   Mannekrag volgens sektore dienste (65%), nywerhede (25%), landbou (10%)
   (2003)
   Werkloosheid 25,5% (Maart 2007)
   Hoofnywerhede Mynbou (Platina, Goud, Chroom, Diamante),
   Motorvervaardiging, Metaalverwerking, Masjienbou, Tekstiele, Yster,
   Staal, Chemiese nywerhede, Kunsmis en Voedselverwerking
   Handelsvennote^[1]
   Uitvoere $52,9 miljard (2005)
   Handelsvennote Verenigde Koninkryk 10%, Japan 10%, Verenigde State 10%,
   Duitsland 7%, Nederland 5%, Spanje 3%, Volksrepubliek van Sjina 3%,
   België 3%, Australië 3%, Italië 2%, Republiek van Korea 2% (2005)
   Invoere $56,4 miljard (2005)
   Handelsvennote Duitsland 14%, Volksrepubliek van Sjina 9%, Verenigde
   State 8%, Japan 7%, Saoedi-Arabië 6%, Verenigde Koninkryk 6%, Frankryk
   4% (2005)
   Publieke finansies [4]
   Publieke skuldlas $44 miljard - 33% van BGP (Junie 2005)
   Staatsinkomste $47,43 miljard (2004)
   Statsuitgawes $52,54 miljard (2004)
   Ontwikkelingshulp (ontvang) $487,5 miljoen (2000)

   Suid-Afrika word vandag as een van die gevorderde ontwikkelende lande
   gereken, en sommige stedelike gebiede beskik reeds oor die
   infrastruktuur van 'n tipiese nywerheidsland. Nogtans toon groot dele
   van die land die kenmerke van 'n ontwikkelende land, en meer as die
   helfte van die Swart bevolking leef tans onder die broodlyn.

   Suid-Afrika het in die jare ná die algemene verkiesing van 1994 in die
   rigting van 'n vrye markekonomie beweeg, wat ook sy sosiale
   verantwoordelikheid teenoor minderbevoorregtes erken. Die transformasie
   van die ekonomie is nog nie afgesluit nie, en die regering spits hom
   tans veral op die bestryding van armoede en werkloosheid toe. Die
   ekonomiese gelykstelling van voorheen-benadeeldes soos vroue,
   nie-blankes en gestremdes en breë-basis Swart Ekonomiese Bemagtiging
   geniet tans besondere aandag. Met sy strewe om meer geleenthede aan
   hierdie benadeeldes te bied en daarmee gepaardgaande maatreëls soos
   regstellende aksie loop die regering egter ook gevaar om die steun van
   baie hoogs opgeleide blankes te verloor. Honderdduisende blankes het
   hulle reeds in oorsese lande gevestig. Daarnaas gooi die VIGS-pandemie
   en die hoë vlakke van misdaad en geweldpleging 'n skadu oor die land se
   ekonomiese toekoms.

   Inhoud

        * 1 Grootste ekonomie in Afrika
        * 2 Ekonomiese beleid
             + 2.1 Die GEAR-program
        * 3 Ekonomiese vooruitsigte
        * 4 Menslike hulpbronne
             + 4.1 Die bestryding van armoede
             + 4.2 Vigs
             + 4.3 Opgeleide mannekrag
        * 5 Internasionale handel en buitelandse beleggings
             + 5.1 Verenigde Koninkryk
             + 5.2 Duitsland
                  o 5.2.1 Duitse multinasionale maatskappye in Suid-Afrika
                  o 5.2.2 Duitse handel met Suid-Afrika
        * 6 Toerisme
        * 7 Landbou
             + 7.1 Uitvoere
             + 7.2 Wynbou
        * 8 Mynbou
             + 8.1 Goud
             + 8.2 Platina
             + 8.3 Diamante
             + 8.4 Chroom
             + 8.5 Ystererts
             + 8.6 Lood
             + 8.7 Steenkool
             + 8.8 Uraan
        * 9 Verwysings
        * 10 Bronne
             + 10.1 Algemene oorsig
             + 10.2 Landbou

[wysig] Grootste ekonomie in Afrika

   Alhoewel Suid-Afrika se ekonomie in vergelyking met die ontwikkelde
   Westerse lande nog steeds klein is, word die land in Afrika-verband as
   'n ekonomiese reus beskou. Sy bruto geografiese produk (BGP) is vier
   keer so groot as dié van sy buurstate in die Suidelike Afrika en
   verteenwoordig sowat 25 persent van die hele Afrika se BGP.

   Suid-Afrika pronk met die belangrikste nywerheidsektor op die vasteland
   wat veertig prosent van Afrika se totale nywerheidsproduksie oplewer,
   ontgin 45 persent van Afrika se minerale en wek meer as die helfte van
   Afrika se elektrisiteit op. In teenstelling met ander Afrikalande het
   Suid-Afrika sedert die middel van die 17de eeu oor 'n Blanke bevolking
   beskik wat sedert die laat 19de eeu 'n moderne kapitalistiese
   ekonomiese stelsel en infrastruktuur ontwikkel het. Land- en mynbou was
   die basis van die industrialisering, en vandahg beskik die land reeds
   oor 'n hoogs ontwikkelde nywerheids- en dienstesektor. Sy bankstelsel
   behoort tot die modernstes ter wêreld, terwyl die Johannesburgse
   Effektebeurs volgens sy markkapitalisasie tot die twintig grootstes
   wêreldwyd behoort.
   Die sentrale sakekern van Johannesburg. Die metropool van Gauteng lê in
   die ekonomiese hartland van Suid-Afrika
   Die sentrale sakekern van Johannesburg. Die metropool van Gauteng lê in
   die ekonomiese hartland van Suid-Afrika

   Suid-Afrika se nywerhede is in vier groot metropolitaanse gebiede
   gekonsentreer: Johannesburg, Pretoria en Vereeniging-Vanderbijlpark
   (provinsie Gauteng), die kusgebied van Durban en Pinetown (provinsie
   KwaZoeloe-Natal), die Kaapse Skiereiland met Kaapstad (provinsie
   Wes-Kaap) en die gebied van Port Elizabeth en Uitenhage in die
   provinsie Oos-Kaap. As die finansiële en nywerheidsentrum van
   Suid-Afrika lewer Gauteng sowat 30 persent van die nasionale BGP op.

   Die primêre sektor se aandeel aan die BBP is tans 9 persent, die
   sekundêre sektor lewer 26 persent op en die tersiêre sektor 64 persent.
   Handel, verwerkende nywerhede, landbou en die finansiële bedryf is die
   belangrikste werkgewers. Danksy die sterk binnelandse vraag het veral
   die verwerkende nywerhede sedert 2004 'n hoë groeikoers getoon. Die
   motorbedryf van Suid-Afrika het een van die suksesvolste sektore
   geword, wat ook op die buitelandse markte kan meeding. Tans produseer
   die plaaslike vervaardigers meer as 'n half miljoen motors per jaar,
   waarvan sowat 120 000 uitgevoer word. Uitvoere het in die eerste helfte
   van die jaar 2006 tot meer as 80 000 motors gestyg.

[wysig] Ekonomiese beleid

   Suid-Afrika se ekonomiese strategie steun op 'n ope ekonomie-beleid wat
   onder meer die verlaging van invoertariewe, die afskaling van
   subsidies, 'n markgerigte en mededingende wisselkoers en ekonomiese
   integrasie behels. Die land is onder meer by die Suider-Afrikaanse
   Ontwikkelingsgemeenskap (SAOG) betrokke en het 'n vryehandelsooreenkoms
   met die Europese Unie beding. Die belangrike veranderings op
   makro-ekonomiese vlak word sedert 1994 in 'n hoër groeikoers van die
   land se bruto nasionale produk (BNP), 'n laer inflasiekoers (wat in
   1999 met 5,3 persent sy laagste vlak in dertig jaar bereik het) en 'n
   dalende begrotingstekort (weerspieël. Die samestelling van Suid-Afrika
   se BNP het in 2004 gunstig met dié van ander nywerheidslande vergelyk.
   Die tersiêre of dienstesektor se bydrae was 64,9 persent, die sekondêre
   of nywerheidssektor was die tweede belangrikste met 24,5 persent, en
   die primêre sektor se bydrae, wat onder meer land- en mynbou behels,
   het 10,6 persent beloop.^[2]

[wysig] Die GEAR-program

   In 1996 het die Suid-Afrikaanse regering sy nuwe model van
   makro-ekonomiese beleid, GEAR ("Growth, Employment and
   Redistrubition"), begin toepas wat die vroeëre modelle van binnewaarts
   gerigte en dikwels staatsbeheerde ekonomiese ontwikkeling soos die
   Bothanomics van die 1980's vervang het. Die GEAR-program het die
   privaatsektor as die dryfkrag agter die ekonomiese groei van die land
   geïdentifiseer en daarnaas ook die volledige integrasie van Suid-Afrika
   in die globale ekonomie behels. Die program was veral daarop gemik om
   van Suid-Afrika 'n gewilde bestemming vir regstreekse buitelandse
   beleggings te maak. Vryehandelooreenkomste soos dié met die Europese
   Unie en die SAOG sou in die nabye toekoms deur 'n soortgelyke
   ooreenkoms met die Suid-Amerikaanse MERCOSUR-lidstate uitgebrei word.
   Die mededingendheid van die Suid-Afrikaanse ekonomie is as een van die
   sleutelfaktore aangewys om buitelandse beleggers te lok, en volgens die
   Wêreldekonomiese Forum (WEF) se jaarlikse verslag is Suid-Afrika na
   Tunisië, Mauritius, Botswana, Namibië, Marokko en Egipte die sewende
   mees mededingende ekonomie in Afrika.^[3]
   Die hoofkwartier van Absa Groep in Johannesburg. Die verkoop van Sanlam
   se Absa-aandele aan die Britse Barclays Bank-groep was tot dusver die
   grootste buitelandse belegging in Suid-Afrika
   Die hoofkwartier van Absa Groep in Johannesburg. Die verkoop van Sanlam
   se Absa-aandele aan die Britse Barclays Bank-groep was tot dusver die
   grootste buitelandse belegging in Suid-Afrika

   Die begrotingstekort het tussen 1994 en 1999 veral danksy die
   privatisering van staatsbeheerde maatskappye soos byvoorbeeld Telkom en
   Sun Air van 8 tot 1,9 persent verminder. Die regering se
   privatiseringsbeleid het in die fiskale jaar 1996/97 'n aanvang geneem
   en die verkoop van aandele van staatsbeheerde ondernemings (wat op die
   Suid-Afrikaanse mark dikwels as monopoliste optree) behels, waaronder
   ESKOM (elektrisiteit), Suid-Afrikaanse Lugdiens (SAL), Transnet (pad-
   en spoorwegvervoer) en Telkom die enigste telefoondiensverskaffer met
   landlyne). Die regering het daarnaas in 1999/2000 ook begin om die
   selfoonmark te dereguleer en 'n derde lisensie vir 'n diensverskaffer
   beskikbaar gestel.

   'n Meer beslissende rol by die ekonomiese ontwikkeling van die land sal
   egter die volume van regstreekse buitelandse beleggings (RBB) speel.
   Die privatiseringsbeleid het veral RBB uit lande soos die Verenigde
   State, Maleisië, die Verenigde Koninkryk, Duitsland, Japan, Switserland
   en die Republiek van Ierland gelok. Nogtans het die vloei van RBB na
   Suid-Afrika in 1997 volgens die Industrial Development Corporation
   (IDC) net 0,4 persent van die wêreldwye vloei van RBB beloop.^[4]

   Hierdie syfer was baie ongunstig in vergelyking met ander ontwikkelende
   lande. In die tydperk tussen 1994 en 1999 het regstreekse buitelandse
   beleggings in Brasilië VSA-$ 106 per capita, in Argentinië VSA-$ 252 en
   in Chili selfs VSA-$ 333 beloop, terwyl daar in Suid-Afrika net VSA-$
   32 per capita belê en daarnaas selfs 'n netto kontantuitvloei van
   beleggings ter waarde van VSA-$ 1,6 miljard aangeteken is.^[5]

   Hiervoor was veral die internasionale aktiwiteite van Suid-Afrikaanse
   multinasionale ondernemings soos Anglo American, Billiton, Ou Mutual,
   Suid-Afrikaanse Brouerye (tans SAB Miller) en Dimension Data
   verantwoordelik.^[6] Dimension Data het sy bedrywighede na 36 lande op
   vyf vastelande uitgebrei. Anglogold, die grootste goudprodusent en
   tweede grootste mynboumaatskappy ter wêreld, het in 2003 die
   Australiese maatskappy Acacia Resources gekoop en produseer daarnaas
   ook in lande soos Argentinië, Brasilië en die Verenigde State.^[7]
   Suid-Afrikaanse ondernemings soos SABMiller, Sappi Bpk. en Barlow Bpk.
   verskyn op die UNCTAD se lys van die 50 grootste multinasionale
   maatskappye uit ontwikkelende lande.^[8]

   Alhoewel die Britse bankmaatskappy Barclays in 2005 'n beherende
   aandeel in die Suid-Afrikaanse Absa Groep bekom het in 'n transaksie
   ter waarde van VSA-$3 miljard^[9], wat die grootste regstreekse
   buitelandse belegging in Suid-Afrika verteenwoordig, bly die feit dat
   die meeste RBB net gebruik word om bestaande Suid-Afrikaanse
   maatskappye of hulle aandele te koop nog steeds kommerwekkend.

   Die jaarlikse groeikoers van die Suid-Afrikaanse BNP was in die tydperk
   tussen 1998 en 2000 laer as die 4 persent wat in die GEAR-program
   beplan was en het slegs 'n gemiddelde 2,7 persent beloop en het die lae
   RBB weerspieël wat in hierdie periode net VSA-$ 3 miljard beloop het.
   Die meeste wêreldwye RBB het nog steeds na Oos-Asiatiese lande gevloei.

   Vorms van regstreekse buitelandse beleggings in Suid-Afrika
   (1994-1999)^[10]

             VORM            GEMIDDELDE JAARLIKSE PERSENTASIE 1994-1999
   Samesmeltings en oornames 60,4%
   Uitbreiding               17,3%
   Nuwe beleggings           16,7%
   Finansiële beleggings     4,5%
   Voornemens                3,1%
   Likwidasies               -0,6%
   Disinvestering            -1,5%

[wysig] Ekonomiese vooruitsigte

   Durban is die besigste handelshawe op die vasteland van Afrika
   Durban is die besigste handelshawe op die vasteland van Afrika

   Tans trek die land nog voordeel uit sy politiese en makro-ekonomiese
   stabiliteit. Die hoogs ontwikkelde infrastruktuur, finansiële bedryf en
   die groeiende nywerheids- en dienstesektor maak van die land 'n
   ekonomiese lokomotief vir Afrika. Suid-Afrikaanse ondernemings is tans
   die belangrikste beleggers op die vasteland.

   Lae rentekoerse en die vertroue van privaat huishoudings en
   ondernemings in die ekonomie het veral die binnelandse vraag in die
   afgelope jare aangedryf. Die gemiddelde groeikoers het in die afgelope
   jare omtrent vier persent beloop, terwyl die inflasiekoers binne die
   bandbreedte van drie tot ses persent gebly het, soos deur die
   Suid-Afrikaanse Reserwebank beplan. Die sterk rand het egter
   uitvoergerigte sektore soos die myn- en landbou onder toenemende druk
   geplaas. Met die verswakking van die rand se waarde teenoor die
   VSA-dollar en die euro sal uitvoere weer kan styg. In die volgende jare
   sal die gemiddelde groeikoers van die ekonomie na ramings steeds
   omtrent vier persent beloop.

   Die lae spaarsyfer van net 13 persent van die bruto binnelandse produk
   (BBP) vergelyk baie ongunstig met ander lande. Die Suid-Afrikaanse
   staat se skuldlas beloop tans sowat 35 persent van die BBP.

   Die hoë werkloosheidsyfer van veertig persent bly sorgwekkend. Die
   aantal werksgeleenthede in die mynbou neem steeds af, terwyl die
   staatssektor een van die belangrikste werkskeppers bly.

[wysig] Menslike hulpbronne

[wysig] Die bestryding van armoede

   Suid-Afrika word as 'n middelinkomsteland geklassifiseer. Nogtans word
   die meeste Suid-Afrikaners volgens internasionale standaarde as arm
   beskou. Die inkomste van Swart huishoudings het tussen 2000 en 2005 met
   sowat 9 persent gestyg, en sedert 1994 het 'n bykomende nege miljoen
   mense toegang tot skoon water en 1,5 miljoen huishoudings toegang tot
   elektrisiteit gekry. Van Suid-Afrika se 10,7 miljoen huishoudings het
   in 2005 meer as drie miljoen nog steeds geen toegang tot elektrisiteit,
   en ag miljoen van sy 43 miljoen inwoners het geen regstreekse toegang
   tot skoon water nie.

   Daar het wél 'n herverdeling van inkomste plaasgevind. Tussen 1970 en
   1990 het die Blanke bevolking se aandeel aan die totae inkomste van 71
   tot 54 persent gedaal, terwyl Swartmense se aandeel tot 33 persent
   gestyg het. Die rykste tien persent van die bevolking was in 1975
   merendeels Blankes (95 persent), in 1996 egter nog net 22 persent.

[wysig] Vigs

   Suider-Afrika het die hoogste persentasie van MIV-besmette persone en
   Vigs-lyers wêreldwyd
   Suider-Afrika het die hoogste persentasie van MIV-besmette persone en
   Vigs-lyers wêreldwyd

   Vigs oefen 'n groot invloed op Suid-Afrika se ekonomie uit, aangesien
   tans sowat tien persent van die bevolking MIV-positief is. Die openbare
   gesondheidsektor se besteding sal na verwagting tussen 2005 en 2010 van
   ZAR 28 miljard tot 38 miljard groei, terwyl Suid-Afrika se bruto
   nasionale produk in 2010 17 persent of VSA-$ 22 miljard laer sal wees
   as gevolg van VIGS-sterftes en die koste vir die behandeling van
   siekes. Vigs sal waarskynlik ook die winsgewendheid van multinasionale
   maatskappye raak deur laer produktiwiteit, hoër koste vir nuwe
   aanstellings, 'n tekort aan mannekrag en die stygende koste vir mediese
   fondse, pensioene en sterftevoordel. 'n Tipiese Suid-Afrikaanse
   onderneming sal na ramings sowat 'n vyfde van sy personeel as gevolg
   van Vigs-sterftes verloor.^[11] As mens in ag neem dat die president
   Thabo Mbeki nog steeds betwyfel dat daar 'n samehang tussen die
   MIV-virus en Vigs bestaan en sy minister van gesondheid 'n pamflet
   versprei het waarin Westerse lande beskuldig is dat hulle Vigs sou
   gebruik om Swartmense dood te maak is dit duidelik dat Suid-Afrikaanse
   ondernemings hulle eie maatreëls sal moet tref om die uitbreiding van
   Vigs te bestry.

   Van die maatskappye wat reeds hul eie programme in hierdie verband
   ingestel het is AngloGold (Suid-Afrika se grootste
   goudmynboumaatskappy), die brouery SABMiller en die papiervervaardiger
   Mondi.^[12] Van AngloGold se werknemers (kantoorwerkers ingesluit) was
   24 persent in 1998 MIV-positief, terwyl 53 persent aan seksueel
   oordraagbare siektes gely het. SABMiller het nie eers inligting in
   hierdie verband verstrek nie om nie sy bierverkope aan Suid-Afrikaanse
   verbruikers in gevaar te stel nie. Mondi het 'n opleidingsprogram
   ingestel sodat kollega's kan inspring sodra 'n werknemer siekteverlof
   toegestaan word, asook 'n gesondheidsprogram wat MIV-positiewe
   werknemers help om gesond te bly.

   Ander multinasionale ondernemings het begin om drie geskoolde
   werknemers in diens te neem vir elke gekwalifiseerde werksgeleentheid
   sodat siekes en oorledenes gou vervang kan word. Vigs begin ook die
   mediese fondse van ondernemings raak en dwing hulle om eerder eksterne
   diensverskaffers in te skakel as om self personeel aan te stel.

[wysig] Opgeleide mannekrag

   Tussen 1970 en 1995 het die werkgeleenthede vir hoogs geskoolde vaklui
   met meer as 300 persent toegeneem, terwyl die vraag na laer geskoolde
   werkers in die nywerheids- en landbousektor met sowat 54 persent
   afgeneem het.^[13] Hierdie ontwikkeling het gepaard gegaan met die
   snelle groei van die tersiêre of dienstesektor en word ook weerspieël
   in die hoë verhouding van kapitaal tot mannekrag wat in die
   dienstesektor met 117 persent gestyg het. Die tegnolgiese vooruitgang
   en Suid-Afrika se toenemende integrasie het die struktuur van die
   nasionale ekonomie duidelik verander. Die aandeel van geskoolde werkers
   het tussen 1970 en 1997/98 van 38 tot meer as 57 persent toegeneem,
   terwyl ongeskoolde werkers se aandeel van 62 tot 43 persent verminder
   het.
   Plaaswerkers (1989)
   Plaaswerkers (1989)

   Ondanks die skerp daling van die Suid-Afrikaanse rand se eksterne
   waarde in die jare 1996, 1998 en 2001 het daar geen volgehoue groei van
   uitvoere en gepaardgaande skepping van werkgeleenthede plaasgevind nie.
   In die periode tussen 1994 en 2000 het die aantal werkgeleenthede in
   die privaatsektor selfs met 15 persent verminder, en die
   werkloosheidsyfer is volgens 'n breër definisie op sowat 37 persent
   beraam.

   Beleggings in die privaatsektor het sedert 1994 feitlik onveranderd
   gebly en was in 2005 met 10,7 persent van die BGP selfs laer as in
   1994. Dit is verbasend dat - alhoewel die winste van beleggings in
   Afrika in die periode tussen 1990 en 1994 sowat 60 persent hoër was as
   in ander ontwikkelende lande - baie min RBB na hierdie vasteland
   gevloei het.^[14] Net soos in ander Afrika-lande speel die knellende
   tekort aan opgeleide mannekrag 'n belangrike rol by hierdie probleem.

   Dit is net bedrywe soos vervoer en vervoertoerusting, telekommunikasie
   en inligtingstegnologie wat die meeste geskoolde vaklui benodig en
   waarop ook die meeste RBB gekonsentreer is. Dit is nog steeds
   Suid-Afrika se Blanke bevolking wat die meeste geskoolde werkers
   oplewer, maar tans kan die aanbod nie in die ekonomie se behoeftes
   voorsien nie. Die persentasie ingenieurs en ander tegnies opgeleide
   personeel het in Suid-Afrika tussen 1992 en 2004 van 3,6 tot minder as
   2 persent van die totale beskikbare mannekrag gedaal, net soos die
   persentasie studente in natuurwetenskappe en ingenieurswese, wat in
   1997 16 persent teenoor 1985 se 19 persent beloop het. Die aantal
   emigrante, waaronder baie hoogs opgeleide vaklui, word in die periode
   tusen 1989 en 1997 op meer as 200 000 beraam, terwyl Suid-Afrika se
   huidige immigrasiewette plaaslike ondernemings die kans ontneem om
   groter getalle oorsese vaklui in diens te neem. Veral die
   inligtingsbedryf ondervind tans 'n knellende tekort aan opgeleide
   werknemers. Volgens 'n ondersoek van SAITIS (1999) het in 1998 31
   persent van Suid-Afrika se IT-bestuurders, 29 persent van die
   programmeerders en 23 persent van die stelselontleders die land
   verlaat.^[15]

   Die produktiwiteit van Suid-Afrikaanse werkers (dit wil sê die BNP per
   werker) het sedert 1995 met 'n gemiddelde jaarlikse koers van 2,5
   persent gegroei, maar is nog steeds laer as dié van mededingende nuwe
   nywerheidslande in Oos-Asië soos die Republiek van Sjina (+4,7
   persent), Suid-Korea (+4,51 persent), Hong Kong (+3,7 persent) en
   Singapoer (+3,0 persent). Die arbeidsproduktiwiteit is nou verbonde aan
   die verwerkingskoste per eenheid wat in Suid-Afrika se nywerheidsektor
   duidelik gestyg en sodoende die groei in produktiwiteit verlaag
   het.^[16] Hierdie ontwikkeling maak dit baie moeilik vir
   Suid-Afrikaanse ondernemings om op die wêreldmark mee te ding.

   Die probleem word ook deur 'n vergelyking van die nywerheidsektor se
   produktiwiteitsgroei in die tydperk tussen 1972 en 1990 met ander lande
   verduidelik: Terwyl dit in Suid-Afrika slegs 'n gemiddelde jaarlikse
   koers van 0,9 persent bereik het, het die groei in die Volksrepubliek
   van Sjina 9,7 persent, in Suid-Korea 8,2 persent, in Indonesië 7,6
   persent en in die Republiek van Sjina 5,9 persent beloop. Die jaarlikse
   inkomste van 'n nywerheidswerker in 1993 was VSA-$ 9 088 in Suid-Afrika
   teenoor VSA-$ 3 550 in Zimbabwe, VSA-$ 3 311 in Botswana en VSA-$ 656
   in die Volksrepubliek van Sjina.^[17] Suid-Afrika sal dus nie in staat
   wees om op die basis van lae arbeidskoste met hierdie ekonomieë mee te
   ding nie.

[wysig] Internasionale handel en buitelandse beleggings

[wysig] Verenigde Koninkryk

   Die Verenigde Koninkryk (VK) is die tweede belangrikste mark vir
   Suid-Afrikaanse uitvoerders, en met sowat 12 miljard Pond Sterling bly
   Britse maatskappye die belangrikste buitelandse beleggers in
   Suid-Afrika, terwyl ook sowat 200 Suid-Afrikaanse ondernemings
   filiaalmaatskappye in die VK het. Nege van die twintig belangrikste
   buitelandse maatskappye in Suid-Afrika het hulle hoofkwartier in die
   VK.^[18]

[wysig] Duitsland

[wysig] Duitse multinasionale maatskappye in Suid-Afrika

   Daar is nou geskiedkundige en ekonomiese bande tussen die
   Bondsrepubliek Duitsland en Suid-Afrika wat oorspronklik reeds
   gedurende die 19de eeu gesmee is. Die ekonomiese betrekkinge weerspieël
   natuurlik ook die feit dat sowat dertig persent of een miljoen van
   Suid-Afrika se blanke inwoners van Duitse afkoms is.^[19] Duitse
   ondernemings het al vroeg begin om in die Suid-Afrikaanse mynbou en
   handel te belê, en ook die meeste van die beduidende Randlords van die
   19de eeu wat 'n rol by die ontwikkeling van die plaaslike goudmynbou
   gespeel het, was Duits-gebore Suid-Afrikaners.^[20]

   JAAR NAAM VAN MAATSKAPPY OF PERSOONLIKHEID BEDRYWIGHEDE
   1795 Dr. Friedrich Liesching Vervaardiging van natuurlike medisyne
   1823 Dr. Otto Landsberg Uitvoer van tabak
   1839 Josef en Adolf Mosenthal Handelskompanjie
   1852 Hamburgse Kompanjie Handelskompanjie
   1868 Siemens Elektriese nywerheid in Kaapstad
   1895 AEG Vervaardiging van elektriese komponente
   1912 Ernest Oppenheimer (Anglo American-korporasie) Diamante-maatskappy
   1930's Mannesmann DEMAG Staalnywerheid en steenkoolraffinadery
   1948 Volkswagen Motorvervaardiging
   1949 Vereniging van Duitse Uit- en Invoerders Voorloper van
   Suid-Afrikaans-Duitse Kamer van Koophandel en Nywerhede
   1950 BASF se vennootskap met SASOL Steenkool-tot-brandstof-projek
   1958 Mercedes-Benz, Oos-Londen Motorvervaardiging
   1962 Lufthansa Lugredery
   1972 BMW Groep Motorvervaardiging

   Die bedrywighede van Duitse maatskappye in Suid-Afrika^[21]

   Volgens die Suid-Afrikaans-Duitse Kamer van Koophandel en Nywerhede is
   daar sowat 560 Duitse maatskappye in die land met 'n totaal van 65 000
   werknemers. Die meeste Duitse ondernemings behoort tot die
   nywerheidsektor en spits hulle op bedrywighede soos masjienbou,
   elektroniese goedere, chemie, farmaseutiese produkte, metaalverwerking
   en motorvervaardiging toe.^[22]

   Die handelsbetrekkinge tussen Duitsland en Suid-Afrika het in die
   1960's duidelik begin verstewig, en daar word verwag dat die
   bedrywighede van Duitse maatskappye as gevolg van die
   vryehandelsoorenkoms tussen die Europese Unie en Suid-Afrika in die
   toekoms nog duidelik sal toeneem. Die meeste Duitse beleggings is 'n
   regstreekse gevolg van die groeiende inheemse mark in Suid-Afrika, en
   Duitsland was een van min belangrike nywerheidslande wat sy RBB selfs
   tydens die periode van politieke en ekonomiese instabiliteit van die
   1980's nog verhoog het, terwyl die meeste ander lande se multinasionale
   maatskappye pad gegee het in die destydse disinvesteringsveldtog.

   Duitse maatskappye het 'n belangrike bydrae tot die opleiding van
   Bruin, Swart en Asiatiese werkers gelewer eerder as om voordeel uit die
   vroeëre rasseskeidingsbeleid te trek. Die beleggings in behuising,
   gesondheidssorg en beroepsopleiding was van groot waarde vir
   Suid-Afrika se sosio-ekonomiese ontwikkeling en het 'n stabiliserende
   rol in die tydperk van sanksies en handelsboikotte gespeel. Die Duitse
   motorvervaardigers BMW, Volkswagen en Mercedes-Benz het van Suid-Afrika
   'n beskeie, maar suksesvolle mededinger op die internasionale
   uitvoermark vir motors gemaak.

[wysig] Duitse handel met Suid-Afrika

   Duitsland is nog steeds die belangrikste verskaffer van kapitaalgoedere
   en tegnologie.^[23]. Duitse uitvoere na Suid-Afrika het in 2006 met
   10,5 persent gestyg tot 7,4 miljard €, terwyl Duitsland se invoere uit
   Suid-Afrika selfs met 18 persent gestyg het 4,1 miljard €. Naas
   tradisionele uitvoergoedere soos goud, steenkool en metale het die land
   begin om steeds meer verwerkte nywerheidsgoedere uit Suid-Afrika in te
   voer. Duitsland se uitvoere het veral bestaan uit masjiene,
   grondstowwe, nie-edele metale, yster en staal, voedselprodukte,
   motorvoertuie en -komponente, chemikalieë en elektrotegniese
   produkte.^[24]

[wysig] Toerisme

   Volgens 'n ondersoek, wat deur Standard Bank gedoen is, is toerisme
   tans die belangrikste verskaffer van buitelandse valuta vir die land,
   met 'n inkomste van R 53,9 miljard (VSA-$ 5,232 miljard) in 2003 (of
   sewe persent van die bruto binnelandse produk) - nog voor die
   goudmynbou, wat R 35,3 miljard verdien het.

   Danksy die sterk rand het die groei van die toerismebedryf verstadig.
   Die toerismebedryf in Suid-Afrika verskaf tans werk aan sowat 1,2
   miljoen mense, en daar word geraam dat met elke ag toeriste, wat die
   land kom besoek, een nuwe werksgeleentheid geskep sal word. Volgens die
   South Africa Yearbook 2002/03 is daar 700 hotelle, 2 800 gastehuise en
   meer as 10 000 restourante in die land.

   In 2004 het 6,678 miljoen internasionale toeriste (waarvan 4,6 miljoen
   uit Afrikalande en 1,9 miljoen uit oorsese lande) 'n besoek aan die
   land afgelê, teenoor net 703 000 in 1987 (waarvan 334 800 uit oorsese
   en 368 500 uit Afrikalande). Die toerismebedryf het 6,729 miljard VSA-$
   se buitelandse valuta vir die Suid-Afrikaanse ekonomie verskaf.^[25]
   Suid-Afrika is die gewildste toeristebestemming in Afrika, nog voor
   Tunisië (vyf miljoen toeriste) en Egipte (4,9 miljoen).

[wysig] Landbou

   Sien hoofartikel Landbou in Suid-Afrika vir 'n meer
   probleemgeoriënteerde benadering
     __________________________________________________________________

   Suid-Afrika is die grootste avokado-uitvoerland in die wêreld
   Suid-Afrika is die grootste avokado-uitvoerland in die wêreld

   Suid-Afrika se landbousektor trek voordeel uit die land se groot
   oppervlakte van sowat 1,2 miljoen vierkante kilometer wat oor sewe
   verskillende klimaatsones van Mediterreense tot subtropiese en
   halfwoestynklimaat strek en 3 000 kilometer se kuslyn insluit, die
   gepaardgaande groot biologiese verskeidenheid van plaaslike
   landbouprodukte en seekos, en die moderne infrastruktuur met sewe
   moderne seehawens en twee internasionale lughawens vir uitvoere.

   Landbouaktiwiteite sluit intensiewe graanverbouing en gemengde
   boerdery, veeteelt in die Bosveld en skaapteelt in die droë landsdele
   in. Naas mielies, die tradisionele Suid-Afrikaanse stapelvoedsel, word
   veral graan, hawer, suikerriet en sonneblomme verbou.

   Alhoewel dertien persent van Suid-Afrika se oppervlakte geskik is vir
   graanverbouing, het slegs 22 persent van hierdie landbougrond groot
   potensiaal. Die res is in 'n land waar neerslae ongelyk verdeel is
   sterk afhanklik van voldoende watervoorrade, en sommige gebiede word
   gereeld deur droogtes geteister. Bykans vyftig persent van Suid-Afrika
   se watervoorrade word deur die landboubedryf verbruik wat sowat 1,3
   miljoen hektaar landbougrond onder besproeiing het.

[wysig] Uitvoere

   Die plaaslike landbousektor lewer sowat 8 persent van Suid-Afrika se
   totale uitvoere op, met wyn, sitrusvrugte, suiker, druiwe, mielies,
   vrugtesappe, wol en seisoenale vrugte soos appels, pere, perskes en
   appelkose. Ander belangrike uitvoerprodukte is avokado's,
   suiwelprodukte, blomme, verwerkte voedsel, huide en velle, vleis,
   nie-alkoholiese dranke, pynappels, ingemaakte vrugte en neute.

   Suid-Afrika is die wêreld se grootste uitvoerland ten opsigte van
   avokado's, naartjies en volstruisprodukte, die tweede grootste ten
   opsigte van pomelo's, die derde grootste ten opsigte van pruime en pere
   en die vierde grootste uitvoerder van tafeldruiwe. Daarnaas is tans ook
   kruiedranke en seekos vinnig groeiende markte in oorsese gebiede.

   Suid-Afrika se omgekeerde seisoene in vergelyking met Europa verseker
   dat die land 'n suksesvolle mededinger op die Europese markte kan wees.
   Suid-Afrika is die mees nabygeleë produsent van tuin- en sierplante vir
   Europese invoerders. Danksy die ooreenkoms oor wyn en alkoholiese
   dranke, wat Suid-Afrika met die Europese Unie aangegaan het, mag
   jaarliks 42 miljoen liter se wyn en alkoholiese dranke doeanevry na
   Europese bestemmings uitgevoer word.

[wysig] Wynbou

   Suid-Afrikaanse witwyn
   Suid-Afrikaanse witwyn

   Suid-Afrika se wynbougebiede in die provinsie Wes-Kaap trek voordeel
   uit die plaaslike Mediterreense klimaat en die gunstige invloede van
   die koue Benguelastroom. Suid-Afrika is met 2,7 persent van die
   jaarlikse produksie, wat gelykstaan an 730 miljoen liter, tans die
   negende grootste wynprodusent ter wêreld. 4 406 wynprodusente en 561
   wynkelderye was in 2004 in die land geregistreer en het sowat 340 000
   werkgeleenthede gebied. Suid-Afrika was in 2003 op sewe na die
   belangrikste wynprodusent ter wêreld met 885 000 ton.^[26]

   Die Wes-Kaapse wynbouersvereniging KWV pronk selfs met die wêreld se
   grootste wynkelder in die Paarl - die wyngoed met 24 hektaar se
   wingerde kan tot by 121 miljoen liter wyn stoor.^[27]

   Alhoewel die wynbou in die land 'n tradisie van meer as driehonderd
   jaar het, was sy uitvoere as gevolg van die internasionale isolering
   van Suid-Afrika tot by die 1980's baie beperk. Sedertdien het die vraag
   na Suid-Afrikaanse wyne veral in Sentraal-Europa skerp gestyg.

   Danksy die toenemende internasionale gewildheid van Suid-Afrikaanse
   wyne het die uitvoersyfers sedert die jare negentig skerp gestyg en
   beloop in 2002 reeds 220 miljoen liter (teenoor 'n skrale 25 miljoen in
   1991). Die gewildste soorte vir die internasionale mark is Chenin Blanc
   en Cabernet Sauvignon.

[wysig] Mynbou

[wysig] Goud

   Goudstawe
   Goudstawe

   Met 'n mynproduksie van 342 ton was Suid-Afrika ook in 2004 weer die
   belangrikste goudprodusent ter wêreld, alhoewel die land se aandeel aan
   die wêreldproduksie tussen 1970 en 2003 van sowat 75 tot 17 persent
   gedaal het. Die land beskik oor sowat veertig persent van die wêreld se
   goudvoorrade van sowat 56 000 ton, maar aangesien gouderts in
   Suid-Afrika tot by 4 000 meter onder die aarde uitgehaal moet word, is
   produksiekoste hier aansienlik hoër as in ander lande soos Australië en
   die Volksrepubliek van Sjina, waar goud in oopgroefmyne ontgin kan
   word. Daarnaas het mynwerkers se lone in die laaste jare sterk
   gegroei.^[28]

[wysig] Platina

   Suid-Afrika was in 2004 weer verreweg die belangrikste produsent van
   platina met 163 ton, gevolg deur die Russiese Federasie (60,6 ton),
   Kanada (26,4 ton) en die Verenigde State (4,0 ton).^[29] Hierdie vier
   lande was ook die grootste verskaffers op die wêreldmark. Die grootste
   invoerders met sowat 25 persent elk is die VSA, die Volksrepubliek van
   Sjina, Japan en Wes-Europa. Platina word veral vir die vervaardiging
   van uitlaatgas-katalisatore in die motorbedryf (sowat 40 persent van
   die internasionale vraag), vir die slaan van munte en die vervaardiging
   van juweliersware, in die elektroniese (hardeskywe in rekenaars),
   energie- (brandstofselle) en in die chemiese bedryf benodig.

   As gevolg van die hoë vraag van sowel die Sjinese Volksrepubliek asook
   spekulante het pryse op die wêreldmark tussen 2003 en 2005 skerp gestyg
   en met tot by VSA-$ 900 per fynons 'n nuwe rekordvlak bereik. Die
   motorbedryf het weens die hoë pryse begin om platina met die nou
   verwante metaal palladium, wat teen laer pryse beskikbaar is, te
   vervang.^[30]

[wysig] Diamante

   Die wêreldwye diamantemark word deur die Brits-Suid-Afrikaanse
   mynboumaatskappy De Beers se Central Selling Organization (CSO)
   oorheers, wat in 2004 65 persent van die markvolume beheer het. Dit
   sluit ook die meeste Russiese verkope van diamante in wat onlangs skerp
   gestyg het. Die mark is grotendeels onafhanklik van die jaarlikse
   ontginning, aangesien groot hoeveelhede diamante teruggehou word ter
   wille van prysstabilisering. Die wêreldwye diamante-ontginning het in
   2003 78,665 miljoen karat beloop (sonder nywerheidsdiamante), waarvan
   10,8 miljoen karat in Suid-Afrika.^[31]

[wysig] Chroom

   Sowat 55 persent van die wêreld se chromietertsvoorrade is in die
   Bosveldkompleks (provinsies Mpumalanga en Limpopo) gekonsentreer, en
   tans word ook rofweg die helfte van die jaarlikse chromietertsproduksie
   in Suid-Afrika ontgin. Chroom speel 'n belangrike rol by die
   vervaardiging van vlekvrye staal en brandbestande materiale en word
   daarnaas ook in die chemiese bedryf gebruik.

[wysig] Ystererts

   Die internasionale vraag na ystererts het in 2004 skerp gestyg, veral
   danksy die snel groeiende staalvervaardiging in Oos-Asiatiese lande
   soos die Volksrepubliek van Sjina. Die pryse op die wêreldmark het met
   tussen 30 en 40 persent gestyg; toekomstige prysverhogings is vanweë
   die beperkte aanbod en hoër vragtariewe vir seevervoer onvermydelik.
   Die wêreldwye ontginning het in 2003 1 066,3 miljoen ton beloop,
   waarvan 37,3 miljoen in Suid-Afrika. Die gemiddelde Fe-gehalte van
   Suid-Afrikaanse ystererts is 64 persent en vergelyk gunstig met dié van
   die belangrikste mynboulande soos Brasilië (229,6 miljoen ton, 65
   persent), Australië (210,7 miljoen ton, 62 persent) en die
   Volksrepubliek van Sjina (130,5 miljoen ton, 60 persent).^[32]

[wysig] Lood

   Lood word veral in die motorbedryf vir die vervaardiging van batterye
   benodig (sowat 60 persent). Die wêreldmarkprys van lood het reeds in
   2003 en 2004 skerp gestyg tot sowat VSA-$ 1 023 (Maart 2004) nadat die
   Volksrepubliek van Sjina vir die eerste keer meer lood benodig het as
   wat die land self ontgin. Die wêreldproduksie het in 2003 2,978 miljoen
   ton beloop, waarvan 0,053 miljoen ton in Suid-Afrika ontgin is.^[33]

[wysig] Steenkool

   Steenkool was van die begin van die nywerheidsomwenteling in die 18de
   eeu af die belangrikste fossielbrandstof en is eers in 1966 deur
   ru-olie en in die 1990's deur aardgas verbygesteek. Tans voorsien
   steenkool nog in sowat 22 persent van die wêreld se primêre
   energiebehoefte. Tot by die 1970's is steenkool in die meeste lande
   merendeels plaaslik verbruik, en dus was ook Suid-Afrika se uitvoere in
   1975 nog 'n skrale 2,56 miljoen ton.^[34] Maar met die nedergang van
   die Europese en Amerikaanse steenkoolmynbou het goedkope oorsese
   steenkool 'n belangrike uitvoergoed geword. In Suid-Afrika hanteer die
   Richardsbaaihawe aan die Indiese Oseaan (provinsie KwaZoeloe-Natal) wat
   in April 1976 geopen is die land se steenkool-uitvoere, wat in dié jaar
   reeds 5,66 miljoen en in 1978 15,3 miljoen ton beloop het. Die land het
   gevolglik sedertdien tot een van die belangrikste uitvoerders van
   steenkool ontwikkel.

   Volgens statistieke van die Verenigde Nasies is in 2003 wêreldwyd
   3 883,305 miljoen ton steenkool ontgin waarvan 238,160 miljoen ton in
   Suid-Afrika. In 2001 was Suid-Afrika met 69,210 miljoen ton die derde
   belangrikste uitvoerder na Australië en die Volksrepubliek van Sjina.
   Pryse het as gevolg van die ekonomiese opswaai in die VSA en Oos-Asië
   in 2004 duidelik begin styg, terwyl ook vragtariewe verhoog is. Die
   wêreldmarkprys van steenkool vir kragopwekking het in 2004 84 VSA-$ per
   ton steenkooleenheid beloop teenoor 'n gemiddelde prys van VSA-$ 50 in
   2003.^[35]

   Suid-Afrika se steenkoolvelde lê in die oostelike Transvaal-gebied in
   die omgewing van Ermelo en Witbank (provinsie Mpumalanga), in die
   noordelike Vrystaat en in die Newcastle-Dundee-Vryheid-gebied in die
   noorde van KwaZoeloe-Natal.

[wysig] Uraan

   Uraanerts
   Uraanerts

   Uraan speel 'n belangrike rol in die energiebedryf waar dit as
   kernbrandstof in kernkragsentrales benodig word, maar word ook vir
   militêre doeleindes in kernwapens gebruik. Veral in die 1960's en
   1970's, toe atoomenergie in die meeste nywerheidslande nog as 'n
   belowende alternatief tot konvensionele fossiele brandstowwe beskou is
   (een kilogram uraan lewer soveel energie soos 20 000 kilogram
   steenkool^[36]), is wêreldwyd navorsing oor uraanbronne gedoen. 'n Hoë
   uraanaanbod op die wêreldmark het in die 1980's en 1990's egter daartoe
   gelei dat uraanontginning in die meeste uraanmynboulande afgeneem het.
   Gedurende die negentigerjare het ook groot uraanvoorrade, wat
   oorspronklik vir militêre doeleindes aangelê is, die wêreldmarkaanbod
   aangevul.

   As gevolg van stygende energiepryse en die beplande oprigting van nuwe
   kernkragsentrales in veral Oos-Europa en Asië het die vraag na uraan
   sedert die jaar 2004 weer begin verstewig. Die huidige ontginbare
   uraanvoorrade sal na verwagting van deskundiges oor sowat sestig jaar
   uitgeput wees, alhoewel hulle deur middel van herprosessering moontlik
   nog enkele eeue voldoende sal wees.

   Suid-Afrika was in 2004 die agtste grootse uraanprodusent ter wêreld
   met 'n ontginning van 1 058 ton, maar het volgens die Wêreldenergieraad
   met 635 600 ton oor die vyfde grootste voorrade na die VSA, Niger,
   Australië en Kazakhstan beskik.^[37]

[wysig] Verwysings

    1. ^ Der Fischer Weltalmanach 2007. Frankfurt am Main: Fischer
       Taschenbuch Verlag 2006, bl. 457
    2. ^ Gilroy, Bernard Michael; Gries, Thomas en Naudé, Willem A.
       (uitgewers): Multinational Enterprises, Foreign Direct Investment
       and Growth in Africa. South African Perspectives. Heidelberg
       (Duitsland): Physica 2005, bl. 166
    3. ^ Gilroy/Gries/Naudé (2005), bl. 249
    4. ^ South African Business Guidebook 1999-2000, 4de uitgawe,
       WriteStuff Publishing 2000, bl. 88
    5. ^ Naudé, W. en Krugell, W. (Noordwes-Universiteit, Suid-Afrika):
       Human Resource Development: A Sine Qua Non for Foreign Direct
       Investment in South Africa. In: Gilroy/Gries/Naudé (2005),
       bl.249-250
    6. ^ Gilroy/Gries/Naudè (2005) bl. 167
    7. ^ Lohse, Maren en Barkemeyer, Rena: Stop and Go am Kap. In:
       Aktienresearch, nommer 23, 31 Mei 2000, bl. 80-83
    8. ^ Gilroy/Gries/Naudé (2005), bl. 161
    9. ^ Sake24 Marknuus, 19 Julie 2007
   10. ^ Gilroy/Gries(Naudé (2005), bl. 252
   11. ^ Gilroy/Gries/Naudé (2005), bl. 134
   12. ^ Gilroy/Gries/Naudé (2005), bl. 134
   13. ^ Gilroy/Gries/Naudé (2005), bl. 262
   14. ^ Gilroy/Gries/Naudé (2005), bl. 248
   15. ^ Gilroy/Gries/Naudé (2005), bl. 264
   16. ^ Gilroy/Gries/Naudé (2005), bl. 263
   17. ^ Gilroy/Gries/Naudè (2005), bl. 263
   18. ^ South African Government Information - Deputy President Phumzile
       Mlambo-Ngcuka to pay working visit to London (6 Desember 2006)
   19. ^ Gilroy, B.M. en Bauer, N. (Universiteit van Paderborn,
       Duitsland): German Multinationals in Africa. In: Gilroy/Gries/Naudé
       (2005), bl. 168
   20. ^ Capstickdale, Lyonel: Grondleggers van Johannesburg. In:
       Suid-Afrikaanse Panorama, volume 31, nommer 11 (November 1986), bl.
       6
   21. ^ Mundorf, Dirk: Bedeutung von Investitionen deutscher
       Industrieunternehmen für die Wirtschaft Südafrikas. Europäische
       Hochschulschriften, Vol. 1361, Frankfurt am Main: Peter Lang Verlag
       1993, bl. 108-112; Gütschleg, Dirk: Deutsche Unternehmen im neuen
       Südafrika. Berlyn: Deutscher Industrie- und Handelstag (DIHT) 1999,
       bl. 12; uitgebrei deur Gilroy/Gries/Naudé (2005)
   22. ^ Gütschleg (1999); Gilroy/gries/Naudé (2005), bl. 169
   23. ^ Duitse Departement van Buitelandse Sake: Suid-Afrika - Ekonomie
   24. ^ Duitse Departement van Buitelandse Sake: Suid-Afrika - Ekonomie
   25. ^ Bron: World Tourism Organization. In: Der Fischer Weltalmanach
       2007. Frankfurt am Main: Fischer Taschenbuch Verlag 2006, bl. 705
   26. ^ Der Fischer Weltalmanach 2007. Frankfurt am Main: Fischer
       Taschenbuch Verlag 2006, bl. 653
   27. ^ southafrica.info: Agriculture - South African Wines
   28. ^ Der Fischer Weltalmanach 2006. Frankfurt am Main: Fischer
       Taschenbuch Verlag 2005
   29. ^ Der Fischer Weltalmanach 2007. Frankfurt am Main: Fischer
       Taschenbuch Verlag 2006, bl. 658-659
   30. ^ Der Fischer Weltalmanach 2006, bl. 630
   31. ^ Der Fischer Weltalmanach 2006, bl. 628
   32. ^ Der Fischer Weltalmanach 2006, bl. 629
   33. ^ Der Fischer Weltalmanach 2006, bl. 628
   34. ^ Presse- und Informationsabteilung der Südafrikanischen Botschaft
       in Wien: Energie-Spektrum Südafrika. Wene 1980, bl.5
   35. ^ Der Fischer Weltalmanach 2006, bl. 655
   36. ^ Viljoen, Christo: Energie: So lyk die bronne tans. In: Vrye
       Afrikaan, 12 Junie 2006. Aanlyn beskikbaar: Vrye Afrikaan
   37. ^ Der Fischer Weltalmanach 2007. Frankfurt am Main: Fischer
       Taschenbuch Verlag 2006, bl. 683-684

[wysig] Bronne

[wysig] Algemene oorsig

     * southafrica.info - Economic overview

[wysig] Landbou

     * southafrica.info - Agriculture

   Kategorieë: Ekonomie • Suid-Afrika • Ekonomie van Suid-Afrika

