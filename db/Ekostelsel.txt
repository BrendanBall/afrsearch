Ekostelsel


   'n Koraalrif naby die Hawaiïse eilande is 'n voorbeeld van 'n
   ingewikkelde mariene ekostelsel.
   'n Koraalrif naby die Hawaiïse eilande is 'n voorbeeld van 'n
   ingewikkelde mariene ekostelsel.

   Die ekostelsel is die basiese, funksionele eenheid in die ekologie en
   bestaan uit abiotiese (nie-lewende) komponente en biotiese (lewende)
   komponente wat mekaar gedurig beïnvloed. Tussen die biotiese en die
   abiotiese komponente bestaan daar in die ongerepte natuur 'n heel
   noodsaaklike en delikate ewewig. Hierdie ewewig is van die
   allergrootste belang, omdat die biotiese en die abiotiese komponente
   onderling van mekaar afhanklik is en mekaar dus beïnvloed. 'n
   Versteuring van die een komponent sal dus noodwendig 'n invloed op die
   ander hê, en ook die ewewig versteur.

   'n Deeglike studie van die ekostelsel behels dus 'n studie van sowel
   die biotiese as die abiotiese komponente. Oral – rondom die werkplek of
   in tuine en parke – bestaan daar sulke ekostelsels, byvoorbeeld 'n
   visdam, die gebied rondom 'n waterkraan, die heining rondom 'n gebou,
   die rotstuin, die park, en so voorts. In elke ekostelsel is daar vier
   noodsaaklike basiese komponente, naamlik die produseerders (outotrofe
   organismes – hoofsaaklik groen plante), die verbruikers (heterotrofe
   organismes), die ontbinders (soms ook mikroverbruikers genoem) en die
   abiotiese komponente (of fisiese omgewing).

   Inhoud

        * 1 Abiotiese (fisiese, nie-lewende) komponente
             + 1.1 Fisiografiese faktore
             + 1.2 Edafiese- of grondfaktore
                  o 1.2.1 Humus
                  o 1.2.2 Grondaard
                  o 1.2.3 Grondtekstuur
                  o 1.2.4 Suurheidsgraad
                  o 1.2.5 Gronddiepte
                  o 1.2.6 Grondkleur
             + 1.3 Klimatiese faktore
                  o 1.3.1 Lig
                  o 1.3.2 Warmte
             + 1.4 Water
             + 1.5 Atmosferiese gasse
                  o 1.5.1 Ekologiese aanpassings by atmosferiese gasse
             + 1.6 Vuur
        * 2 Biotiese (lewende) komponente
             + 2.1 Die outotrofe komponent
             + 2.2 Die heterotrofe komponent
                  o 2.2.1 Primêre verbruikers
                  o 2.2.2 Sekondêre verbruikers
                  o 2.2.3 Omnivore
                  o 2.2.4 Ontbinders
             + 2.3 Onderlinge wisselwerking
        * 3 Sien ook

[wysig] Abiotiese (fisiese, nie-lewende) komponente

   Die volgende is belangrike aspekte van die nie-lewende komponente:

[wysig] Fisiografiese faktore

     * Die ligging op die planeet het 'n groot invloed op die klimaat van
       die gebied.
     * Topografie sluit in die hoogte bo seevlak, die helling van die
       gebied en die mate van blootstelling aan sonbestraling. Hoë
       bergpieke word blootgestel aan ontsaglike temperatuurskommelinge,
       sterk winde, sneeu, en so voorts, wat 'n groot invloed uitoefen op
       die plante- en dierelewe wat daar voorkom. Die helling van die
       gebied en die duurte van sonbestraling speel ook 'n belangrike rol.
       In Suid-Afrika is daar 'n opvallende verskil tussen die plantegroei
       op suidelike en noordelike berghange en tussen dié op kruine en in
       valleie. Noordelike hange ontvang meer sonbestraling; gevolglik is
       die grondtemperatuur hoër en die voggehalte gewoonlik laer as op
       die suidelike hange, waar skaduplante welig groei in koeler grond
       met 'n hoër voginhoud. In valleie is die watertafel gewoonlik ook
       hoër en die grond vrugbaarder as op hellings. Hierdie verskynsels
       is duidelik waarneembaar langs die meeste nasionale paaie in
       Suid-Afrika, soos in die Magaliesberge van Gauteng, Drakensberge
       van KwaZoele-Natal, die berge van die Oos-Kaapland, en so voorts.

[wysig] Edafiese- of grondfaktore

   Verwering van die moedergesteentes deur fisiese, chemiese en biotiese
   prosesse lei tot die vorming van klein gronddeeltjies. Die indeling van
   grond in bepaalde grondtipes berus hoofsaaklik op die gemiddelde
   grootte van die gronddeeltjies wat daarin voorkom. Grond word soos volg
   ingedeel:
     * Kleigrond - gronddeeltjies kleiner as 0,002 mm in deursnee.
     * Leemgrond - gronddeeltjies tussen 0,002 en 0,05 mm in deursnee.
     * Sandgrond - gronddeeltjies tussen 0,05 mm en 2 mm in deursnee.

   In die ruimtes tussen die gronddeeltjies is daar water, lug, organiese
   materiaal (humus) en ook miljoene grondmikrobes (tot sestien miljoen
   per gram grond) wat 'n uiters belangrike rol in die vorming van humus
   en nitrate speel. Die vermoë van grond om lug, water, hitte en
   voedingstowwe te behou en te versprei, is van die allergrootste belang
   vir grondorganismes. Die meeste plante groei in leemgrond. Leemgrond
   bestaan normaalweg uit ongeveer 24% kleideeltjies, 29% leemdeeltjies,
   30% fyn sanddeeltjies, 17% growwe sand en gewoonlik ook 3% tot 10%
   organiese materiaal. Sandgrond met 'n lae persentasie (minder as 20%)
   klei- en leemdeeltjies waartussen daar redelik groot ruimtes is, het
   baie minder affiniteit vir water. Die waterhouvermoë van sandgrond is
   dus laag. Namate die persentasie kleideeltjies styg, verbeter die
   waterhouvermoë. Die water wat in die ruimtes tussen die gronddeeltjies
   aangetref word, dit wil sê die kapillêre water, word deur die
   plantwortels opgeneem. Ná 'n reënbui dring 'n persentasie van die water
   egter deur die bolaag en die onderlae tot by die watertafel. Hierdie
   water, wat swaartekragwater (syferwater) genoem word, help om die
   ondergrondse water aan te vul en word dus eintlik nie deur plante benut
   nie. Ook die baie dun laag water (higroskopiese water) wat met groot
   krag rondom elke gronddeeltjie vasgehou word, is van weinige nut vir
   plante.

[wysig] Humus

   Humus verhoog die grondvrugbaarheid, maak swaar, vaste kleigrond
   losser, en bind sandgrond om die waterhouvermoë daarvan te verbeter. As
   water te vinnig deur grond dreineer, voer dit waardevolle ione en ander
   oplosbare stowwe weg na die dieperliggende lae waar dit van geen nut
   vir plante is nie. Dit word uitloging genoem. Gebalanseerde dreinering
   is dus noodsaaklik.

[wysig] Grondaard

   Die aard en die samestelling van grond oefen 'n groot invloed op die
   biotiese komponente uit, maar die biotiese komponente beïnvloed ook die
   samestelling en die aard van die grond - dus 'n gedurige, noodsaaklike
   en intieme wisselwerking.

[wysig] Grondtekstuur

   Grondtekstuur, dit wil sê die fynheid of die grofheid van grond, en
   grondstruktuur, dit wil sê 'n korrelstruktuur (enkele korrels) of
   krummelstruktuur ('n aantal korrels wat aan mekaar vaskleef), is baie
   belangrik vir grondorganismes. Dit beïnvloed ook die vermoë van grond
   om lug, water, anorganiese soute en organiese materiaal vas te hou.
   Organiese materiaal besit weer die vermoë om meer hitte en vog te
   absorbeer, wat weer gunstige toestande vir die voortbestaan van
   grondorganismes skep. Die porieë (ruimtes) in die grond waarin water en
   lug sirkuleer, is ook die woonplek (habitat) van baie kleiner
   organismes.

[wysig] Suurheidsgraad

   Die suurheidsgraad of pH van die grond is baie belangrik. Sommige
   grondorganismes en plante kan in suur grond (lae pH) leef, terwyl ander
   aan alkaliese grond (hoë pH) voorkeur gee. Die meeste plante en
   gronddiertjies verkies egter neutrale (pH van 7) of effens suur grond
   (pH van 6,5). Voorbeelde van plante wat in suur grond aard, is asaleas,
   varings, krismisrose, rododendrons, heide en proteas. Voorbeelde van
   plante wat goed in alkaliese grond groei, is lusern, koolgewasse en
   baie grootebestande plante. Voorbeelde van plante wat neutrale of
   effens suur grond verkies, is die meeste peulplante, populiere, en so
   voorts.

[wysig] Gronddiepte

   Gronddiepte is ook van groot belang. In 'n grondprofiel ('n loodregte
   deursnee van grond) kan daar gewoonlik duidelik tussen die verskillende
   horisonte (grondlae) onderskei word. Dit is eintlik die dikte van die
   bolaag wat belangrik is vir plante en gronddiertjies. 'n Nuwe bolaag
   word voortdurend dog stadig gevorm – plus-minus 30 mm in ongeveer
   vyfhonderd jaar. Goed ontwikkelde, vrugbare grond vertoon gewoonlik 'n
   dikker bolaag en meer lae as swak grond.

[wysig] Grondkleur

   Grondkleur dui ook in 'n groot mate die vrugbaarheid aan. Goeie
   leemgrond wat baie organiese materiaal (humus) bevat, is altyd
   donkerder van kleur as grond wat min humus bevat. 'n Donkerder kleur is
   dus gewoonlik 'n aanduiding daarvan dat die grond ryk aan humus en ook
   grondmikrobes (ontbinders of saprovore) is.

[wysig] Klimatiese faktore

   Lig en warmte kan in die natuur moeilik geskei word, omdat die son die
   bron van albei is.

[wysig] Lig

   Lig is van die allergrootste belang vir plante, aangesien dit
   noodsaaklik is vir fotosintese. Dit kan egter ook 'n beperkende faktor
   wees in die opsig dat oormatig skerp lig weefsels beskadig. Lig laat
   geld sy invloed hoofsaaklik deur ligintensiteit en tydsduur van
   bestraling (daglengte). By sowel plante as diere is daar baie
   interessante aanpassings waarneembaar, soos:
     * By baie diere kom daar in die epiteelweefsel van die huid pigment
       voor. Dit dien as filter en verhoed dat die ultravioletstrale van
       die son dieperliggende weefsel beskadig. Wanneer nodig, kan daar
       meer pigment gevorm word, byvoorbeeld in die Malpighi-laag van die
       mens.
     * Baie diere is naglewend, byvoorbeeld vlermuise en motte wat snags
       rondvlieg; erdwurms wat normaalweg net snags bokant die grond
       verskyn; molle wat donkerte verkies; en leeus, hase, wolwe en
       hiënas.
     * Die blare van baie plante is spesiaal aangepas by die
       ligintensiteit waaraan hulle blootgestel is, met die gevolg dat
       daar tussen lig- en skadupunte onderskei kan word. Skaduplante kan
       'n laer ligsterkte as ligplante fotosinteer.
     * Fototropisme is nog 'n belangrike wyse waarop plante hulle by lig
       aanpas. Die positiewe fototropie van plantstingels (stingels buig
       na lig) en die negatiewe fototrope van wortels (wortels groei weg
       van lig) is goed bekend. Baie slingerplante en epifiete,
       byvoorbeeld orgidieë in woude het gespesialiseerde groeiwyses om so
       meer lig te bekom.
     * Fotoperiodisme is die invloed van die daglengte (beligtingsperiode)
       op die groei van die plant. Hiervolgens kan plante ingedeel word in
       kortdagplante wat blom wanneer die beligtingsperiode korter as
       twaalf uur is, byvoorbeeld kosmos; langdagplante wat 'n
       beligtingsperiode van langer as twaalf uur nodig het om te blom; en
       neutrale plante wat heel verdraagsaam is en nie juis deur die
       daglengte beïnvloed word nie.
     * Ligintensiteit speel 'n belangrike rol in die turgor- en
       groeibewegings van plante. Sommige blomme gaan oop wanneer die
       ligintensiteit afneem, byvoorbeeld aandblomme, terwyl ander toegaan
       by 'n afname van ligsterkte, byvoorbeeld vygies. Die blare van 'n
       paar plante voer ook slaapbewegings uit wanneer dit donker word,
       byvoorbeeld Mimosa pudica.

[wysig] Warmte

   In die gematigde streke van die wêreld is plante en diere blootgestel
   aan baie groot temperatuurskommelinge tussen byvoorbeeld dag en nag,
   asook tussen somer en winter. Warmte beïnvloed nie net die
   lewensprosesse van organismes nie, maar ook hul verspreiding oor die
   aardbol.
     * Baie diere soos visse, amfibieë en reptiele, is koudbloedig
       (poikilotermies), dit wil sê hul liggaamstemperatuur wissel
       ooreenkomstig die temperatuur van die omgewing. Sulke diere is
       heeltemal onaktief as die koud is en verkeer in 'n soort
       winterslaap as die temperatuur baie laag daal. 'n Styging in die
       temperatuur stimuleer weer hul liggaamsaktiwiteite en -metabolisme.
     * Warmbloedige (homoiotermiese) diere soos voëls en soogdiere, is in
       staat om ongeag uitwendige temperatuurskommelinge 'n konstante
       liggaamstemperatuur te handhaaf. Hulle kan dus feitlik enige
       temperatuurskommelinge oorleef. Sommige warmbloediges hiberneer
       egter gedurende die koue seisoen, byvoorbeeld bere en vlermuise.
       Tydens hibernering neem die tempo van die liggaamsmetabolisme af en
       teer die diere op reserwevoedsel wat in hul liggame geberg is.
       Ander warmbloediges migreer aan die begin van die koue seisoen en
       keer in die lente terug, byvoorbeeld swaels.
     * Temperatuurskommelinge het ook 'n groot invloed op plantelewe.
       Bladwisselende bome verloor hul blare in die winter en beperk só
       hul metabolisme, byvoorbeeld platane, pupuliere, akkerboom, baie
       vrugtebome, en so voorts. Sommige plante voltooi hul lewensloop in
       een groeiseisoen en oorwinter in die vorm van saad. Hulle word
       eenjarige plante genoem. Die bogrondse dele van sommige plante
       sterf en hulle oorwinter in die vorm van onderaardse dele soos
       bolle (uie) en wortelstokke (kannas).

[wysig] Water

   Water is 'n heel belangrike ekologiese faktor, want daarsonder is lewe
   op aarde haas ondenkbaar. Behalwe dat tussen 80% en 90% van die
   liggaamsmassa van vele organismes uit water bestaan, is water
   noodsaaklik vir die fisiologiese prosesse in plante en diere. Water is
   egter nie net 'n noodsaaklikheid nie, maar ook 'n beperkende faktor.
   Die waterkringloop (watersiklus) speel 'n belangrike rol in die
   voortbestaan van plante- en dierelewe. Dit behels 'n gedurige beweging
   van water in 'n kringloop tussen doe aarde en die atmosfeer. Die
   beweging van water van die atmosfeer na die aarde word neerslag
   (presipitasie) genoem. Neerslag sluit in dou, mis, hael, sneeu en
   reënval. Behalwe dat neerslag die aarde en organismes van vog voorsien,
   absorbeer reën, sneeu, dou, hael, en so voorts warmte en word die
   grond, watermassas en aanwesige organismes so afgekoel. Water wat op
   die grond val, word gedeeltelik deur die bolaag geabsorbeer (kapillêre
   en higroskopiese water). 'n Deel daarvan spoel weg op die oppervlak,
   vorm stroompies, spruite en riviere en bereik later mere en oseane. 'n
   Ander deel van die water kan deur die bolaag dreineer na die onderlae
   en die watertafel. Dit word infiltrasie genoem. Hierdie water bereik
   deur fonteine weer die oppervlak of kan gedurende droë tydperke deur
   kapillêre beweging van die waterval af opwaarts deur die grondlae na
   die oppervlak beweeg. Water bereik weer die atmosfeer deur verdamping
   vanaf die groot wateroppervlaktes (70% van die aardoppervlakte), direk
   uit die grond en deur die transpirasie van plante. Baie plante en diere
   vertoon aanpassings ten opsigte van water:
     * Varswaterassosiasies sluit plante en diere in wat uitsluitlik of
       gedeeltelik in vars water lewe, byvoorbeeld waterlelies, baie alge,
       watergras, visse, vaswaterslakke, waterinsekte, insektelarwes,
       paddavisse, krappe, en so voorts.
     * Seewaterassosiasies sluit plante en diere in wat net in soutwater
       lewe, byvoorbeeld vele seevisse, haaie, walvisse, seewiere, en so
       voorts.
     * Landassosiasies sluit soorte in wat in uiters droë toestande kan
       lewe en ook dié wat oor 'n konstante, voldoende watervoorraad moet
       beskik om te kan voortbestaan. Volgens hul waterbehoeftes en ook
       hul vermoë om in omgewings met meer of minder beskikbare water te
       leef, kan plante soos volg ingedeel word:
          + Hidrofiete is plante wat altyd in water leef, soos
            waterlelies.
          + Mesofiete groei in dele wat nie te nat of te droog is nie,
            soos populiere.
          + Xerofiete is plante wat in uiters droë toestande kan groei,
            soos vetplante. Hierdie groogteplante het gewoonlik dik,
            vlesige blare of klein blaartjies, ingesinkte huidmondjies, 'n
            besonder dik kutikula en goed ontwikkelde wortelstelsels. Baie
            woestynplante beskik oor die vermoë om ná 'n reënbui in 'n
            baie kort tydperk ('n paar weke) hul siklus van ontkieming,
            groei, blom en saadvorming te kan voltooi.
     * Baie woestyndiere lewe in gate waar dit koeler as op die oppervlak
       is en is veral gedurende die vroeë aand, die nag en die vroeë
       oggend aktief, omdat dit dan koeler en die persentasie vog in die
       atmosfeer groter is.
     * Baie van hierdie diere drink nooit water nie, byvoorbeeld
       kangaroerotte. Hulle verkry die vog wat hul liggame nodig het uit
       die voedsel wat hulle eet en/of uit 'n neweproduk wat gedurende
       oksidasie in hul weefsels gevorm word. Verder skei sommige,
       byvoorbeeld reptiele en insekte, hul stikstofbevattende afval in
       die vorm van feitlik droë uriensuur uit en behou sodoende
       liggaamsvog. Sommige diere in droë streke drink baie ongereëld
       water en kan ook lank sonder water klaarkom, soos springbokke,
       gemsbokke en basterhartbeeste.
     * Sommige ondergrondse diere, byvoorbeeld erdwurms en duisendpote,
       grawe dieper namate die boonste lae van die grond droër word.
     * Sprinkaaneiers broei slegs ná die eerste reën en selde almal
       tegelyk uit.

[wysig] Atmosferiese gasse

   Die lug wat ons omring, oefen regstreeks 'n invloed op alle lewende
   organismes uit. Die belangrikste gasse wat plante- en dierelewe
   beïnvloed, is waterdamp, suurstof, koolstofdioksied en stikstof. Van
   hierdie gasse is dit net waterdamp wat in wisselende hoeveelhede in die
   atmosfeer voorkom en dus 'n beperkende invloed op terrestriële habitat
   kan hê. Dit ander gasse is in redelik konstante hoeveelhede (ongeveer
   21% suurstof, 0,03% koolstofdioksied, 79% stikstof) in die atmosfeer
   teenwoordig. In water en grond is die hoeveelhede egter selde konstant
   en wissel dit van plek tot plek en van tyd tot tyd. Met die
   uitsondering van anaërobiese bakterieë (bakterieë wat sonder suurstof
   lewe) en 'n paar ander organismes het al wat lewe, vry suurstof vir hul
   voortbestaan nodig. Landlewende vorme neem direk uit die atmosfeer op,
   waterlewendes uit die water en grondorganismes uit die lug tussen die
   gronddeeltjies. Water bevat normaalweg baie minder opgeloste suurstof
   as lug (1 000 cm^3 atmosferiese lug bevat ongeveer 200 cm^3 suurstof,
   teenoor die net ongeveer 10 cm^3 suurstof in 1 000 cm^3 water).
   Organismes wat in diep water lewe, het dus 'n nog groter probleem,
   omdat die persentasie suurstof dieper in die water aansienlik laer is.
   Die rede hiervoor is dat die suurstof van die atmosfeer wat die
   hoofbron van suurstof in die water is, in die oppervlakwater oplos en
   dat plante wat gedurende fotosintese suurstof vrystel, hoofsaaklik in
   vlakker water voorkom. Die hoeveelheid suurstof neem ook dieper in die
   grond af, met die gevolg dat plante wat gedurende fotosintese suurstof
   vrystel, hoofsaaklik in vlakker water voorkom. Hoe meer poreus grond
   is, hoe meer lug kan dit bevat. Lug in grond word egter deur 'n oormaat
   water in die grond verplaas. 'n Gebrek aan suurstof in dieper grondlae
   en diep water is dus 'n beperkende faktor ten opsigte van die
   voortbestaan van lewe.

   Koolstofdioksied in die atmosfeer is ook een van die bronne van die
   koolstofdioksied in water en grond. Dit word egter ook tydens
   respirasie by water- en grondlewende organismes en deur die ontbinding
   van organiese stowwe vrygestel. Die persentasie koolstofdioksied in
   grond is dikwels aansienlik hoër as dié in die atmosfeer, omdat die
   swaar gas moeilik uit die grond diffundeer.

   Stikstof is noodsaaklik vir die opbou van sommige organiese molekule,
   byvoorbeeld proteïen. Stikstof in grond word gedurig deur deur
   stikstofbindende organismes (knoppiesbakterieë) en ook uit die
   atmosfeer (donderstorms) aangevul en in die vorm van nitrate in plante
   beskikbaar gestel.

[wysig] Ekologiese aanpassings by atmosferiese gasse

     * Aangepaste gaswisselingoppervlakte by diere, byvoorbeeld kieue van
       visse en krewe, naakte dun, klam, bloedvatryke vel van erdwurms, en
       so voorts.
     * Baie dun epidermis en die afwesigheid van 'n kutikula by
       onderwaterplante sodat gaswisseling vrylik kan plaasvind.
     * Lugholtes by drywende plante waarin lug geberg kan word vir
       gaswisseling en wat ook help om die plant drywend te hou,
       byvoorbeeld waterhiasinte.
     * Huidmondjies aan die dorsale vlak van drywende blare vir direkte
       gaswisseling tussen blare en die atmosfeer.
     * Die vermoë van sommige waterinsekte om lugborrels onder die water
       in te neem vir gaswisseling, byvoorbeeld waterkewers.
     * Lugbuise (snorkels) van sommige insektelarwes wat in water lewe,
       wat die gaswisselingoppervlakte direk met die atmosfeer in
       verbinding bring, byvoorbeeld muskiete.
     * Bewegende lug (wind) bring ook aanpassings mee wat in die
       "windstreke" van Suid-Afrika duidelik waarneembaar is. Storms
       beskadig plante en wind verhoog die spoed van transpirasie en
       verdamping met 'n gevolglik groter waterverlies by lewende
       organismes. Wind lei dus tot die ontwikkeling van kleiner blaare
       aan blootgestelde plante, bevorder wortelstelsels en beperk dikwels
       die lengtegroei van plante.

[wysig] Vuur

   As 'n ekologiese faktor is vuur waarskynlik net so belangrik en normaal
   soos temperatuur, lig of enige ander faktor. Beheerde brande kan
   trouens 'n uiters waardevolle ekologiese faktor wees. Vuur is egter ook
   'n belangrike beperkende faktor, veral omdat die mens dit beter kan
   beheer as enige ander beperkende faktor. Daar word tussen twee soorte
   brande onderskei, naamlik kroonvure, dit wil sê allesvernietigende vure
   soos groot bosbrande, en oppervlakvure, wat beheer word sodat bome en
   ander groter plante nie baie beskadig word nie. Kroonvure moet altyd
   verhode word, omdat dit 'n uiters beperkende faktor is wat die hele
   biotiese gemeenskap vernietig (plante en diere brand dood, saad word
   vernietig, en so voorts). Die doel van oppervlakvure is om beter
   weiveld aan grasvreters te verskaf, om die indringing van ongewenste
   houtagtige gewasse in grasveld te voorkom, en om tydelike migrasies te
   veroorsaak en so wisselweiding af te dwing, byvoorbeeld in wildtuine.

   Brande kan ook die ontkieming en verspreiding van saad stimuleer. In
   die geval van byvoorbeeld hekea is hierdie effek ongewens in
   Suid-Afrika. Hierdie indringerplant verdring die inheemse plantegroei.
   Beheerde brande met lank genoeg tussenpose kan die groei van sekere
   proteas en ander plante wat in fynbos voorkom, bevorder. Skynbaar
   uitgestorwe spesies, soos die vleiroos (Orothamnus zeyheri) is ná
   brande herontdek.

   Daar is al bewys dat jong gras wat ná 'n brand uitspruit, nie net deur
   grasvreters verkies word nie, maar ook voedsamer is. Gewoonlik bereik
   gras ná 'n brand en reën binne ses weke weer volle wasdom. Baie
   veldbrande word deur weerlig in die vroeë lente veroorsaak.
   Kwaadwillige brandstigting en brande wat as gevolg van nalatigheid
   ontstaan, kom egter al hoe meer voor. Alle onbeheerde en onbeplande
   brande moet voorkom word.

[wysig] Biotiese (lewende) komponente

          Sien ook: Lewe.

   Die biotiese afdeling bestaan uit twee basiese komponente.

[wysig] Die outotrofe komponent

   Uit die verklaring van die woord "outotrofe" (Grieks: autos = self +
   trophos = voeder) is dit duidelik dat hierdie organismes selfvoedend
   is. Hulle is dus hoofsaaklik groen plante wat deur fotosintese in staat
   is om uit anorganiese grondstowwe organiese materiaal (byvoorbeeld
   koolhidrate) op te bou en terselftertyd die stralingsenergie (lig) van
   die son in die organiese materiaal as bindingsenergie vas te lê.
   Hierdie outotrofe organismes, wat ook as produseerders bekend staat,
   sluit 'n baie wye verskeidenheid in – van baie groot bome, struike en
   kruide tot kleiner mosplante en mikroskopiese waterplantjies
   (fitoplankton) (Grieks: phyto = plant + plankton = drywende lewe).

[wysig] Die heterotrofe komponent

   Organismes wat heterotrofies (Grieks: heteros = verskillend + trophos =
   voeder) leef, gebruik die komplekse verbindings wat deur die outotrofe
   organismes opgebou is. Alhoewel sommige plante ook 'n heterotrofe
   bestaan voer, is dit veral diere wat so 'n lewenswyse handhaaf. Hierdie
   heterotrofe organismes, wat ook verbruikers genoem word, kan òf primêre
   òf sekondêre verbruikers wees. Elk van die vlakke van die heterotrofe
   komponent, naamlik produseerders, primêre verbruikers, sekondêre
   verbruikers en ontbinders, vorm 'n voedings- of trofiese vlak. Al die
   produseerders (groen plante) vorm dus die eerste trofiese vlak, die
   primêre verbruikers (herbivore) die tweede trofiese vlak, die sekondêre
   verbruikers (predatore) die derde trofiese vlak en die ontbinders die
   laaste trofiese vlak.

[wysig] Primêre verbruikers

   Die primêre of eerste verbruikers is hoofsaaklik plantetende diere of
   herbivore. Hulle lewe uitsluitlik direk van die produseerders (groen
   plante). 'n Baie wye verskeidenheid kan hier onderskei word – van baie
   klein soorte wat klein soorte van klein groen waterplante (alge) lewe
   tot groot herbivore wat die sappige groeipunte en jong blare in die
   boomtoppe kan afpluk. Voorbeelde is: watervlooie, tuinslakke,
   sprinkane, vlinders, muise, konyne, rooibokke, koedoes en kameelperde.

[wysig] Sekondêre verbruikers

   Die sekondêre verbruikers is die predatore wat van herbivore (primêre
   verbruikers) en/of ander predatore lewe. Hulle is dus hoofsaaklik
   vleiseters. Sommige sekondêre verbruikers vang altyd hul eie lewende
   prooi. Hulle word karnivore genoem. Ander sekondêre verbruikers lewe
   weer hoofsaaklik van dooie diere, maar vang soms wanneer hulle baie
   honger is ook lewendige diere. Hierdie verbruikers is aasvreters.
   Voorbeelde is: leeus, wolwe, jakkalse, krokodille, aasvoëls, arende,
   valke, slange, akkedisse, spinnekoppe, en so voorts.

[wysig] Omnivore

   Omnivore (Latyn: omnis = alles + vorare = te vreet) is diere wat sowel
   plante- as dieremateriaal eet, byvoorbeeld vrugte, insekte en kleiner
   diere. Omnivore leef dus ook heterotrofies en is gevolglik soms primêre
   en soms sekondêre verbruikers. Voorbeelde is: bere, varke, bobbejane,
   ape, rotte, vele voëlsoorte, krewe, krappe, vele insekte en die mens.

[wysig] Ontbinders

   Die ontbinders word dikwels ook die mikroverbruikers of die saprovore
   genoem. Hulle is ook heterotrofe organismes en voer 'n saprofitiese
   bestaan. Hulle is in staat om komplekse organiese verbindings af te
   breek in eenvoudiger stowwe wat aan die omgewing vrygestel en weer deur
   die produseerders opgeneem word. Voorbeelde is: bakterieë en swamme
   (fungi).

[wysig] Onderlinge wisselwerking

          Hoofartikel: Onderlinge wisselwerking in die biotise komponent
          van 'n ekostelsel.

   In die ekostelsel is daar 'n gedurige onderlinge wisselwerking tussen
   die organismes, omdat baie organismes in een gemeenskap saam woon.
   Herbivore is afhanklik van die produseerders en die predatore is weer
   afhanklik van die herbivore en/of ander karnivore. Alle dooie plante en
   diere word deur die ontbinders ontbind. Op hierdie wyse word die
   omgewing skoongehou. Dit is goeie voorbeelde van die gedurige
   wisselwerkng en toon baie duidelik die indirekte of direkte onderlinge
   afhanklikheid tussen organismes.

[wysig] Sien ook

     * Biodiversiteit
     * Biologie
     * Ekologie

   Kategorie: Natuurwetenskap

