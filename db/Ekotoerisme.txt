Ekotoerisme


   Die meeste definisies van ekotoerisme het vier basiese elemente gemeen,
   naamlik:
     * (1) Die toeris se ondervinding in 'n natuurlike omgewing;
     * (2) Ekologie, sowel as kultuur;
     * (3) Opvoeding oor en vertolking van die natuur;
     * (4) Plaaslike ekonomiese voordele.

   Die meeste natuurlike gebiede in Suid-Afrika waar ekotoerisme bedryf
   word, is binne beskermde of groot wildplaasgebiede geleë. Ekotoerisme
   vorm deel van die nie-verbruikende benutting van natuurlike gebiede en
   word dikwels voorgehou as die mees ekonomiese en onderhoubare manier om
   sulke gebiede te benut. Behoudgerigte en diereregtegroepe bevorder
   ekotoerisme hoofsaaklik as teenvoeter vir verbruikende benuttingsvorms
   soos die jag of uitdun van wild. Ongelukkig is daar egter dikwels nie
   genoeg begrip van die toepassing van volhoubare ekotoerisme in
   natuurlike of wildgebiede nie.

   Inhoud

        * 1 Die begrip van ekotoerisme
        * 2 Ontwikkeling en volhoubaarheid
        * 3 Menslike interaksie
        * 4 Belang van ekotoerisme
        * 5 Bedreigde ruimtes
        * 6 Intrinsieke eienskappe van die natuur
        * 7 Omgewingsbedreiging

[wysig] Die begrip van ekotoerisme

   Ekotoerisme kan slegs volhoubaar wees as die volgende begryp word:

   Wetenskaplik onderskrewe natuurlike verskynsels prikkel baie van die
   ervarings wat mense in natuurlike omgewings beleef. As dit nie so was
   nie, sou mense dié ervarings ewe geredelik in winkelsentrums kon beleef
   as in die natuur - veral wat die geestelike ervarings betref. Die
   menslike verstand dra egter belangrike komponente by tot die individu
   se belewenis van die natuur. Ons het ook ontvanklikheid nodig om bewus
   te word van dié ervarings: Hoewel die meeste mense wat die natuur
   besoek wel dié geesteservarings beleef, is hulle nie noodwendig bewus
   van die betekenis daarvan nie omdat hulle nie oor die nodige
   ontvanklikheid beskik nie. Geesteservarings benodig dus sowel 'n
   innerlike as 'n uiterlike dimensie. Om dit anders te stel: Mense is
   bewus van die feit dat hulle die natuur om die voor die hand liggende
   redes besoek, soos om te ontspan, wild te sien, na voëls te kyk of vis
   te vang. Onbewustelik ervaar hulle egter die intrinsieke kwaliteite van
   die natuur. Dit is die geestelike betekenis - die ware rede waarom
   mense oor en oor na natuurlike plekke terugkeer - en die rede vir 'n
   groeiende ekotoerismebedryf. Die vraag ontstaan: Sal ons kan byhou in
   daaglikse omstandighede sonder dié "onbewuste" natuurervaring?

[wysig] Ontwikkeling en volhoubaarheid

   Suid-Afrika is vinnig aan die ontwikkel, veral wat sy potensiaal as 'n
   ekonomies haalbare ekotoerismebestemming betref. Dit is belangrik om
   die natuurlike omgewing te bewaar om ekonomiese groei op dié gebied te
   handhaaf. Dit is ewe belangrik om die bevolking in te lig oor die
   voordele van bewaring. Dit kan gedoen word deur:
     * (1) Bewusmaking,
     * (2) Die oordra van kennis en
     * (3) Die verkryging van samewerking.

   Die behoud van biodiversiteit, ekostelselfunksie, ekologiese prosesse
   en genetiese diversiteit is sommige van die doelwitte wat in beskermde
   gebiede bestuur word om volhoubare benutting te verseker. Dit is
   aanvaarde praktyk waar verbruik plaasvind, maar kan net verkry word
   waar gebiede groot genoeg is om toe te laat vir natuurlike prosesse, of
   waar kleiner gebiede aktief bestuur word om ewewig te handhaaf.
   Dieselfde begrip geld vir ekotoerismepraktyke. Gebiede word dikwels
   ontwikkel sonder beplanning, of ekotoerisme word nie aktief bestuur
   nie, sodat die intrinsieke kwaliteite van die natuur verlore gaan. Die
   boublokke vir positiewe ervarings is dan nie meer beskikbaar nie. In
   dié stadium begin mense soek na ander bestemmings en keer hulle nie
   terug na die gebied nie. Dit kom neer op onvolhoubare
   ekotoerismepraktyk.

[wysig] Menslike interaksie

   Ekologiese probleme is dikwels die gevolg van die mens se optrede ten
   opsigte van die natuur. Dié optrede word grootliks bepaal deur ons
   siening van ons plek in die natuur, asook ons kennis van die natuur.
   Die mens staan nie buite die natuur nie, maar vorm deel daarvan. Ons is
   bloot een van die baie spesies op aarde. Is dit dus moontlik dat ons
   tuis voel in die natuur - tussen ander spesies - omdat ons deel van die
   geheel vorm? Dit lyk asof mense dit nodig vind om te "ontsnap" van hul
   eie spesie en die kunsmatige wêreld wat hulle geskep het om ontspanning
   en stresverligting in die natuur te vind. "Ekologie" kan gesien word as
   'n term wat nie net die biologiese wêreld insluit nie, maar ook
   kulturele, sosiale en menslike verhoudinge. Ekotoerisme plaas in al dié
   gevalle die klem op die menslike ervaring. Daar is tans nie net 'n
   toename in besoekers aan natuurlike plekke nie, maar ook 'n aanvraag na
   al meer afgeleë bestemmings. Daarby word die natuur toenemend ingespan
   in sekere beradingspraktyke. Dit lyk asof mense al meer besef hoe
   belangrik die natuur vir hul geestesgesondheid is. Die logiese
   afleiding is dat meer ongerepte gebiede beskerm behoort te word en nie
   ontwikkel moet word nie. Ongelukkig is dit nie wat gebeur nie. 'n
   Toneel wat hom dikwels afspeel, is: Enkele mense kom af op nuwe,
   ongerepte bestemmings. Hulle word gevolg deur avontuurlike stappers en
   kampeerders. Nog besoekers daag op en uiteindelik word geriewe op
   aanvraag gebou. Dié sogenaamde "ontwikkeling" vernietig dit waarvoor
   mense in die eerste plek gekom het. Wat sal met mense se
   natuurervaringe gebeur as ons toelaat dat omgewingsbedreigings, wat
   deur die mens self geskep word, intrinsieke natuurwaardes vernietig?
   Hoe sal ons byhou sonder die gerusstelling wat ons in die natuur vind?

[wysig] Belang van ekotoerisme

   Uit die aard van die saak is ekotoerisme belangrik vir die ekonomiese
   bevoordeling van plaaslike gemeenskappe. Maar wat van die oorlewing van
   die mensdom? Wat sal individue motiveer en inspireer as daar geen
   natuurlike en ongerepte plekke sou oorbly nie? In die ongerepte natuur
   kan ons deel hê in iets wat, indien nie ewig nie, ten minste langdurig
   is in vergelyking met die menslike lewensduur. Dit is gerusstellend in
   die lig van die mens se sterflikheid en die tydelikheid van alles
   waarvoor ons omgee. Dit is nie die abstrakte idee van duursaamheid wat
   ons in die wildernis teëkom nie, maar die ervaring van duursaamheid wat
   belangrik is. Sonder dié idee sou ons ervaring "blind" wees, soos wat
   die filosoof Immanuel kant in 1929 geskryf het: "Gedagtes sonder inhoud
   is leeg, intuïsies sonder begrip is blind." In die natuur kom ons die
   goddelike, of die analoog daarvan, teë, omdat ons van aangesig tot
   aangesig kom met oeroue dinge en tydlose siklusse. Wanneer ons snags
   opkyk na die sterre, word ons herinner aan hul ouderdom en die
   geweldige misterie waarin ons lewens gehul is. Om deur die Richtersveld
   te bestuur of in die Grand Canyon af te klim is om onsself te voel
   afdaal in 'n tydlose ryk. Ons kan oor hierdie dinge in handboeke lees -
   maar wanneer ons hulle in die natuur teëkom, is dit dié regstreekse
   kontak wat van die natuurervaring 'n geesteservaring maak.

   Wanneer ons die natuur besoek, ondervind ons 'n beeld of analoog van
   die goddelike wat tot ons diepgewortelde spiritualiteit spreek. Oeroue
   rotse en oseane, die oënskynlik eindelose ritmes van die lewe en die
   jaargetye herinner ons daaraan dat ons deel van iets nimmereindigend
   is. Die geweldige uitgebreidheid en asemrowende krag van wilde plekke,
   en selfs hul ongeërgdheid teenoor ons, is nog 'n bron van geestelike
   gerusstelling. In vergelyking met die wilde natuur lyk ons persoonlike
   probleme, en selfs die onderlinge geskille van die menslike ras, nietig
   genoeg om vergeet te word. Die natuur bevorder die aflegging van die
   self wat in elke spirituele tradisie ingeskryf staan. Dit trek ons weg
   van ons eie klein probleempies in die rigting van vereenselwiging met
   'n groter geheel. Dié beweging word versterk deur fisieke verwydering
   van die tonele wat ons daagliks sien en die oorsake van ons alledaagse
   kwellinge, en deurdat van ons vereis word om ons aandag toe te spits op
   enkele diepgaande en onmiddellike sake. Ons word verder deur die
   skoonheid van die natuur gerusgestel en na buite getrek - weg van die
   self en in ons omgewing in.

[wysig] Bedreigde ruimtes

   Soos McKibben egter aangedui het, word die natuurlike landskappe wat
   vir ons spirituele ervarings sorg, bedreig - en saam met hulle die sin
   van die natuur as die toneel van ontsagwekkende kragte en tydlose
   siklusse, 'n plek onaangeraak deur menslike drama. Daar moet besef word
   dat die ervaring wat mense in die natuur waardeer, net beskikbaar is
   wanneer die natuur in 'n onontwikkelde toestand is, of as die gebied so
   bestuur word dat die besoeker dit steeds as sodanig ervaar. Die
   toestand van 'n plek is dus een van die belangrikste faktore wat die
   volhoubaarheid van enige ekotoerismeprojek bepaal. In Suid-Afrika is
   die natuurlike gebiede waar toestande ideaal is vir positiewe
   natuurervaringe vinnig besig om te krimp: Net drie persent van die land
   word amptelik deur wetgewing beskerm, terwyl nog 14% deur private
   eienaars "beskerm" word as wildplase. Dit beteken dat daar baie min
   afgeleë en onontwikkelde natuurlike gebiede in Suid-Afrika oor is. Dit
   is, inderdaad, eerder 'n geval van bedreigde spasies as bedreigde
   spesies. Die oorblywende gebiede behoort dus uiters versigtig ontwikkel
   of gebruik te word om te verseker dat die huidige geslag nie die laaste
   is wat baat vind by dit wat ekotoerisme kan bied nie.

[wysig] Intrinsieke eienskappe van die natuur

   As mens aanneem dat ekotoerismebestemmings in Suid-Afrika "ongerep"
   moet bly, is 'n begrip van wat mense wil hê en waarom hulle bepaalde
   gebiede besoek van uiterste belang. Dit gaan nie oor vyfsterverblyf met
   lugreëling, uithalerkookkuns en uitsonderlike luuksheid nie, maar oor
   die intrinsieke eienskappe van die natuur. Dié eenvoudige feit word
   dikwels verontagsaam, of gaan ontwikkelaars verby omdat hulle onbewus
   is daarvan. Die eindresultaat is oorontwikkelde gebiede wat die
   landskap blywend ontsier. Dit lei tot 'n verlies aan belangstelling in
   die gebied, en uiteindelik tot 'n verlies aan inkomste en broodnodige
   werk vir die plaaslike gemeenskap. Met behoorlike ontwikkeling en
   bestuur van geriewe en infrastruktuur hoef die teenwoordigheid van die
   mens by 'n ekotoerismebestemming nie sigbaar te wees nie. As
   ontwikkeling goed beplan word met samewerking tussen professionele
   kundiges op alle terreine, behoort dié ontwikkeling nie die
   natuurlikheid van die gebied aan te tas nie. Met die ontwikkeling van
   randgebiede kan die kerne van die meeste gebied onaangeraak gelaat
   word. Die indeling in sones kan verskillende ervarings verseker en
   voorsiening maak vir mense met verskillende vlakke van bewustheid oor
   die natuur. Die tegnologie wat hiervoor nodig is, is geredelik
   beskikbaar, maar word blykbaar selde toegepas. Die belangrikste
   probleme is steeds onkunde en onvolhoubare ekonomiese doelwitte, waar
   korttermyn-doelwitte bepaal watter ontwikkeling plaasvind en die
   langtermyn-uitwerking verontagsaam word.

[wysig] Omgewingsbedreiging

   Wat sal gebeur met die waarneming van die ongerepte natuur as 'n
   tasbare analoog van die goddelike wanneer klimaatveranderinge en ander
   omgewingsbedreigende faktore die aangesig van die natuur verander? Sal
   ons steeds positief voel oor die natuur - en sal die natuur steeds
   dieselfde positiewe uitwerking op menslike geestesgesondheid hê as ons
   moet toekyk hoe net bepaalde spesies uitsterf - soos reeds die geval is
   - maar ook hele ekostelsels? Dié dilemma het die afgelope jare gelei
   tot die begrip van "omgewingsintelligensie". Soos Clinebell dit stel:
   "Heelparty aardgeletterde mense… ervaar by voorbaat 'n aansienlike
   gevoel van rou oor die vooruitsig van toekomstige verliese in die
   natuur. Vooruitlopende rou is veral algemeen onder kinders en jongmense
   wanneer hulle bewus raak van die toenemend bedreigde toekoms van die
   natuurlike wêreld… waarin hulle gaan leef." Die oorlewing van die
   planeet - en van die mensdom - kan daarvan afhang of wêreldwye
   bewustheid van die belang van die natuur vir menslike ondervinding
   verhoog kan word. Dit kan gedoen word deur die ontwikkeling van dié
   soort intelligensie onder ons medemense aan te moedig.
   Kategorieë: Natuur • Kultuur • Ekonomie • Opvoedkunde

