Elektromagnetisme


   Elektromagnetisme of elektromagnetika, is die studie van elektriese en
   magnetiese velde.

   In elektromeganiese energie-oordrag, transmissiestelsels wat teen RF
   radiofrekwensies funksioneer, golfleiers wat teen mikrogolf of optiese
   frekwensies funksioneer en die ontwerp van antennas, is 'n deeglike
   kennis van die gedrag van elektriese en magnetiese velde essensieel.
   Stroombaanteorie beskryf die verband tussen spanning en stroom en is
   grotendeels gebaseer op Ohm se wet. Terwyl dit dikwels voldoende is in
   elektriese ontwerpstoepassings, word hierdie wette omver gewerp wanneer
   daar teen hoë frekwensies gewerk word. Om hier agter die kap van die
   byl in te kom, moet elektromagnetiese veldteorie verstaan word. Ohm se
   wet is as't ware 'n spesiale geval in veldteorie.

[wysig] Geskiedenis

   'n Magdom navorsers was direk en indirek betrokke by die ontwikkeling
   van die beginsels van elektromagnetiese teorie. Hulle sluit onder
   andere die volgende in: Oersted, Lorentz, Karl Friedrich Gauss, Charles
   Coulomb, André-Marie Ampére, Michael Faraday, Maxwell sowel as Hertz.

   In 1820 het Hans Christian Oersted, 'n Sweedse professor van fisika, 'n
   verband tussen elektrisiteit en magnetisme aangekondig.

   James Clerk Maxwell, 'n Skotse professor van natuurlike filosofie,
   staan egter kop en skouers bo alle wetenskaplikes in hierdie rigting
   uit. Hy het breedvoerige wiskundige analises uitgevoer en dié stel
   vergelykings opgestel waarin al die verskeie bydraes van sy voorlopers
   op die terrein van elektrisiteit en magnetisme saamgevat word. Hierdie
   stel vergelykings is dan ook na hom vernoem.

   Maxwell se vergelykings beskryf die evolusie van elektromagnetiese
   velde in drie dimensies soos wat tyd verloop. Sy vergelykings is
   elegant en eenvoudig en sowaar 'n intellektuele prestasie vergelykbaar
   met dié van Isaac Newton - iets waarvan alle studente van fisika bewus
   moet wees.

   In 1888 het 'n Duitse fisikus, Heinrich Rudolph Hertz, deur middel van
   eksperimentele ondersoek van lae-frekwensie elektromagnetiese golwe,
   Maxwell se voorspellings en vergelykings gestaaf.

[wysig] Teorie

   Elektromagnetiese teorie is 'n gevorderde vakgebied en 'n deeglike,
   analitiese verduideliking daarvan behels die oplossing Maxwell se
   vergelykings vir verskillende gevalle. Die wat belangstel word verwys
   na bron [1]. 'n Meer grafiese, eenvoudige verduideliking sal hier
   gebied word.

[wysig] Verwysings

     * [1] Hermann A. Haus and James R. Melcher, "Electromagnetic Fields
       and Energy", pp.1-37, Prentice Hall Inc. 1989.
     * [2] http://www.lightandmatter.com/area1book4.html - 'n e-boek (HTML
       of pdf) oor elektrisiteit en magnetisme

   Kategorie: Elektromagnetisme

