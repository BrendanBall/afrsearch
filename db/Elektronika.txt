Elektronika


   Elektronika is die studie van die vloei van ladings deur verskeie
   materiale en toestelle soos halfgeleiers, resistors, induktors,
   kapasitors, nanostrukture en vakuumbuise. Alle toepassings van
   elektronika behels die oordra van elektriese seine en/of inligting.
   Elektronika word beskou as 'n teoretiese vertakking van fisika maar die
   ontwerp en konstruksie van elektroniese stroombane om praktiese
   probleme op te los is noodsaaklike tegnieke in die velde van
   elektroniese- en rekenaaringenieurswese.

   Die studie van nuwe halfgeleiertoestelle en verwante tegnologie word
   soms ook as 'n vertakking van fisika beskou. Hierde artikel fokus op
   die ingenieursaspekte van elektronika. Ander belangrike onderwerpe wat
   ook van toepassing is, is elektroniese afval en
   beroepsgesondheidsimpakte van die vervaardiging van
   halfgeleiertoestelle.

   Inhoud

        * 1 Oorsig van elektroniese stelsels en -stroombane
        * 2 Elektroniese toestelle en komponente
        * 3 Soorte stroombane
             + 3.1 Analoë stroombane
             + 3.2 Digitale stroombane

[wysig] Oorsig van elektroniese stelsels en -stroombane

   Kommersiële digitale voltmeter wat gebruik word om 'n prototipe na te
   gaan
   Kommersiële digitale voltmeter wat gebruik word om 'n prototipe na te
   gaan

   Elektroniese stelsels word gebruik om 'n wye verskeidenheid take te
   verrig. Die hoofgebruike van elektroniese stroombane sluit in:
    1. Die beheer en verwerking van data.
    2. Die omskakeling van/na en verspreiding van elektriese krag.

   Beide hierdie toepassings behels die skep en/of bespeuring van
   elektromagnetiese velde en elektriese strome. Al is elektriese energie
   al vir 'n geruime tyd voor die laat 19^de eeu gebruik vir die
   versending van data oor telegraaf- en telefoonlyne, het die
   ontwikkeling van elektronika eers eksponensieël begin groei na die
   uitvinding van die radio.

   Een benadering tot die studie van 'n elektroniese stelsel is om dit as
   volg in drie dele te verdeel:
     * Toevoere – Elektroniese of meganiese sensore (of oorvormers).
       Hierdie toestelle neem seine/inligting vanaf 'n eksterne bron uit
       die fisiese wêreld en skakel hierdie seine/inligting om na
       elektriese strome/-spanning of digitale (hoë/lae) seine in die
       stelsel.

     * Seinverwerking – Hierdie stroombane dien om die toevoerseine te
       manipuleer, te interpreteer en om te skakel om hulle sodoende
       nuttig te maak vir 'n verlangde toepassing. Onlangs is baie
       komplekse seinverwerking moontlik gemaak deur gebruik te maak van
       digitale seinverwerkers.

     * Afvoere – Aandrywers of ander toestelle (soos omvormers) wat
       stroom-/spanningseine terug na 'n nuttige fisiese vorm omskakel
       (deur bv. 'n fisiese taak te verrig deur 'n motor te draai).

   'n Televisiestel is 'n voorbeeld van 'n stelsel wat die drie dele
   bevat. Die televisie se toevoer bestaan uit 'n uitsending (wat deur 'n
   antenna ontvang word en deur 'n kabel na die stel gevoer word) wat na
   'n stroom-/spanningsein omgeskakel word wat deur die toestel gebruik
   kan word. Seinverwerkingstroombane binne-in die televisie onttrek
   inligting vanuit die sein wat helderheid, kleur en klankvlakke bepaal.
   Afvoertoestelle skakel dan hierdie inligting weer om na 'n fisiese
   vorm. 'n Katodestraalbuis skakel elektroniese seine om na 'n beeld op
   die skerm. Magneetgedrewe luidsprekers skakel seine om na hoorbare
   klanke.

[wysig] Elektroniese toestelle en komponente

   'n Elektroniese komponent is enige fisiese eenheid in 'n elektroniese
   stelsel waarvan die doel is om die elektrone of hulle betrokke velde te
   beïnvloed op 'n manier wat konsekwent is met die beoogde funksie van
   die elektroniese stelsel. Komponente word gewoonlik aan mekaar verbind
   deur dit op 'n gedrukte stroombaan vas te soldeer om 'n elektroniese
   stroombaan te skep met 'n spesifieke funksie (soos bv. 'n versterker,
   radio-ontvanger of ossilleerder). Komponente kan indiwidueel verpak
   word of in minder of meer komplekse groepe as geïntegreerde stroombane.

[wysig] Soorte stroombane

[wysig] Analoë stroombane

   Die meeste analoë elektroniese toestelle soos radio-ontvangers word
   saamgestel vanuit 'n kombinasie van 'n paar basiese stroombane. Analoë
   stroombane gebruik 'n kontinue reeks spannings in teenstelling met die
   diskrete spanningsvlakke wat in digitile stroombane aangetref word.
   Goeie voorbeelde van analoë stroombane sluit vakuumbuis- en
   transistorversterkers, operasionele versterkers en ossileerders in.

   Sommige analoë stroombane kan digitale of selfs mikroverwerkertegnieke
   benut om hul basiese werkverrigting te verbeter. Hierdie soort
   stroombaan word dan gewoonlik ook 'n 'gemengde sein' stroombaan genoem.
   Daar bestaan heelwat stroombane waar die onderskeid tussen analoog en
   digitale verwerking nie so duidelik is nie omdat die stroombane
   elemente van beide bevat.

[wysig] Digitale stroombane

   Digitale stroombane is elektriese stroombane wat gebaseer word op 'n
   diskrete aantal spanningsvlakke. Digitale stroombane word dikwels
   gebruik om Boolse algebra fisies voor te stel en vorm die basis van
   alle digitale rekenaars. Baie ingenieurs gebruik die begrippe "digitale
   stroombaan", "digitale stelsel" en "logika" as sinonieme wanneer hulle
   oor digitale stroombane praat.

   In die meeste gevalle word kan 'n nodus in 'n stelsel twee toestande
   voorstel, dikwels voorgestel deur twee spanningsvlakke wat "Laag" of
   "Hoog" genoem word. Dikwels sal "Laag" naby nul volt wees en "Hoog" by
   'n hoër spanningsvlak wees wat afhang van die spanningsbron wat gebruik
   word.

   Rekenaars, elektroniese horlosies en programeerbare logiese beheerders
   (wat gebruik word om nywerheidsprosesse te beheer) word gebou met
   digitale stroombane. Digitale Seinverwerkers is 'n ander voorbeeld.

   Boustene van digitale stroombane:
     * Logiese hekke
     * Opteller
     * Binêre vermenigvuldigers
     * wipbaan (flip-flop)
     * Tellers
     * Registers
     * Multipleksers
     * Schmitt-snellers

   Geïntegreerde toestelle:
     * Mikroverwerkers
     * Mikrobeheerders
     * Toepassingspesifieke geïntegreerde stroombane
     * Digitale seinverwerker
     * Veldprogrameerbare hekrooster

   Kategorie: Elektronika

