Elisabeth van Rusland


                                                                 Elisabeth
                                             Keiserin van die hele Rusland

   Keiserin Elisabeth, deur Charles van Loo
   Keiserin Elisabeth, deur Charles van Loo

                                      Gebore              29 Desember 1709
                                     Oorlede               5 Januarie 1762
                                  Vorstehuis                       Romanof
                                     Gekroon                 25 April 1742
                                      Regeer                   1741 – 1762
                                Ander titels                       Tsarina
                                  Volle naam Jelizawjeta Petrowna Romanowa
                                  Voorganger                       Iwan VI
                                    Opvolger                    Pieter III
                                       Vader              Pieter die Grote
                                      Moeder                   Katharina I
                                                          {{{Voetnotas}}}

   Jelizawjeta Petrowna (Russies: Елизаве́та Петро́вна) (29 Desember 1709
   – 5 Januarie 1762) was die dogter van Pieter die Grote en Katharina I.
   Sy was van 1741 tot 1762 keiserin van Rusland.

   Inhoud

        * 1 Vroeë lewe
        * 2 Paleisrewolusie van 1741
        * 3 Bewind
        * 4 ’n Opvolger
        * 5 Die hof van Elisabeth
        * 6 Dood
        * 7 Verwysings
        * 8 Boeke en artikels

[wysig] Vroeë lewe

   Elisabeth is op 29 Desember 1709 in Kolomenskoje naby Moskou gebore.
   Haar ouers het in November 1707 in die geheim getrou in die Katedraal
   van die Heilige Drie-eenheid in Sint Petersburg^[1]. Die huwelik is
   eers ’n paar jaar ná haar geboorte, in Februarie 1712, bekend
   gemaak^[2]. Haar "buite-egtelike" status sou lank deur haar politieke
   teenstanders gebruik word om haar van die troon af te hou.

   Van Pieter die Grote en Katharina I se 12 kinders het net twee dogters
   oorleef: Anna en Elisabeth. Anna het getrou met die Hertog van
   Holstein-Gottorp, ’n neef van koning Charles XII van Swede, Pieter se
   ou vyand. Verskeie poging om Eisabeth getroud te kry, het egter misluk.

   As kind was Elisabeth slim, al het haar formele opvoeding veel te wense
   oorgelaat. Sy kon Italiaans, Duits en Frans vlot praat. Sy was mooi en
   lewenslustig en was ’n goeie danser en perderuiter. Ná die dood van
   haar pa en die latere troonopvolging van keiserin Anna, kon geen hof of
   adellike familie in Europa toelaat dat ’n seun Elisabeth die hof maak
   nie omdat dit as ’n onvriendelike gebaar teenoor die keiserin beskou
   kon word^[3]. Sy kon ook nie met ’n burgerlike trou nie omdat dit haar
   nie net haar titel sou kos nie, maar ook enige aanspraak op die
   troon^[4]. Elisabeth het hierop verskeie minnaars gehad, onder andere
   Aleksei Razoemofski, ’n jong Oekraïner met ’n mooi basstem wat na Sint
   Petersburg gebring is om in die koor te sing. Daar word wyd geglo dat
   sy in die geheim met hom getrou het^[5]. Nadat Elisabeth keiserin
   geword het, het sy hom ’n prins en veldmaarskalk gemaak.

[wysig] Paleisrewolusie van 1741

   Tydens die bewind van keiserin Anna het Elisabeth al hoe groter steun
   gekry. Ná Anna se dood en tydens die bewind van die kind-keiser Iwan VI
   met sy ma, Anna Leopoldowna, as regent, is belasting verhoog en daar
   was ekonomiese probleme. Dit het Elisabeth genoop om hul bewind op 25
   November 1741 omver te werp in ’n staatsgreep met behulp van die
   paleiswag, wat haar ook gesteun het. Iwan is gevange geneem en eers in
   die fort by Dünamünde aangehou en daarna in Cholmogori aan die Witsee,
   waar hy sonder sy familie die volgende twaalf jaar in eensame
   aanhouding deurgebring het. Nadat sy teenwoordigheid uitgelek het, is
   hy in 1756 laat opsluit in die fort by Sjlisselboerg, waar hy op 5
   Julie 1764 vermoor is.

[wysig] Bewind

   Op 25 April 1742 het Elisabeth haarself as keiserin gekroon. Op 33 was
   sy ’n lewenslustige skoonheid wat op plesier ingestel was en geen
   kennis van regering gehad het nie. Skielik was sy die leier van die
   grootste ryk in die wêreld – in een van die kritiekste tydperke in die
   land se geskiedenis. Gelukkig het sy soos haar pa ’n slag gehad om te
   regeer. Haar skerpsinnige oordeel en diplomatiese takt het telkens aan
   Pieter die Grote herinner.

   Sy was een van die gewildste Russiese vorste omdat sy nie Duitsers in
   haar regering toegelaat het nie en niemand tydens haar bewind
   tereggestel is nie^[6].

   Onder haar het Rusland deelgeneem aan die Oostenrykse Suksessie-oorlog
   (1740 – 1748) en die Sewejarige Oorlog (1756 – 1763). Haar binnelandse
   beleid het adellikes in staat gestel om opgang te maak in plaaslike
   regerings terwyl hulle staatsdienstermyn verkort is. Sy het Michail
   Lomonosof aangemoedig om die Moskouse Universiteit te stig en Voltaire
   in 1757 na haar hof laat kom om ’n boek oor haar pa te skryf.

[wysig] ’n Opvolger

   As ’n ongetroude keiserin sonder kinders was dit vir Elisabeth
   belangrik om so gou as moontlik ’n opvolger aan te wys om die
   Romanof-dinastie voort te sit. Haar keuse was Pieter van
   Holstein-Gottorp, seun van haar suster, Anna. Sy ma is dood toe hy drie
   maande oud was en sy pa toe hy elf jaar was. Elisabeth het haar jong
   susterskind na Sint Petersburg genooi waar hy die Ortodokse geloof
   aangeneem het, en hom op 7 November 1742 as haar opvolger aangewys.
   Daarna het sy prinses Sophia van Anhalt-Zerbst as ’n bruid vir hom
   gekies. Toe Sophia die Ortodokse geloof aanneem, het sy die naam
   Katharina gekry in herinnering aan Elisabeth se ma. Hulle het op 21
   Augustus 1745 getrou. Hoewel algemeen aanvaar word dat Pieter nie hul
   seun, Paul, se biologiese pa was nie, het Elisabeth die baba by
   Katharina laat wegneem en as haar eie kind – en die agterkleinseun van
   Pieter die Grote – grootgemaak.

[wysig] Die hof van Elisabeth

   Elizaveta Petrovna in Tsarskoe Selo (1905), deur Eugene Lanceray
   Elizaveta Petrovna in Tsarskoe Selo (1905), deur Eugene Lanceray

   Gedurende Elisabeth se bewind was die Russiese hof een van die mees
   luisterryke howe in Europa. Buitelanders was oorweldig deur die
   luuksueuse onthale en maskerbals. Die keiserin het die pragtigste rokke
   gedra; sy het 15 000 balrokke en ’n paar duisend pare skoene gehad en
   het bepaal wat die gaste moes aantrek.

   Sy het uitspattige bedrae bestee aan die grootse barok-projekte van
   haar gunsteling-argitek, Bartolomeo Rastrelli, veral in Peterhof en
   Tsarskoje Selo. Die Winterpaleis en Smolni-katedraal is die grootste
   monumente van haar bewind in Sint Petersburg.

[wysig] Dood

   In die laat 1750's het Elisabeth se gesondheid begin agteruitgaan. Sy
   het dikwels flou geword en geweier om haar medisyne te neem. Sy is
   eindelik op 5 Januarie 1762 dood. Met haar dood het die Russiese
   Romanof-lyn tot ’n einde gekom. Hoewel latere heersers huleself Romanof
   genoem het, was hulle almal, behalwe Pieter III, afstammelinge van die
   Duitsgebore Katharina II.

[wysig] Verwysings

          Hierdie artikel is merendeels vertaal vanaf die Engelse
          Wikipedia-artikel [1]

    1. ^ Robert Coughlan, Elizabeth and Catherine, p. 46
    2. ^ Coughlan (op cit), p. 46
    3. ^ Coughlan, p. 59
    4. ^ Coughlan, p. 59
    5. ^ Coughlan, p. 59
    6. ^ Boris Antonov, The Russian Tsars, p. 105

[wysig] Boeke en artikels

     * Antonov, Boris (2006). Russian Tsars. St. Petersburg: Ivan Fiorodov
       Art Publishers. ISBN 5 93893 109 6.
     * Coughlan, Robert (1974). Elizabeth and Catherine. London:
       Millington Ltd.. ISBN 0 86000 002 8.
     * Otto, Hoetzsch (1966). The Evolution of Russia. London: Thames and
       Hudson. ISBN.
     * Rounding, Virginia (2006). Catherine The Great : Love Sex and
       Power. London: Hitchinson. ISBN 0 09 179992 9.

   Tsare en keisers van Rusland

   Tsare Iwan IV (Iwan die Verskriklike) • Fjodor I • Boris Godoenof •
   Fjodor II • Vals Dmitri I • Vals Dmitri II • Wasili IV • Michail •
   Aleksei • Fjodor III • Iwan V saam met Pieter I
   Keisers Pieter I (Pieter die Grote) • Katharina I • Pieter II • Anna •
   Iwan VI • Elisabeth • Pieter III • Katharina II (Katharina die Grote) •
   Paul • Aleksander I • Nikolaas I • Aleksander II • Aleksander III •
   Nikolaas II
   Kategorieë: Russiese tsare • Huis van Romanof

