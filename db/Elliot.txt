Elliot


   Elliot is 'n dorpie in wat vroeër as die Noordoos-Kaap bekend gestaan
   het, 80 km suidwes van Maclear en 65 km suidoos van Barkly-Oos. Dit was
   destyds net 9 km van die grens met die tuisland Transkei.

   Die dorpie is in 1885 aangelê en word 'n munisipaliteit in 1911. Dit is
   vernoem na sir Henry Elliot (1826 tot 1912), hooflanddros van die
   Transkeise gebiede van 1891 tot 1902. Die dorpie is 'n belangrike
   landbousentrum en skilderagtig aan die voet van die Drakensberg geleë.
   Die bevolking in 1980 was 6 080.

[wysig] NG gemeente

   Die gemeente is in 1890 deur die Ring van Burgersdorp gestig deur die
   toedoen van ds. W.A. Alheit, wat die lot van die verstrooide lede van
   die Nederduitse Gereformeerde Kerk in die grensgebied vir hom sterk
   aangetrek het. Die dorpie het destyds uit sowat 10 huise bestaan,
   terwyl die plase uitgestrek en moeilik bereik was.

   Ds. J.C. du Plessis het van November 1891 tot November 1933 42 jaar
   lank hier gewerk. In sy dienstydperk is die gemeente se tweede
   kerkgebou midde-in die Tweede Vryheidsoorlog ingewy teen 'n koste van
   £2 000, 'n groot prestasie vir 'n arm gemeente te midde van groot storm
   en woeling. DIe gebou het later as kerksaal gedien. In Mei 1932 is die
   huidige kerkgebou ingewy.

   In 1919 was die ledetal reeds 1 100 en het die wyke Cala en Embokotwa
   as die gemeente Du Plessis afgestig. Met die ontvolking van die
   platteland en die apartheidsregerings se tuisland-konsolidasie het die
   Afrikaners in die gebied egter in so 'n mate afgeneem, dat Du Plessis
   later jare by Indwe ingelyf moes word. In 1912 was daar deur die kerk
   se toedoen reeds 15 skole in die distrik met meer as 600
   (Afrikaner-)kinders.

   Die omgewing is ook getref deur die ontvolking van die platteland, In
   1972 was hier nog 670 volwasse lidmate, dog in 1994 net 350 en in 2006
   255.

[wysig] Bronne

     * Olivier, ds. P.J., Ons gemeentelike feesalbum, N.G. Kerk-uitgewers,
       Kaapstad en Pretoria, 1952.
     * Raper, P.E., Dictionary of South African Place Names, Lowry
       Publishers, Johannesburg, 1987.
     * Rosenthal, Eric, Encyclopaedia of Southern Africa, Juta and Company
       Limited, Kaapstad en Johannesburg, 1978.

   Kategorieë: Oos-Kaap • Kerke

