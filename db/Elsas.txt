Elsas


                                                                    Alsace
     __________________________________________________________________

                       Logo actuel de la région Alsace Blason de l'Alsace
                                        Localisation de l'Alsace en France
                                               Départements Bas-Rhin (67)
                                                            Haut-Rhin (68)
                                                    Prefektuur Straatsburg
                                                  Bevolking 1 794 000 inw.
                                                                    (2004)
                                         Bevolkingsdigtheid 217 inw./vk km
                                                   Oppervlakte 8 280 vk km
                                                        Arrondissemente 13
                                                                Kantons 75
                                                       Munisipaliteite 904
                                                             President van
                                            Gewestelike Raad Adrien Zeller
                                                                     (UMP)

   Elsas, (Frans: L'Alsace, Elsasser Duits: s'Elsass, Duits: das Elsass),
   is 'n administratiewe gewes (Frans: région) van Frankryk wat bestaan
   uit die départements: Bas-Rhin in die noorde en Haut-Rhin in die suide.
   Elsas is geleë aan die oostelike grens van Frankryk aan die wesoewer
   van die Ryn langs Duitsland en Switserland. Die streek se hoofstad is
   Straatsburg wat ook die grootste stad is gevolg deur Mulhouse
   (onderhoofstad van Haut-Rhin), en Colmar, hoofstad van Haut-Rhin. Elsas
   het verskeie oorgange tussen Duitse en Franse beheer ondergaan en die
   Argitektuur en kultuur het steeds 'n sterk Germaanse karakter.

   Histories het die gebied ook vroeër die Territoire de Belfort, vandag
   deel van Franche-Comté, ingesluit.

   Inhoud

        * 1 Geskiedenis
        * 2 Geografie
        * 3 Taal
        * 4 Kookkuns, wyn en bier
        * 5 Verwysings

[wysig] Geskiedenis

   Mont Sainte-Odile klooster
   Mont Sainte-Odile klooster

   In prehistoriese tye is Elsas deur nomadies jagter bewoon, maar teen
   1500 v.C. het Kelte hulle in Elsas begin vestig en die grond begin
   bewerk. Teen 58 v.C. het die Romeine die gebied ingeval en Elsas as 'n
   wynboustreek gevestig. Om die waardevolle nywerheid te beskerm het die
   Romeine fortifikasies en militêre kampe gebou wat ontwikkel het in
   verskeie gemeenskappe wat kontinu tot vandag toe bewoon is.

   Met die ondergaan van die Romeinse Ryk is Elsas deur die Alemanne
   ingeneem. Die Alemanne was 'n landbou volk en hulle taal vorm die basis
   van die hedendaagse Elsasser dialek. Die Alemanne is in 496 deur die
   Franke onder Clovis I verwower en Elsas het 'n Frankiese hertogdom van
   die Koninkryk van Austrasië geword. Elsas het onder Frankiese beheer
   gebly totdat dit in 843 volgens die Verdrag van Verdun in drie verdeel
   is. Die kleinseuns van Karel die Grote – formeel bekend as die stigter
   van die Frankiese Ryk – het die ryk in drie dele gedeel. Die Benelux
   state, Elsas en Lotharinge het die Frankiese Middel Ryk gevorm wat deur
   die jongste kleinseun Lothar geheers is. Louis die Duitser het die
   Oostelike deel gekry wat sou ontwikkel tot die Heilige Romeinse Ryk en
   later tot vandag se Duitsland. Karel die Kale het die westelike
   gedeelte wat later Frankryk geword het gekry. Pepyn II, 'n kleinneef
   van die drie broers, is die koninkryk van Aquitaine, vandag 'n région
   in die suidweste van Frankryk, toegeken maar dit was onder die
   outoriteit van Karel. Lothar is in 855 vroeg dood en sy ryk is weer in
   drie gedeel. Die deel wat as Lotharinge bekend saat is aan Lothar se
   seun gegee. Die res is verdeel tussen Lothar se broers Karel die Kale
   (heerser van die Wes-Frankiese ryk) en Ludwig die Duitser (heerser van
   die Oos-Frankiese ryk). Lotharinge is later deur die Heilige Romeinse
   Ryk geannekseer.

   Nadat dit vir 'n tydlank deel was van die Koninkryk van Boergondië het
   Elsas in die 15de eeu deel geword van die Heilige Romeinse Ryk as die
   westelike deel van die Hertogdom van Swabe en later onder die
   administrasie van die Oostenrykse huis van Habsburg. Elsas het 'n
   bloeitydperk beleef in die 12de en 13de eeue onder die Hohenstaufen
   Keisers, maar die tydperk van voorspoed is in die 14de eeu deur 'n
   reeks velle winters, misoeste en die Swart Dood tot 'n einde gebring.
   Die blaam vir die beproewings is voor die deur van die Jode gelê wat
   gelei het tot die pogroms van 1336 en 1339. 'n Verdere natuurramp was
   die Ryngrabenaardbewing van 1356, een van die ergste in Europa se
   geskiedenis.

   Tydens die Renaissance het voorspoed na Elsas teruggekeer onder die
   Habsburg administrasie, to met die Dertigjarige Oorlog wat groot dele
   van suidelike Duitsland swaar getref het. Die grootste deel van Elsas
   is aan Frankryk afgestaan met die Vrede van Westfale in 1648, wat die
   begin aandui van Elsas en Lotharinge, as 'n bestrede gebied tussen
   Frankryk en Duitsland.

   Die stad Straatsburg is tydens die heerskappy van Louis XIV van
   Frankryks deur Frankryk geannekseer, op 'n stadium toe Habsburg en
   ander Duitsers betrokke was in gevegte met die Turke, by die Slag van
   Wene. Sedert 500 is die gebied oorwegend deur Germaanssprekende mense
   bewoon en hulle het pogings om Franse taal en gebruike wat op hulle
   afgedwing is teëgestaan.
   'n Elsas vrou in tradisionele drag.
   'n Elsas vrou in tradisionele drag.

   Beide Alsace en Lotharinge het as "Reichsland Elsaß-Lotharingen"
   (Elsas-Lotharinge), deel geword van die nuwe Duitse Ryk onder Bismarck
   na die Frans-Pruisiese Oorlog van 1870-1871. 'n Geskatte 50 000 mense
   (uit 'n totale bevolking van omtrent 1.5 miljoen) het geëmigreer, onder
   andere na Frankryk en Amerika. Frans is in skole verban en alle
   koerante moes in Duits gepubliseer word.^[1] Elsas het deel gebly van
   Duitsland tot aan die einde van die Eerste Wêreldoorlog toe Duitsland
   dit in terme van die Verdrag van Versailles afgestaan het. VSA
   President Woodrow Wilson het egter aangedring dat die région wetlik
   selfregeringstatus moes hê aangesien die grondwet daarvan gestel het
   dat dit alleen deur die outoriteit van die Keiser gebind is en nie aan
   die Duitse staat nie.
   Die ingang na Ouvrage Schoenenbourg langs die Maginotlinie in Elsas
   Die ingang na Ouvrage Schoenenbourg langs die Maginotlinie in Elsas

   Gevolglik het die regering van Elsas-Lotharinge onafhanklikheid
   verklaar as die Republiek van Elsas-Lotharinge, maar dit kon nie die
   Franse teëstaan wat dit 'n week later oorgeneem het nie. Frankryk het
   nie 'n plebissiet geduld soos op daardie stadium deur die Volkebond toe
   gestaan is in sommige Duitse gebiede nie.

   Na die Eerste Wêreldoorlog is die vestiging van Duitse identiteit in
   Elsas omgekeer. Duitsers wat hulle na 1871 in Elsas gevestig is verban.
   Frans het die amptelike en onderwys taal geword. Die région is nie
   gesien as onderworpe aan sommige van die veranderinge in Franse reg van
   1871 tot 1919, soos die Wet op die Skeiding van die Kerk en die Staat
   nie.

   Die Maginotlinie wat tussen 1930 en 1939 deur Frankryk gebou is het
   deur Elsas geloop. In September 1939 toe Hitler Pole binne geval het,
   is een derde van Elsas se bevolking summier na Perigord aan die ander
   kant van Frankryk geëvakueer. In Junie 1940 is die Maginotlinie maklik
   omseil en die région is in effek deur Nazi Duitsland geannekseer en
   heropgeneem in die Großdeutsches Reich (Groot-Duitse Ryk). Elsas is
   verenig met Baden, en Lotharinge met Saarland. Die Duitse regering het
   nooit oor die vraagstuk onderhandel of formeel anneksasie verklaar nie.
   Hoogduits was die enigste geoorloofde taal. 'n Honderd en veertig
   duisend mans tussen die ouderdom sewentien en agt-en-dertig, wat as die
   Malgré-nous(teen ons sin) bekend gestaan het, is deur die Duitse leër
   opgeroep en gedwing om teen hulle landgenote te veg.^[1]

   Frankryk het weer beheer oor die oorloggeteisterde gebied verkry in in
   1944 en die beleid om Frans aan te moedig voortgesit. Van 1945 tot 1984
   is die gebruik van Duits in koerante byvoorbeeld beperk tot 'n maksimum
   van 25%.

   Meer onlangs is taal en kulturele vryheid geleidelik herstel. Verskeie
   burger inisiatiewe om die leer van Duits in kleuterskole en skole aan
   te moedig word byvoorbeeld deur die regering in Parys toegelaat.

[wysig] Geografie

   Die Vogese en die Elsasvlakte
   Die Vogese en die Elsasvlakte

   Elsas dek 'n oppervlak van 8&nbsp280 km² (190 km lank by 50 km wydt
   1,5% van die oppervlak van Frankryk), wat dit die kleinste région van
   metropolitaanse Frankryk maak. Korsika het omtrent die selfde
   oppervlak. Dit strek van suid na noord langs die Rynwat dit in die
   ooste begrens. Dit word in die noorde deur die Lauterrivier begrens
   waar die Duitse palts begin, en in die ooste deur die Ryn met
   Baden-Württemberg aan die anderkant van daarvan, in die suide deur
   Switserland, in die suidweste deur die région Franche-Comté en in die
   weste deur die région Lotharinge.

   Die streek word in 'n aantal verskillende landskappe verdeel:
     * in die Ooste die Elsasvlakte (wat saam met Baden in Duitsland die
       Fossé rhénan vorm) wat deur die Illrivier gedreineer word en
       toegewy is tot grootskaalse graanboerdery; woude beklee steeds 'n
       belangrike posisie (die Haguenauwoud in die noorde en die Hardt in
       die suide) ;
     * tussen die Ryn en die Ill, le Ried, van die Alemannies vir riet.
       Die nat moerassige sone behou sy natuurlike karakter wat op
       merkwaardige wyse deur die ou vroeër wilde rivier gevorm is (woude
       deurkruis deur die sytakke van die Ryn, oorspoelde vleie, fonteine,
       riviere), waar natuurreservate en beskermde gebiede mens met wonder
       vervul.
     * in die Weste oorheers die Vogese met groot valleie met die slik van
       die Ill; hier is daar hooglandweivelde (Hautes Chaumes) wat
       afgewissel word met woude; die Grand Ballon 1424 m , geleë in die
       Haut-Rhin, is die hoogste punt van Elsas;
     * die Vogese voetheuwels vorm die skakel tussen beide groepe. Die
       Vogesheuwels bevat die Elsasiese wynlande.
     * Sundgau, heuwelgebied suid van Mulhouse.
     * Elsas-Jura in die suidelike punt van die gebied .

   Elsas het 'n half-kontinentale klimaat met koue droë winter en warm
   somers. Daar is min neerslag aangesien die gebied in die weste deur die
   Vogese beskerm word. Dia stad Colmar het 'n sonnige mikroklimaat en is
   die tweede droogste stad in Frankryk met 'n jaarlikse neerslag van
   slegs 550 mm, wat dit ideaal maak vir vin d'Alsace (Elsas wyn).

[wysig] Taal

   Teen die begin van die 21ste eeu is die taal wat die meeste in Elsas
   gepraat word Standaard Frans. Die tradisionele taal van die région is
   egter Elsasser Duits (Elsasser Duits: Elsässer-Ditsch), 'n
   Nederalemanniese dialek van Opperduits. Elsas is nou verwant aan
   sommige van die dialekte wat in Switserland gepraat word, soos
   Baselduits, en oorkant die Ryn in Duitsland. In die heel noordelike
   gedeelte van Elsas word daar ook Frankiese dialekte van Wes-Middelduits
   gepraat. Nie Elsasser Duits nog die Frankiese dialekte het enige
   amptelike status nie. Beide word egter tans erken as tale van Frankryk
   en kan as skoolvakke gekies word. In 2001 het 61 persent van die
   inwoners van Elsas hulleself as Elsasser Duitssprekendes beskou. Slegs
   'n kwart van die jongmense in Elsas gebruik egter nog af en toe die
   Alemanniese streektaal, en slegs vyf persent van skoolbeginners het 'n
   kennis van die Elsasser dialek. Anti-Duitse gevoel na die Tweede Wêreld
   Oorlog het 'n skerp afname in geskrewe Duits tot gevolg gehad^[2].
   Vandag is straatborde in Elsas is dikwels tweetalig in Frans en
   Elsasser Duits; soms word ook die ou Duitse straatname naas die nuwe
   Franse gebruik. Daar is nou ook dikwels plekname in Elsasser Duits naas
   die amptelike Franse name, soos in die geval van Steinbourg ("Steiweri"
   in Elsasser Duits).

   In 'n paar valleie in die weste van Elsas teen die grens met
   Lotharinge, wat altyd buite die Germaanse invloed gebly het, word
   Lotharingse dialekte sedert die Middeleeue gepraat.

   Sedert 1945 het die invloed van Standaard Frans in Elsas al hoe groter
   geword en die streek is vandag 'n hoofsaaklik Franssprekend. Hoewel
   Elsas baie keer gesien word as 'n tweetalige (Frans/Elsasser Duits), is
   standaard Frans al hoe meer die taal wat tuis en by die werk gepraat
   word met al hoe meer mense wat goeie kennis van Standaard Duits het.
   Duitsland is 'n belangrike buurman van Elsas en daar is meer as 70 000
   oorgrens werkers wat bydra tot ouers se keuse om kinders eerder
   Standaard Duits as die plaaslike dialek te leer. Standaard Duits word
   ook op skool as 'n vreemde taal aangebied. Sedert 1994 word tweetalige
   onderwys aangebied, insmoigge gevalle voilgense 'n volledig tweetalige
   model wat berus op drie beginsels: vroeë leer (van 3-jarige ouderdom),
   gelyke blootstelling aan beide tale (13 ure Duits, 13 ure Frans),
   wissel-stelsel, een taal, een onderwyser. Daar is wel 'n paar skole,
   veral kleuterskole, wat Elsasser Duits as onderrigtaal gebruik. Hoewel
   Duits by twee van Elsas se vier universiteite gestudeer kan word, word
   geen vakke in Duits aangebied nie.^[2]

[wysig] Kookkuns, wyn en bier

   Elsas wingerd
   Elsas wingerd
   Flammekueche
   Flammekueche
   "n Versameling Elsaswyne
   "n Versameling Elsaswyne

   Elsas se kostradisie word gekenmerk met gasvryheid en groot porsies.
   Elsas se kookkuns word sterk beïnvloed deur Duitse tradisies en
   varkvleis word in verskeie vorme gebruik. Tradisionele disse sluit in
   baeckeoffe (aartappeldis wat in 'n bakker se bakoond gebak word), tarte
   flambée of flammekueche (vlamkoek), choucroute (Sûrkrût of sauerkraut
   met wors en charcuterie), en fleischnacka (vleis en pasta rol). Die
   suide van Elsas, wat ook as Sundgau bekend staan, is bekend vir carpe
   frite (gebraaide karp). Soos in ander Alemanniese streke,
   Suid-Duitsland, die Duitstalige Switserland en die westelike word
   spätzle,'n bekende soort vermicelli, ook in saam met sous as 'n
   hoofgereg bedien.

   Soetgoed sluit in 'n groot verskeidenheid koekies genaamd brédalas en
   pain d'épice (germmerbrood) wat in die fees tydperk in Desember gebak
   en van Sint Nicholaasdag voorgesit word. Kougelhopf is so te sê die
   embleem van Elsas en Elsas appeltert La tarte au fromage blanc
   (kaaskoek) is ander bekende disse.

   Elsas is 'n wynbou gebied wat hoofsaaklik witwyne produsseer. Die
   streek se wyne, wat 'n sterk Duitse invloedhet staan beledn as vins
   d'Alsace. Die streek produseer van die hoogsaangskryfde Rieslings. Dit
   is die enigste région in Frankryk wat meestal varietal wyne produseer,
   meestal van druifsoorte wat ook in Duitsland verbou word soos
   Gewürztraminer, Riesling, Muskaat, Savagnin, Pinot Blanc, Klevener de
   Heiligenstein en Pinot Gris wat ook as Tokay d'Alsace bekend staan.
   L'Edelzwicker is 'n versnit wyn wat uit verskeie variëteite gemaak
   word. Le Crémant d'Alsace is 'n wit vonkelwyn. Pinot noir is die
   enigste rooiwyn wat in die streek geproduseer word.

   Elsas is ook die hoof bier-produserende région van Frankryk veral
   danksy die brouerye in en om Straatsburg. Biere sluit in Kronenbourg,
   Fischer, Heineken, Météor, en Kanterbräu. Hops word in Kochersberg en
   in noordelike Elsas verbou.

   Schnapps word ook tradisioneel in Elsas vervaardig maar dit is aan die
   afneem aangesien die aantal distilleerders minder algemeen is en die
   verbruik van tradisionele, sterk alkoholiese drankies aan die fa neem
   is.

   Elsas is verder bekend vir sy vrugtesappe mineraalwater.

[wysig] Verwysings

    1. ^ ^1,0 ^1,1 Visit Alsace, A Little History, Besoek op 10 Maart 2007
    2. ^ ^2,0 ^2,1 Mercator The German language in education in Alsace,
       France, Besoek op 10 Maart 2007

    Die administratiewe geweste van Frankryk        Flag of France
          Akwitanië | Auvergne | Boergondië | Bretagne | Centre |
    Champagne-Ardenne | Elsas | Franche-Comté | Île-de-France | Korsika |
    Languedoc-Roussillon | Limousin | Lotaringe | Midi-Pyrénées |
    Nord-Pas-de-Calais | Basse-Normandie | Haute-Normandie |
    Pays-de-la-Loire | Pikardië | Poitou-Charentes | Provence-Alpes-Côte
    d'Azur | Rhône-Alpes
                               Oorsese gebiede:
               Frans-Guyana | Guadeloupe | Martinique | Réunion

   Kategorie: Elsas

