Embraer


   'n Embraer E170 van Air Canada styg op Montréal se Pierre Elliott
   Trudeau-lughawe in die lug op
   'n Embraer E170 van Air Canada styg op Montréal se Pierre Elliott
   Trudeau-lughawe in die lug op

   Embraer, die Empresa Brasileira de Aeronáutica S.A., is 'n Brasiliaanse
   vliegtuigvervaardiger. Embraer vervaardig kommersiële, militêre en
   luukse stralers vir sakeondernemings. In die tydperk tussen 1999 en
   2001 was Embraer die grootste uitvoerder in Brasilië en is tans nog
   steeds een van die drie belangrikste vervaardigers van uitvoergoedere.
   Na Boeing en Airbus verkoop Embraer die derde grootste aantal
   kommersiële vliegtuie en het ook die vierde grootste aantal werknemers
   na Boeing, Airbus en Bombardier.

   Embraer is in 1969 deur die Brasiliaanse regering gestig en word tans
   deur institusionele beleggers beheer. Die maatskappy se hoofkwartier,
   sy belangrikste produksieaanleg en sy ingenieurs- en ontwerpkantore is
   in São José dos Campos geleë, 'n stad in die Brasiliaanse deelstaat São
   Paulo.

   Embraer is ook 'n belangrike vervaardiger van onderdele en doen
   toetsvlugte in een van sy produksieaanlegte in Gavião Peixoto
   (deelstaat São Paulo). Hierdie fabriek beskik ook oor 'n landingsbaan
   van 16 400 voet lengte.^[1]

   Op 31 Desember 2006 was Embraer se totale aantal werknemers 19 265, en
   die maatskappy het vaste bestellings ter waarde van VSA-$ 14,8 miljard
   gehad.^[2]

[wysig] Eksterne skakels

     * Die amptelike webwerf van Embraer

[wysig] Verwysings

    1. ^ Die amptelike webwerf van Embraer, persverklaring
    2. ^ Amptelike webwerf van Embraer, persverklaring

   Kategorie: Brasilië

