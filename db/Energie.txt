Energie


   Weerlig, die afbreking van lug deur 'n sterk elektriese veld, is 'n
   vorm van energie-oordrag.
   Weerlig, die afbreking van lug deur 'n sterk elektriese veld, is 'n
   vorm van energie-oordrag.

          Hierdie artikel gaan oor die wetenskaplike konsep. Die gebruik
          van energie deur die mensdom word in ander artikels bespreek.

   Energie, algemeen en kwalitatief gesproke, is die eienskap (of die
   hoeveelheid van daardie eienskap) waardeur die doen van dinge of die
   verskaffing van krag moontlik gemaak word. Die uitdrukkings "energie"
   en "krag" word soms foutiewelik uiteenlopend gebruik, maar dit het
   verskillende betekenisse op beide die wetenskaplike en
   nie-wetenskaplike gebiede. Fisika poog om die eienskap kwantitatief te
   beskryf en gee daaraan 'n definisie wat dit moontlik maak om energie as
   'n beskrywing van 'n algehele toestand te beskou en die verskillende
   maniere waarop werk verrig word, word deur hierdie benadering verenig.

   Energie is 'n fundamentele hoeveelheid wat elke fisiese stelsel besit;
   dit laat ons toe om te kan voorspel tot hoeveel werk die stelsel in
   staat is, of hoeveel hitte dit kan uitruil. In die verlede is energie
   bespreek in terme van maklik waarneembare uitwerkinge wat dit op die
   eienskappe van voorwerpe of veranderinge in toestand van verskeie
   stelsels gehad het. Basies kan die gevolgtrekking gemaak word dat as
   iets verander, daar een of ander soort energie betrokke was in daardie
   verandering. Toe mense besef het dat energie in voorwerpe gestoor kan
   word, is die gedagte van energie uitgebrei om die potensiaal vir
   verandering asook die verandering self in te sluit.

   Hierdie uitwerkinge (beide potensieel en verwesenlik) kom in baie
   verskillende vorms voor; voorbeelde is elektriese energie wat in
   batterye gestoor is, die chemiese energie wat in 'n stukkie kos gestoor
   is, die termiese energie van 'n warmwaterverhitter, of die kinetiese
   energie van 'n bewegende trein. Om energie eenvoudig as verandering of
   die potensiaal vir verandering te definieer veroorsaak egter dat baie
   voorbeelde van energie soos dit in die fisiese wêreld bestaan uitgelaat
   word. Energie kan nie slegs gebruik word om sigbare veranderinge teweeg
   te bring nie, maar kan ook gebruik word om veranderinge te keer, in
   welke geval waarneming van hierdie soort energie sonder hulpmiddels
   baie moeilik is. As mens byvoorbeeld na 'n standbeeld kyk wat 'n 50
   kilogram gewig vashou is die teenwoordigheid van energie wat nodig is
   om dit moontlik te maak nie so voor die hand liggend nie. As mens self
   egter 'n 50 kilogram gewig vashou dan is die noodsaaklikheid vir
   energie dadelik duidelik! Mens kan die swaartekrag se uitwerking op jou
   voel wanneer jy die gewig beweeg en wanneer jy dit nie beweeg nie.
   Energie kan geredelik omgeskakel word vanaf een vorm na 'n ander; 'n
   mens kan byvoorbeeld chemiese energie in 'n battery omskakel na
   termiese energie deur die battery aan 'n elektriese verhitter te
   koppel. In die voorbeeld van die gewig word die kinetiese energie van
   beweging omgeskakel na potensiële energie. As mens die gewig sou laat
   val word die potensiële energie weer omgeskakel na kinetiese energie as
   gevolg van die uitwerking van swaartekrag wat die gewig laat versnel.
   Die wet van die behoud van energie bepaal dat tydens hierdie
   omskakelings die hoeveelheid energie altyd dieselfde bly. Die begrip
   van energie is 'n kragtige beginsel in fisika en om die geldigheid
   daarvan te verseker het wetenskaplikes verskeie addisionele
   energievorme gedefinieer wat nie so maklik gemeet kan word deur die
   waarnemer sonder hulpmiddele nie.

   Inhoud

        * 1 Eenhede
             + 1.1 SI- en verwante eenhede
             + 1.2 Ander eenhede van energie
        * 2 Oordrag van energie
             + 2.1 Werk
             + 2.2 Hitte
        * 3 Behoud van energie
        * 4 Kinetiese energie
        * 5 Potensiële energie
        * 6 Interne energie
        * 7 Energie as 'n funksie van toestand
        * 8 Voorbeelde
        * 9 Sien ook
        * 10 Eksterne skakels
        * 11 Verdere leeswerk
        * 12 Verwysings

[wysig] Eenhede

[wysig] SI- en verwante eenhede

   Die SI-eenheid vir beide energie en werk is die joule (J), ter ere van
   James Prescott Joule en sy eksperimente oor die meganiese ekwivalent
   van warmte. Afgebreek na meer fundamentele eenhede is 1 joule gelyk aan
   1 newton·meter en in SI-basiseenhede is 1 J gelyk aan 1 kg m^2 s^−2.

   'n Energie-eenheid wat in partikelfisika gebruik word is die
   elektronvolt (eV). Een eV  is gelyk aan 1,602176462×10^−19 J.

   (Neem kennis dat wringkrag dieselfde eenhede as energie het. Die
   energie wat nodig is om 'n draai van een radiaal uit te voer by 'n
   wringkrag van een Joule is een Joule. Eintlik is die eenheid van
   wringkrag dus 'Joule/rad' maar rad is dimensieloos).

[wysig] Ander eenhede van energie

   In cgs-eenhede is een erg gelyk aan 1 g cm^2 s^−2, gelyk aan
   1,0×10^−7 J. Die britse eenhede/VSA eenhede vir beide energie en werk
   is die voet-pond, en een voet-pond is ongeveer 1,3558 J.

   Die energie-eenheid wat gebruik word vir alledaagse elektrisiteitmeting
   is die kilowatt-uur (kW h), en een kW h is gelyk aan 3,6×10^6 J ]]
   (3600 kJ of 3,6 MJ).

   Die kalorie word meestal gebruik in voeding en is gelyk aan die
   hoeveelheid hitte benodig om die temperatuur van een gram water met 1
   graad Celsiuste laat styg, teen 'n druk van 1 atmosfeer. Die
   hoeveelheid hitte hang so 'n bietjie af van die begintemperatuur van
   die water, wat tot gevolg het dat daar verskeie eenhede is wat die naam
   kalorie dra maar effe verskillende waardes het. Dit is ongeveer gelyk
   aan 4,186 J.

[wysig] Oordrag van energie

[wysig] Werk

          Hoofartikel: meganiese werk.

   Werk is 'n maatstaf van die energie wat verbruik word om 'n krag oor 'n
   sekere afstande uit te oefen. Indien die krag nie verander oor 'n
   sekere weg nie, is in die een-dimensionele geval die energie wat nodig
   is:

          Energie = krag x weg

                E = f.x

   In drie dimensies moet mens reken met die rigtinge van die beweging en
   die krag en word f.x 'n vektorproduk.

   Indien die krag veranderlik is, word die energie E wat vereis word,
   gegee deur die integraal:

          E = \int f(x) \, dx

   waar f(x) die grootte van die toegepaste krag is as 'n funksie van die
   afstand x wat beweeg is.

   Energie word nooit verloor nie, net omgeskakel in 'n andere vorm. Nie
   alle energie in 'n stelsel sal egter in 'n herwinbare vorm gestoor word
   nie: energie kan byvoorbeeld omgeskakel word na hitte wat dan nie weer
   omgeskakel kan word na 'n ander bruikbare energievorm nie. In die
   praktyk kan die hoeveelheid beskikbare energie vir die uitvoering van
   werk baie minder wees as die totale hoeveelheid energie in 'n stelsel.

[wysig] Hitte

          Hoofartikel: Hitte.

   Hitte is 'n hoeveelheid energie wat normaalweg gekoppel word met 'n
   verandering in temperatuur of in 'n verandering in die fase van
   materie. In chemie is hitte die hoeveelheid energie wat geabsorbeer of
   vrygestel word deur 'n gegewe chemiese reaksie.

   Die verhouding tussen hitte en energie is soortgelyk aan die verhouding
   tussen werk en energie. Hitte vloei vanaf areas met hoë temperature na
   areas waar die temperatuur laer is. Alle voorwerpe (materie) het 'n
   sekere hoeveelheid interne energie wat verband hou met die willekeurige
   beweging van hulle atome of molekules. Die interne energie is direk
   proporsioneel tot die temperatuur van die voorwerp. Wanneer twee
   liggame van verskillende temperature in termiese kontak kom, ruil hulle
   interne energie uit totdat die temperatuur dieselfde in albei liggame
   is. Die hoeveelheid energie oorgedra is die hoeveelheid hitte wat
   uitgeruil is. Hitte en interne energie word dikwels met mekaar verwar,
   maar daar is 'n verskil: die verandering van die interne energie is die
   hitte wat die omgewing met die stelsel uitruil plus die werk wat deur
   die omgewing op 'n stelsel uitgeoefen word.

[wysig] Behoud van energie

   Die eerste wet van termodinamika bepaal dat die totale invloei van
   energie in 'n stelsel in, gelyk moet wees aan die totale uitvloei van
   energie uit die stelsel uit plus die verandering van die energie wat
   die stelsel bevat. Hierdie wet word gebruik in alle vertakkinge van
   fisika. Noether se teorie stel die verband tussen die behoud van
   energie en die tydsonveranderlike aard van die wette van fisika.

[wysig] Kinetiese energie

          Hoofartikel: Kinetiese energie.

   Kinetiese energie is die gedeelte van energie wat verband hou met die
   beweging van 'n voorwerp.

          E_k = \int \mathbf{v} \cdot \mathrm{d}\mathbf{p}

   Die vergelyking hierbo bepaal dat die kinetiese energie (E[k]) gelyk is
   aan die integraal van die puntproduk van die snelheid ( \mathbf{v} )
   van 'n voorwerp en die infinitesimaal van die voorwerp se momentum (
   \mathbf{p} ).

   Vir nie-relatiwistiese snelhede, dit wil sê snelhede wat baie kleiner
   is as die spoed van lig, kan ons die Newtoniese benadering gebruik:

          E_k = \begin{matrix} \frac{1}{2} \end{matrix} mv^2

   waar
     * E[k] die kinetiese energie is
     * m die massa van die voorwerp is
     * v die snelheid van die voorwerp is

   Nader aan ligsnelhede gebruik ons die relatiwistiese vergelyking:

          E_k = m c^2 (\gamma - 1) = \gamma m c^2 - m c^2 \;\!
          \gamma = \frac{1}{\sqrt{1 - (v/c)^2}}

   waar
     * v die snelheid van die voorwerp is
     * m die massa is wanneer die voorwerp in rus verkeer
     * c die spoed van lig in 'n vakuum is, wat ongeveer gelyk is aan
       300 000 kilometer per sekonde
     * \gamma m c^2 \, die totale energie van die liggaam is
     * m c^2 \, die rusmassa energie is

   In die vorm van 'n Taylorreeks, kan die relatiwistiese vergelyking
   geskryf word as volg:

          E_k = \frac{1}{2} mv^2 - \frac{3}{8} \frac{mv^4} {c^2} + \cdots

   Dit kan gesien word dat die tweede hoër orde terme in die reeks
   ooreenkom met die onakkuraatheid van die Newton benadering vir
   kinetiese energie relatief tot die relatiwistiese vergelyking. Dit kan
   gesien word dat hierdie onakkuraatheid baie klein is teen lae snelhede
   aangesien die tweede term baie na aan nul is.

[wysig] Potensiële energie

          Hoofartikel: Potensiële energie.

   Terwyl kinetiese energie die deel van 'n stelsel se energie is wat met
   beweging verbind word, is potensiële energie die energie van 'n stelsel
   wat met die ruimtelike rangskikking van 'n stelsel se komponente en hul
   wisselwerkings met mekaar verbind word.

   In 'n geïsoleerde stelsel wat bestaan uit twee voorwerpe in rus op die
   x-as wat 'n krag f(x) op mekaar uitoefen, word die potensiële energie
   algemeen gedefinieer as:

          E_p = -\int f(x) \, dx

   waar die krag tussen die voorwerpe slegs met afstand x varieer en daar
   langs die lyn, wat die twee voorwerpe koppel, af geïntegreer word.

   Om die verwantskap tussen krag en potensiële energie verder te
   illustreer, kan ons dieselfde stelsel met twee voorwerpe op die x-as
   beskou. As die potensiële energie as gevolg van een van die voorwerpe
   op enige punt x, U(x) is, dan kan die krag op daardie voorwerp x
   uitgedruk word as:

          f(x) = -\frac{d}{dx}U(x)

   Hierdie verwantskap demonstreer dat die krag tussen voorwerpe in die
   rigting van afnemende potensiële energie is, en dat die grootte van die
   krag proporsioneel is aan die mate waartoe die potensiële energie
   afneem. 'n Groot krag word geassosieer met 'n groot afname in
   potensiële energie, terwyl 'n klein krag geassosieer word met 'n klein
   afname in potensiële energie. Neem kennis van hoe die krag op 'n
   voorwerp geheel en al afhang van sy potensiële energie.

   Die twee verwantskappe – die definisie van potensiële energie gebaseer
   op krag en die afhanklikheid van krag op potensiële energie – wys hoe
   intiem die begrippe van krag en potensiële energie gekoppel is: as twee
   voorwerpe nie kragte op mekaar uitoefen nie, dan is daar met ander
   woorde geen potensiële energie tussen hulle nie. As twee voorwerpe
   kragte op mekaar uitoefen dan bestaan daar natuurlik potensiële energie
   in die stelsel en maak dit deel uit van die stelsel se totale energie.
   Aangesien potensiële energie ontstaan weens kragte, sal enige
   verandering in die ruimtelike rangskikking van die stelsel, die stelsel
   se potensiële energie vermeerder of verminder soos die stelsel
   herrangskik word.

   Wanneer 'n stelsel na 'n laer potensiële energietoestand beweeg, word
   energie vrygestel in 'n vorm of omgeskakel na 'n ander vorm van
   energie, soos kinetiese energie. Die potensiële energie kan "gestoor"
   word as swaartekragenergie, elastiese energie, chemiese energie,
   rusmassa-energie of elektriese energie, maar ontstaan in alle gevalle
   weens die ruimtelike rangskikking en wisselwerkinge van voorwerpe in
   sodanige stelsel. Anders as kinetiese energie wat in 'n bewegende
   voorwerp bestaan, bestaan potensiële energie in enige voorwerp waar
   daar 'n wisselwerking met 'n ander voorwerp bestaan.

   'n Voorbeeld daarvan is dat wanneer 'n massa bo die aarde gelos word
   dit aanvanklik potensiële energie het vanweë die aantrekking van die
   swaartekrag van die aarde, wat dan omgeskakel word na kinetiese energie
   soos die swaartekrag op die voorwerp uitgeoefen word en sy potensiële
   energie dan verminder soos hy val.

   Vergelyking:

          E_p = mhg \;

   waar m die massa is, h die hoogte is en g die swaartekragversnelling
   is.

[wysig] Interne energie

          Hoofartikel: Interne energie.

   Interne energie is die kinetiese energie geassosieer met die beweging
   van molekules en die potensiële energie geassosieer met die rotasie,
   vibrasie en elektriese energie van atome binne-in molekules. Interne
   energie is 'n kwantifiseerbare toestandsfunksie van 'n stelsel.

[wysig] Energie as 'n funksie van toestand

   Energie is 'n eienskap van die toestand van 'n stelsel.

   As die stelsel beweeg word tot 'n ander konfigurasie en dan weer
   terugbeweeg word na die vorige konfigurasie, sal die stelsel weer
   dieselfde energie hê as voorheen. Hiérvoor om waar te wees, moet al die
   kragte (of velde) omkeerbaar wees. In die geval van nie-omkeerbare
   kragte, verloor die wet van die behoud van energie sy belangrikheid.
   Gewoonlik moet daar dan oorweging geskenk word aan een of ander
   energiekanaal wat voorheen nagelaat is (soos wrywing) om die
   onverklaarde verlies aan energie te verduidelik.

[wysig] Voorbeelde

   'n Voorbeeld van die omskakeling en behoud van energie is die slinger.
   By sy hoogste punt is die kinetiese energie nul en die potensiële
   swaartekrag-energie op sy maksimum. By die laagste punt is die
   kinetiese energie weer op sy maksimum en gelyk aan die verlaging in
   potensiële energie. As 'n mens onrealisties aanvaar dat daar geen
   wrywing is nie, dan sal die energie behoue bly in die slinger en sal hy
   bly swaai tot in lengte van dae.

   'n Ander voorbeeld is 'n chemiese ontploffing waardeur die potensiële
   chemiese energie omgeskakel word na kinetiese energie en hitte in 'n
   baie kort tydjie.

[wysig] Sien ook

     * Energie-ontwikkeling
     * Energiebeleid
     * Energiekrisis
     * Energietegnologie
     * Energieversending
     * Entalpie
     * Entropie
     * EU-energiemerk
     * Henrieubare energie
     * Krag
     * Spesifieke orbitaalenergie
     * Stoor van energie
     * Termodinamika

[wysig] Eksterne skakels

     * Encyclopedia of free energy (en)
     * What does energy really mean? Vanaf Physics World (en)

[wysig] Verdere leeswerk

     * Feynman, Richard. Six Easy Pieces: Essentials of Physics Explained
       by Its Most Brilliant Teacher. Helix Book. Sien die hoofstuk
       "conservation of energy" vir Feynman se verduideliking van wat
       energie is en hoe 'n mens daaroor moet dink.

[wysig] Verwysings

     * Einstein, Albert (1952). Relativity: The Special and the General
       Theory (Fifteenth Edition). ISBN 0-517-88441-0

   Kategorieë: Energie • Fisiese hoeveelheid

