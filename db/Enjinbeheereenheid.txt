Enjinbeheereenheid


   'n Enjinbeheereenheid is 'n elektroniese beheereenheid wat verskeie
   aspekte van 'n binnebrandenjin se werking beheer. Die eenvoudigste
   eenhede beheer slegs die hoeveelheid brandstof wat by elke silinder van
   die enjinsiklus ingespuit word. Meer gevorderde beheereenhede op
   moderne motors beheer ook die ontstekingstydreëling, kleptydreëling die
   hoeveelheid druk wat deur die Turbo-aanjaer gelewer word asook ander
   bybehore.

   Enjinbeheereenhede bepaal die hoeveelheid brandstof, kleptydreëling en
   ander parameters deur die enjin te monitor aan die hand van verskeie
   sensors. Hierdie sensors kan die verdeelpypdruksensor, die
   versnellerposisiesensor, die lugtemperatuursensor, suurstofsensor en
   vele ander insluit. Hierdie sensors maak dan deel uit van 'n beheerlus
   (soos 'n PID-beheerder).

   Voor die bekendstelling van enjinbeheereenhede was die meeste
   enjinparameters vasgestel gewees. Die hoeveelheid brandstof per
   silinder per enjinsiklus was bepaal deur 'n vergasser of
   brandstofinspuitpomp.
   Kategorie: Voertuigtegnologie

