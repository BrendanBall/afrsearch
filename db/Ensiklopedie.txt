Ensiklopedie


   Die bekende Duitse Brockhaus Konversationslexikon uit die jaar 1902
   Die bekende Duitse Brockhaus Konversationslexikon uit die jaar 1902

   'n Ensiklopedie is 'n geskrewe versameling van menslike kennis.

   Die term kom van die Griekse woorde εγκύκλιος παιδεία, enkyklios
   paideia ("in 'n sirkel van onderrig").

   Geskrifte met 'n ensiklopediese omvang is al sedert die vroeë menslike
   geskiedenis saamgestel, maar die term, ensiklopedie, is eers vanaf die
   16de eeu gebruik om daarna te verwys.

   Alhoewel onderwerpe in enige ensiklopedie dikwels 'n definiërende
   beskrywing bevat, kan die aspek van 'n woordeboek - naslaanwerk met 'n
   alfabetiese lys van woorde of terme en inligting daaromtrent - nie met
   die ingesteldheid van 'n ensiklopedie verwar word nie.

   Inhoud

        * 1 Klassifikasie
        * 2 Historiese oorsig
        * 3 Groot ensiklopedieë
             + 3.1 Antieke tydperk
             + 3.2 Middeleeue
             + 3.3 Moderne ensiklopedieë
             + 3.4 Elektroniese ensiklopedie
        * 4 Verwysings
        * 5 Eksterne skakels

[wysig] Klassifikasie

   Daar is verskeie soorte ensiklopedieë:
     * Algemene ensiklopedië, soos byvoorbeeld die bekende "Encyclopædia
       Britannica", wat artikels oor onderwerpe in 'n wye verskeidenheid
       vakgebiede bevat.
     * Gespesialiseerde ensiklopedië wat alleen artikels oor sekere
       vakgebiede bevat, byvoorbeeld mediese ensiklopedië.

[wysig] Historiese oorsig

   Die Franse Encyclopédie van 1751
   Die Franse Encyclopédie van 1751

   In die klassieke Griekse oudheid is kennis gewoonlik mondeling
   oorgedra; die interdissiplinêre kennis of enkyklios paideia wat as
   belangrik vir die onderwys van jong mense beskou is, het kunste en
   wetenskappe ingesluit.

   Die eerste bekende stelselmatige versameling van kennis is in die
   Romeinse Ryk saamgestel - die geleerde Marcius Terentius Varro, 'n
   tydgenoot van Marcus Tullius Cicero, het in sy Disciplinarum libri IX
   vir die eerste verskillende leerstellings en spekulatiewe teorieë uit
   vakgebiede soos retoriek, grammatika, musiek, geneeskunde, geometrie en
   sterrekunde in een werk saamgevat.

   Hierdie stelselmatige versameling van kennis het later die aanleiding
   gegee tot die Sewe Vrye Kunste of Artes liberales, 'n kanon van kennis
   wat onder meer op inisiatief van die kerkvader Augustinus saamgestel
   is.

   Die eerste naslaanwerk of ensiklopedie in die moderne sin was die 37
   boekdele van Plinius die Ouere (23-79 n.C.) se Naturalis Historiae. Die
   werk is uit duisende Griekse en Romeinse natuurkundige bronne
   saamgestel en verteenwoordig 'n volledige versameling van die destydse
   wetenskaplike kennis wat volgens vakgebiede soos biografie en geografie
   gekategoriseer is. Die werk het tot by die 19de eeu die basis van die
   natuurwetenskappe gevorm, alhoewel Plinius ook spekulatiewe verhale
   soos dié oor Skitiese kannibale as wetenskaplike kennis beskou het.

   Een van die laaste ensiklopedieë, wat die wetenskaplike kennis in
   kategorieë onderverdeel het, was Francis Bacon se Instauratio magna
   (omstreeks 1620). Bacon het 'n poging onderneem om die tradisionele
   Vrye Kunste op 'n nuwe moderne manier te kategoriseer. Vanaf die tweede
   helfte van die 17de eeu was ensiklopedieë alfabeties van aard.

   Die 18de eeu was die klassieke ensiklopediese tydperk waarin nasionale
   en universele ensiklopedieë onstaan het. Die Encyclopédie ou
   Dictionnaire raisonné des arts en métiers van Diderot, d'Alembert en
   ander, wat vanaf 1751 verskyn het, is in die geesvan die Verligting
   geskryf en was baie neutraal ten opsigte van die feite wat aangebied
   is, maar was nogtans selektief by die keuse van sy materiaal en vol van
   kommentare. Die skrywers het die belangrikheid van die ambagte en
   wetenskappe beklemtoon en tegelykertyd skerp en ironiese of selfs
   blasfemiese kommentaar op irrasionele onderwerpe soos godsdienste
   gelewer. Die artikel oor kannibalisme het byvoorbeeld 'n verwysing na
   die Christelike eucharistie bevat.^[1]

   Later ensiklopedieë soos die Duitse Brockhaus-ensiklopedie, wat
   wêreldwyd as 'n voorbeeld vir 'n universele ensiklopedie beskou is, was
   eerder objektief en neutraal en daarop gemik om wetenskaplike kennis
   ook vir leke toeganklik te maak.

[wysig] Groot ensiklopedieë

[wysig] Antieke tydperk

     * Naturalis historia (Plinius)

[wysig] Middeleeue

     * Suda (Bisantynse ensiklopedie uit die 11de eeu)
     * Speculum maius (Vincent de Beauvais)

[wysig] Moderne ensiklopedieë

     * Novum organum scientiarum (1620, Francis Bacon)
     * Encyclopédie, ou Dictionnaire Raisonné des Sciences, des Arts et
       des Métiers (1751-1780, Denis Diderot en Jean le Rond d'Alembert,
       35 boekdele)
     * Encyclopaedia Britannica (vanaf 1768)
     * Groot Sowjetse Ensiklopedie (vanaf 1926, 65 boekdele)
     * Enciclopedia Italiana (1929-1949, 36 boekdele)
     * Elektroniese ensiklopedieë (lees ook paragraaf 3.4)

   Wikipedia, in 2001 tot stand gebring deur Jimbo Wales, is 'n vrye
   (elektroniese) ensiklopedie. Dit beteken dat letterlik enigeen tot die
   databasis kan toetree en teks, beeld en klank daaraan toevoeg. Hierdie
   deelname is onderworpe aan die GNU/FDL-lisensie.

   'n Riglyn en voorvereiste vir die skryf van bydraes, is die
   Wikipedia:Neutrale standpunt wat deelnemers moet handhaaf. Hierdie
   begrip is grondliggend tot die oop en vrye proses van deelname wat
   Wikipedia uniek maak. Hierdie instelling staan reg teenoor die
   tradisionele uitgangspunt wat skryf en publisering van ‘n gesaghebbende
   kennisbron, waarvoor ‘n ensiklopedie hom ten doel stel, aanneemlik en
   gesaghebbend maak. Tradisioneel is 'n ensiklopedie saamgestel deur
   skrywers wat spesifiek vir daardie doel in diens gestel is. Die
   skrywers is gewoonlik akademies onderleg en 'n wetenskaplike grondslag
   word gevestig.

   Die vryheid vir enigeen om deel te neem aan die uitbouiing van
   Wikipedia skep die geleentheid vir beide leek en kundige om die forum
   van kennis te verbreed. Sodoende ontplooi 'n gesaghebbende kennisbron.
   Boonop ontleen bydraers oor en weer artikels by Wikipedia in ander tale
   (daar is vroeg in 2006 reeds meer as 190 erkende tale in Wikipedia
   gevestig) en publiseer dit in vertaalde vorm op die Wikipedia van
   daardie betrokkene se voorkeur.

   Die Wikipedia in al sy vertaalde weergawes vorm een elektroniese
   ensiklopedie met miljoene artikels en is wêreldwyd toeganklik.

[wysig] Elektroniese ensiklopedie

   Die hiërargie van die ensiklopedie en die ontwikkelingsgang daarvan is
   besonder aanpasbaar by ‘n rekenaarmedium-gebaseerde formaat. Aanlyn
   (lewendige) formaat is in verskeie gevalle reeds toeganklik. Alle
   hoofstroom meervoudige onderwerp ensiklopedieë wat voorheen in gedrukte
   vorm uitgegee is, bied reeds sedert die einde van die 20ste eeu
   inligting in elektroniese formaat.

   Publikasie op elektroniese media (tipies CD-ROM formaat) is
   koste-voordelig en is gebruiksdoelmatig. 'n Nuutjie is die media wat in
   tradisionele formaat nie moontlik is nie: nabootsing, klank en video.
   Skakels tussen begripsverwante onderwerpe is 'n betekenisvolle
   voordeel. Aanlyn ensiklopedieë, soos Wikipedia, bied ongekende
   dinamiese potensiaal: nuwe inligting word onmiddellik aangebied, bykans
   soos wat gebeure plaasvind, wat nie moontlik is met statiese formaat
   media nie, bv. rekenaarskyf of drukwerk. Gedrukte ensiklopedie word
   dikwels opdateer met 'n jaarlikse aanvullende bundel in 'n poging om
   bywerking van onlangse gebeure bekend te stel. Dit is natuurlik 'n
   gedeeltelike oplossing van die probleem met gedrukte media, maar die
   proses is moeisaam, selfs duur en word in effektiwiteit oortref met
   aanlyn rekenaartoegang tot toonaangewende publikasies. Die ontwikkeling
   van rekenaarskyf-opdatering (subskripsie) en interaksie of integrasie
   met bestaande inhoud op die gebruiker se rekenaar-apparatuur, bied 'n
   oplossing wat geensins moontlik is nie, met 'n ensiklopedie in gedrukte
   formaat.

   Inhoudsamestelling van die tradisionele gedrukte ensiklopedie geskied
   merendeels volgens 'n hiërargie, waar die onderwerp alfabeties georden
   word. Elektroniese formaat beskik egter oor 'n dinamika wat enige
   voorafopgestelde struktuur uitskakel.

   Nieteenstaande hierdie gevorderde eienskap van elektroniese
   ensiklopedieë is 'n organisatoriese onderwerpsindeling by die meeste
   ingestel, waarvolgens bv onderwerpsgroepering te vinde is. CD-ROM en
   internet-gebaseerde ensiklopedie bied ruimer soek- en
   navorsingsgeleentheid as die tradisionele bron. Soekfasiliteite volgens
   'n sleutelwoord oortref enige gevorderde indeksering wat in gedrukte
   bronne beskikbaar is en stel selfs verwysing van die soekwoord in meer
   geringe artikels tot beskikking van die gebruiker.

[wysig] Verwysings

    1. ^ ORF (Oostenrykse Uitsaaikorporasie) - Gevaarlike kennis

[wysig] Eksterne skakels

     * http://www.wordiq.com/definition/Encyclopedia - Definisie en
       uitgebreide beskrywing
     * Free Encyclopedia of Articles Sorted By Rank!

   Kategorieë: Ensiklopedieë • Kennisbestuur • Letterkunde

