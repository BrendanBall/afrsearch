Ensiklopedis


   Die histories-filosofiese vakterm ensiklopedis verwys in die besonder
   na die uitgewers van die Franse Encyclopédie ou Dictionnaire raisonné
   des sciences, des arts et des métiers (33 boekdele, wat tussen 1751 en
   1772 verskyn; tussen 1781 en 1832 uitgebrei tot 166 boekdele), wat
   onder die leiding van Denis Diderot (1713-1784) en Jean Baptiste le
   Rond d'Alembert (1717-1783) die volledige kennis van hulle tydperk in
   een ensiklopedie probeer saamvat. Onder die mederwerkers is bekendes
   soos Jean-Jacques Rousseau (1712-1778), Voltaire (1694-1778), Paul
   Heinrich Dietrich Baron Holbach (1723-1789), Charles de Montesquieu
   (1689-1755), Étienne de Condillac (1715-1780) en ander.

   Aangesien die uitgewers van die gedagtes en die empirie van die
   verligting besiel word, die rede as alleenlike grondslag van hulle
   ensiklopedie volg en tegelykertyd teen die gesag van die absolutistiese
   staat, die kerk en die tradisionele wetenskap van hulle tyd optree,
   word die term ensiklopedis ook algemeen gebruik om na die destydse
   voordenkers van die rasionalisme en filosofiese materialisme te verwys,
   al werk hulle nie self by die ensiklopedie mee nie.
   Kategorieë: Frankryk • Filosofie

