Epiteelweefsel


   Epiteelweefsel is weefsel wat bestaan uit selle kenmerkend styf teen
   mekaar gerangskik met min tussenmateriaal (tussenstof) en feitlik geen
   tussenselruimtes nie. Epiteelweefsel kom in een of meer sellae voor.
   Volgens die getal selle waaruit dit bestaan, word epiteelweefsel
   verdeel in twee groepe, naamlik eenvoudige epiteel (een laag selle) en
   saamgestelde epiteel (meer as een laag selle). Die vernaamste soorte
   epiteelweefsels is plaveiselepiteel, kubusepiteel, kolomepiteel,
   wimperepiteel en klierepiteel. Die epiteelweefsel beskerm daardie dele
   waar dit voorkom. In byvoorbeeld die vel beskerm dit die sagter dele
   wat daaronder geleë is en help dit ook om skadelike kieme uit te hou.
   As kliere sekreteer epiteel stowwe soos spysverteringsensieme en
   hormone, en ekskreteer dit stowwe soos sweet, en help dit ook met die
   vorming van urien in die nierbuisies. Epiteel voorkom wrywing in
   byvoorbeeld die bloedvate. Dit help ook om vreemde voorwerpe soos
   stofdeeltjies, wat in die luggange beland, na buite te voer. Verder het
   dit 'n absorberende funksie in byvoorbeeld die maag, dunderm en die
   nierbuisies. In sintuigorgane soos die oog en oor, help dit om sekere
   prikkels op te vang. Epiteel help ook om die diffusie van gasse en
   vloeistowwe te vergemaklik in byvoorbeeld die longe en haarbloedvate.

   Inhoud

        * 1 Plaveiselepiteel
        * 2 Kubusepiteel
        * 3 Kolomepiteel
        * 4 Wimperepiteel
        * 5 Klierepiteel
        * 6 Bronne

[wysig] Plaveiselepiteel

   Plaveiselepiteel bestaan uit 'n enkele laag dun, groot, plat selle wat
   soos vloerteëls langs mekaar gepak is in die vorm van 'n
   mosaïekpatroon. Plaveiselepiteel kom in die wande van longsakkies voor
   en voer bloedvate aan die binnekant uit. Ook die mond, slukderm en
   vagina is daarmee uitgevoer.

[wysig] Kubusepiteel

   Kubusepiteel is epiteelselle met 'n kubiese voorkoms, dit wil sê hulle
   is min of meer net so lang soos hulle breed is. Van bo gesien, lyk
   hulle egter veelkantig, heel dikwels met ses kante. Kubusepiteel kom in
   kliere soos die skildklier voor en voer ook die nierbuisies uit.

[wysig] Kolomepiteel

   Kolomepiteel of silinderepiteel is in 'n lengtesnid suilvormig of
   kolomvormig, dit wil sê hulle is langer as wat hulle wyd is.
   Kolomepiteel voer die maag en die dunderm uit.

[wysig] Wimperepiteel

   Wimperepiteel, trilhaarepiteel of gesilieerde kolomepiteel is epiteel
   wat hoofsaaklik bestaan uit 'n enkele laag suilvormige
   kolomepiteelselle met 'n menigte silia (wimperhaartjies) op die vry
   punt van elke sel. Die silia voer gedurig golfbewegings in 'n bepaalde
   rigting uit. Op hierdie wyse word byvoorbeeld stofdeeltjies wat in die
   voeringlaag van die respirasiegange belang, voortbeweeg om uiteindelik
   saam met die slym deur die keelopening uitgewep te word. Die
   voortbeweging van 'n eiersel (ovum) in die eierleier (oviduk) word ook
   op hierdie manier teweeggebring.

[wysig] Klierepiteel

   Klierepiteel bestaan uit kubusepiteel of kolomepitee wat die vermoë
   besit om stowwe soos slym, hormone, spysverteringsensieme, melk en was,
   te sekreteer. In sy eenvoudigste vorm bestaan dit uit kolomepiteel wat
   gewysig is tot sogenaamde bekerselle wat gedurig slym afskei en
   sodoende die oppervlak wat met hierdie kolomepiteelselle uitgevoer is,
   altyd slymerig en vogtig te hou, byvoorbeeld in die respirasiegange.
   Kubusepiteel kan ook gerangskik wees om 'n meersellige, eenvoudige
   klier te vorm, byvoorbeeld die vetkliere van die vel, of dit kan uit
   baie selle bestaan om 'n meersellige, saamgestelde klier te vorm,
   byvoorbeeld 'n skildklier.

[wysig] Bronne

     * Senior Biologie, Du Toit, Van Rensburg, Du Toit, Botha, Van der
       Merwe, Volschenk, Van der Westhuyzen, De Kock, Niebuhr. Nasionale
       Opvoedkundige Uitgewery Beperk, 1989.

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Saadjies • Anatomie

