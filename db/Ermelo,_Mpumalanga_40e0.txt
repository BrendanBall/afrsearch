Ermelo, Mpumalanga


   Ermelo is 'n dorp in die provinsie Mpumalanga, Suid-Afrika.

   Ds. Frans Lion Cachet, 'n Hollandse predikant wat in die vorige eeu na
   Suid-Afrika gekom het, het in 1871 'n gemeente van die NG Kerk op die
   Oostelike Hoëveld gestig en dit Ermelo genoem ter ere van sy vriend,
   ds. H. Witteveen van Ermelo, Nederland, wat die hoof en stigter was van
   die Sendinginstituut daar. Die gemeente het 3 001 morg van die plaas
   Nooitgedacht aangekoop en die dorp is daarop uitgelê. Op 12 Februarie
   1880 is Ermelo tot landdrosdistrik verklaar. Die eerste erwe is in
   Augustus 1889 uitgelê en verkoop en in Januarie 1884 is die eerste
   handelslisensies uitgereik. Die poskantoor is in 1880 geopen en 'n jaar
   later is die telegraaflyn in werking gestel, wat Ermelo met die
   buitewêreld verbind het. Ermelo het tot in 1895 aan die gemeente
   behoort waarna dit deur die Regering oorgeneem is. In die Tweede
   Vryheidsoorlog (1899- 1902) is die jong dorpie wat toe uit sowat
   honderd huisgesinne bestaan het, met die uitsondering van die kerk en
   een woonhuis, heeltemal deur 'n brand in puin gelê. Die woning is geleë
   te De Jagerstraat 72 en 'n gedenkplaat is in die eeufeesvieringe op die
   stoep van die woning aangebring. Ná die oorlog het Ermelo stadig weer
   uit die as opgestaan vandaar die feniks op die dorpswapen.

   Landbou is die belangrikste ekonomiese bedrywigheid in die distrik
   Ermelo wat tans 7750 km beslaan, 'n gebied wat as een van die rykste
   landboudistrikte in die land bekend staan. Ermelo het geleidelik tot
   een van Suid-Afrika se belangrikste wolproduserende distrikte gegroei.
   Die grasveld-merino wat goed in die Hoëveld aangepas het, is in die
   gebied tot die bekende wolskaap ontwikkel. Vanweë sy hoë en gereelde
   reënval is Ermelo ook 'n bekende akkerboudistrik. Mielies is egter
   steeds die belangrikste gewas wat verbou word, veral omdat dit so goed
   inpas by die veeboerdery. Sonneblomsaad, koring en aartappels word ook
   op groot skaal aangeplant. Met die klem wat op landbou geplaas word, is
   die meeste maatskappye op die dorp regstreeks of onregstreeks verbonde
   aan dié sektor. Die eerste veilings van lewende hawe is aanvanklik op
   die dorp se kerkplein gehou, maar later het die munisipaliteit spesiale
   hokke en geriewe daarvoor opgerig.

   Die dorp is ook bekend vir sy steenkoolmyne en kragstasie.
   Kategorieë: Mpumalanga • Dorpe in Suid-Afrika

