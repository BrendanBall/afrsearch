Ernest Jones


   Ernest Jones was 'n aanhanger van Sigmund Freud en word beskou as die
   stigter van die psigoanalise beweging in Brittanje. Hy is gebore in
   Gowerton, Wallis, in 1879 op Nuwejaarsdag. Hy is opgelei as 'n mediese
   dokter, maar weens beweringe van onetiese gedrag teenoor jong vroulike
   pasiënte, moes hy padgee uit Londen. Hy het vanaf 1908 tot 1913 in
   Kanada gewerk. In hierdie tydperk was hy ook instrumenteel om
   psigoanalise in die VSA te vestig.

   In 1913 is hy terug na Engeland, waar hy gepraktiseer het as 'n
   psigoanalis. Hy het die Londense Psigoanalitiese Vereniging begin en
   was verantwoordelik vir verskeie publikasies en lesings rakende
   verskeie aspekte van die vakgebied.

   Jones was ook President van die Internasionale Psigoanalitiese
   Vereniging vanaf 1920 tot 1924 asook 1932 tot 1949. In 1920 het hy ook
   die International Journal of Psychoanalysis begin, en was redakteur tot
   1939.

   Die Britse Mediese Vereniging het amptelike erkenning gegee aan
   psigoanalise in 1929, en dit was grootliks te wyte aan die aktiewe
   bydraes van Jones. Hierna het die BBC hom verwyder van hulle lys van
   sprekers wat gevaarlik sou wees vir publieke moraliteit en in 1932 het
   hy reeks uitsendings behartig rakende psigoanalise.

   Na Hitler se oorname in Duitsland het Jones verskeie Duitse analiste
   van Joodse afkoms gehelp om te hervestig in Engeland en ander lande. Na
   die oorname van Oostenryk het hy self onder moeilike en gevaarlike
   omstandighede na Wenen gereis en 'n bepalende rol gespeel in die
   emigrasie van Freud na Londen.

   Na die oorlog, het Jones voortgegaan met sy praktyk as psigoanalis en
   om lesings te gee. Hy het ook sy laaste jare gewy aan die skrywe van
   die omvattende biografie van Freud en beskrywing van sy werke. Hierdie
   skrywe het drie volumes beslaan en het tussen 1953 en 1957 verskyn. Sy
   duitssprekende vrou het hom hiermee gehelp deurdat sy verskeie van
   Freud se vroeë korrespondensie en ander dokumente, wat deur Anna Freud
   beskikbaar gestel is, vertaal het.

   Jones het self begin om 'n outobiografie, Free Associations te skryf,
   maar dit is nooit voltooi nie en is na sy dood in 1959 gepubliseer.

   Jones is oorlede op 11 Februarie 1958.

   Maddox B. Freud's Wizard - The Enigma of Ernest Jones 2006.
   http://en.wikipedia.org/w/index.php?title=Ernest_Jones&oldid=191191087
   Kategorie: Walliese sielkundiges

