Ernest Oppenheimer


   Ernest Oppenheimer (oorspronklik Ernst Oppenheimer, * 22 Mei 1880 in
   Friedberg (Hessen, Duitsland); † 25 November 1957 in Brenthurst,
   Johannesburg) was 'n bekende Suid-Afrikaanse sakeman en die stigter van
   die diamantekartel, wat deur die maatskappy De Beers beheer is.

   Ernest Oppenheimer was die vyfde seun van 'n sigarehandelaar in die
   Duitse dorp Friedberg. Ná sy leerjare in Londen (1896-1902) het hy vir
   die juwelehandelaar Anton Dinkelsbuhler in Kimberley (Suid-Afrika)
   gewerk, die destydse sentrum van die diamantebedryf. In 1906 het hy sy
   leerskap voltooi en in Londen met Mary Lina Pollock, die dogter van 'n
   beursmakelaar, getrou. Ná sy terugkeer na Kimberley het hy eers 'n lid
   van die stadsraad en later, op 32-jarige leeftyd, burgemeester geword.

   Die Duitse Vloot se torpedering van die passasierskip Lusitania tydens
   die Eerste Wêreldoorlog het tot anti-Duitse onluste gelei, en
   Oppenheimer emigreer in 1915 na Engeland. Hy aanvaar Britse burgerskap
   en wysig sy voornaam na Ernest.

   Nogtans vestig hy hom een jaar later weer in Suid-Afrika en stig in
   Johannesburg die maatskappy Anglo-American Corporation. Danksy die
   handel met grondstowwe ontwikkel Anglo-American tot een van die
   belangrikste mynboumaatskappye ter wêreld. Oppenheimer brei die
   onderneming na 'n aantal Afrikalande uit en verkry aandele van De
   Beers. In 1929 word hy die voorsitter van De Beers Consolidated Mines
   Bpk.

   Tydens die Groot Depressie begin hy in 1930 die internasionale
   diamantemarkte leegkoop en vestig sy wêreldwye monopolie onder die naam
   Central Selling Organisation. Voortaan beheer dié monopolie met sy 180
   lede die wêreldmark vir diamante.

   Tydens die Tweede Wêreldoorlog weier hy 'n aansoek van die Amerikaanse
   president Franklin D. Roosevelt om industriële diamante aan die
   Verenigde State te verskaf - uit vrees vir 'n daling in die
   diamanteprys. Oppenheimer is in die Verenigde State tot "ongewenste
   persoon" verklaar, en alle bedrywighede van De Beers is weens 'n
   oortreding van die Amerikaanse anti-kartel-wette verbied.

   Met Sir Ernest Oppenheimer se afsterwe in 1957 neem sy seun Harry die
   leiding van die maatskappy oor. Die Central Selling Organisation is in
   2001 ontbind, nadat dit 'n slegte reputasie opgebou het. In 2004 was De
   Beers van voorneme om in die Verenigde State skuldig te pleit op 'n
   moontlike aanklag van kartelvorming.
   Kategorie: Suid-Afrikaanse entrepreneurs

