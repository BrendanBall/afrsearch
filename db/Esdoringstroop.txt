Esdoringstroop


   Esdoringstroop word volgens sy deurskynendheid geklassifiseer. Die
   beeld wys verskillende grade van esdoringstroop uit Vermont, met van
   links: Vermont Fancy, Graad A Medium-Barnsteen, Graad A Donker
   Barnsteen, en Graad B
   Esdoringstroop word volgens sy deurskynendheid geklassifiseer. Die
   beeld wys verskillende grade van esdoringstroop uit Vermont, met van
   links: Vermont Fancy, Graad A Medium-Barnsteen, Graad A Donker
   Barnsteen, en Graad B

   Esdoringstroop is 'n soetstof wat uit die sap van die esdoringboom
   vervaardig word. Dit word gewoonlik met pannekoeke en wafels geniet of
   dien as 'n bestanddeel van terte, gebak en nageregte.

   Die esdoringboom en esdoringstroop is 'n belangrike deel van die
   kultuur van die noordooste van Noord-Amerika, en oestyd in die laat
   winter of vroeë lentetyd is 'n gebeurtenis wat in baie dorpe met
   feesvierings gepaardgaan. Die suikeresdoringboom is die amptelike
   "staatsboom" van die Amerikaanse deelstate New York, Vermont, Wisconsin
   en West Virginia. Die esdoringblad is ook die sentrale simbool van
   Kanada se nasionale vlag.

   Kanada en die Verenigde State lewer 'n gesamentlike jaarlikse produksie
   van meer as vyf miljoen gellings (19 miljoen liter) esdoringstroop op.

   Inhoud

        * 1 Geskiedenis
        * 2 Oestyd
        * 3 Wêreldproduksie
        * 4 Sien ook
        * 5 Eksterne skakels

[wysig] Geskiedenis

   'n Esdoringboom word getap
   'n Esdoringboom word getap
   "Grootskaalse ontginning" - die esdoringsap word regstreeks na die huis
   gepomp
   "Grootskaalse ontginning" - die esdoringsap word regstreeks na die huis
   gepomp
   Kanadese esdoringstroop
   Kanadese esdoringstroop

   Die Eerste Nasies van Kanada ken lankal die "soet water" van die
   esdoringboom en het dit gebruik as 'n soetstof, bestanddeel van hulle
   kookkuns en as 'n soet drank. Gedurende die winters, wanneer vleis die
   stapelvoedsel vir die Indiaanse bevolking was, het esdoringstroop as 'n
   belangrike bron van vitamine C die gevreesde "lentekoors" of skeurbuik
   help voorkom.

   Die Indiane het die bome gewoonlik in die laat najaar "uitgetap", nadat
   die sap deur herhaalde vors en daaropvolgende milde weerstoestande in
   die stamme begin opstyg het. Die sap is in holle stamme versamel en
   geleidelik ingekook totdat dit 'n stroperige konsistensie bereik.

   Die blanke setlaars van Nieu-Frankryk het vinnig die Indiaanse metode
   oorgeneem. Ook vir hulle was esdoringstroop 'n gewilde soetstof, veral
   aangesien ingevoerde suiker van die Karibiese eilande nouliks
   bekostigbaar was. Gewoonlik is met 'n tomahawk, die tipiese Indiaanse
   strydbyl, kerwe in die boomstam geslaan, om die esdoringsap in houers,
   wat uit berkeboombas gevaardig is, op te vang en vervolgens in
   kleipotte te kook. Ander stamme het stene verhit en in die esdoringsap
   gelê om dit te laat kondenseer. Die eerste dokumente oor die handel met
   esdoringstroop in Quebecstad en Montreal dateer uit die jaar 1685. Die
   vervaardiging het eeue lank feitlik dieselfde gebly, alhoewel die
   Europese setlaars met die invoering van yster- en koperketels beter
   resultate bereik het, aangesien hierdie potte langer verhit kon word en
   sodoende meer water verdamp het. In die 18de eeu was esdoringsuiker en
   -stroop belangrike handelsware in die Noord-Amerikaanse kolonies, en
   hulle is eers vanaf die 19de eeu grotendeels deur suikerriet vervang.

   Sowat veertig liter esdoringsap word vir die vervaardiging van een
   liter stroop benodig. Die sap word in verdampers versigtig verhit
   totdat die meeste water verdamp het en die goudkleurige of donker
   esdoringstroop oorbly. Die vervaardiging van die natuurproduk word in
   Kanada, die vernaamste produsent van esdoringstroopp ter wêreld, deur
   die Departement van Landbou beheer. Die reinheid en klassifikasie van
   die stroop word noukeurig gekontroleer. Die deurskynendheid van die
   stroop is die belangrikste kriterium van gehalte.

[wysig] Oestyd

   Wafels met esdoringstroop
   Wafels met esdoringstroop

   Die oestyd van esdoringsap begin teen die einde van die winter of in
   die vroeë lente, afhangende van die klimaat- en weerstoestande in die
   verskillende oesgebiede, maar steeds sodra die winternagte met ryp deur
   warmer dae met temperature bo vriespunt opgevolg word. Tipiese
   oesmaande is Februarie, Maart en April.

   Die esdoringsap bevat gewoonlik tussen twee en vier persent suiker
   (veral saccharose), wat gedurende die herfs in die boomwortels gestoor
   word, waar dit "oorwinter". In die lente begin dit weer na bo styg om
   sodoende weer die energie vir die boom se stofwisseling op te lewer.
   Die esdoringsap, wat in Frans eau de l'érable (letterlik
   "esdoringwater") genoem word, is streng gesproke nie die boom se
   eintlike sap nie. Hierdie vloeistof, wat duidelik meer minerale en
   komplekse organiese molekule bevat, styg eers na bo nadat die
   stofwisseling ten volle begin het. Die eintlike sap markeer met sy
   opkoms en bitter smaak die einde van die oestyd van die soet
   esdoringsap.

   Net esdoringbome met 'n stamomvang van tenminste twintig sentimeter is
   geskik vir die oes van esdoringwater, en dit neem gewoonlik sowat 45
   jaar voordat 'n nuut geplante boom die soet sap sal oplewer. Die
   maksimum-leeftyd van 'n esdoringboom is egter sowat driehonderd jaar.

[wysig] Wêreldproduksie

   'n Esdoring-verdamper wat met vuur gestook word
   'n Esdoring-verdamper wat met vuur gestook word

   Kanada (met name Quebec) en die noordoostelike deelstate van die VSA
   (met name Nieu-Engeland en New York) is tans die belangrikste
   produsente van esdoringstroop.

   Die meeste van die sowat twintig esdoringboomsoorte kan as basis vir
   die sapontginning dien, alhoewel die voorkeur gewoonlik aan die
   suikeresdoring (Acer saccharum) en swart esdoring (Acer nigrum) gegee
   word. Deskundiges verkies meesal die swart esdoring.

   Kanada se Franstalige provinsie Quebec is die belangrikste verskaffer
   van esdoringstroop, met 'n jaarlikse produksie van 15,6 miljoen liter
   in die jaar 2001. Die provinsies van Ontario en Nieu-Brunswick
   produseer kleiner hoeveelhede van respektiewelik een miljoen en 680 000
   liter (2002). In die VSA lewer Vermont met sowat een miljoen liter 'n
   kwart van die jaarlikse opbrengs. Maine en New York is die tweede
   grootste produsente met respektiewelik 19 persent.
   Kanada se nasionale vlag wys die esdoringblad
   Kanada se nasionale vlag wys die esdoringblad

   Die stroopvervaardiging het in Quebec lankal 'n deel van die plaaslike
   leefwyse geword, en vroeg in die lente besoek baie stadsbewoners een
   van die cabanes à sucre om 'n feesmaal met esdoringstroop te geniet.
   Eiers, gebakte bone, ham en spek word met stroop bestryk. Tire sur la
   neige ("oor die sneeu trek") is 'n groot vermaak tydens die winter,
   wanneer warm stroop oor die sneeu gegiet en, sodra dit afkoel, oor
   stokkies gedraai word om dit te eet.

   Weens die ekonomiese belangrikheid van die esdoringboom word die
   esdoringblad op Kanada se nasionale vlag uitgebeeld. Sommige
   Amerikaanse deelstate soos New York en Vermont het die esdoring as
   hulle amptelike simboliese boom gekies.

[wysig] Sien ook

     * Esdoringsuiker

[wysig] Eksterne skakels

     * Die Sucrerie de la Montagne, 'n tradisionele suikernywerheid in
       Quebec

   Kategorieë: Kanadese kookkuns • Quebec • Verenigde State van Amerika •
   Vermont

