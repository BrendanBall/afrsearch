Eskom


   Eskom is die nasionale elektrisiteitsverskaffer in Suid-Afrika. Dit het
   in 1923 tot stand gekom as die Elektrisiteitsvoorsienings-kommissie,
   afgekort as Evkom of EVK. (Engels: Electricity Supply Commission, Escom
   of ESC). Die organisasie het in 1986 sy naam verander na Eskom, 'n
   samesmelting van die Afrikaanse en Engelse afkortings en word nie
   langer deur 'n kommissie beheer nie. Die staat is vandag die enigste
   aandeelhouer.

   Eskom is 'n vertikaal geïntegreerde nutmaatskappy wat elektrisiteit
   opwek, dit deur middel van 'n landswye transmissiestelsel dwarsdeur
   Suid-Afrika vervoer en dit dan verder versprei aan sowat vier miljoen
   eindverbruikers. Eskom verskaf ook grootmaat toevoere aan sowat 180
   munisipale verspreiders.

   Aan die einde van 2007 het Eskom 'n netto kragopwekkingskapasiteit van
   37 761 megawatt (MW), 'n landswye transmissie- en distribusiestelsel
   wat oor 359 854 km strek en bykans 4 miljoen eindverbruikers gehad.
   Eskom se bates het R144 miljard beloop, waarop dit 'n wins van R6,5
   miljard getoon het deur die opwekking, verspreiding en verkoop van 218
   120 gigawattuur (GWh) elektrisiteit. Eskom het 32 674 mense in diens
   gehad en is tans besig met 'n uitbreidingsprogram wat ongeveer R150
   miljard sal beloop oor die volgende agt jaar.^[1]

   Inhoud

        * 1 Lasafwerping
             + 1.1 Energie foefie
        * 2 2008 Tariefverhoging
        * 3 Kragontwikkeling
        * 4 Transmissie en distribusie
             + 4.1 Transmissie
             + 4.2 Beheersentrums
             + 4.3 Transformators
             + 4.4 Substasies
             + 4.5 Distribusiestelsel
             + 4.6 Transmissie en Distribusie toerusting
        * 5 Verwysings

[wysig] Lasafwerping

   'n Kernmerk van kragvoorsiening in Suid-Afrika vanaf 2007 is periodieke
   onderbrekings van toevoer (wat lei tot sogenaamde "beurtkrag") as
   gevolg van doelbewuste lasafwerping. Oor 'n periode van ongeveer
   twintig jaar sedert die mid-1980s het Eskom se
   kragopwekkings-kapasiteit die spitsaanvraag aansienlik (met meer as 20%
   in sommige jare) oorskry en Eskom het selfs sover gegaan as om groot
   industriële verbruikers (onder andere Alusaf en Mozal) na suider-Afrika
   te lok met aantreklike elektrisiteitspryse en langtermyn
   voorsienings-kontrakte.

   Met die beëindiging van Eskom se kragsentrale-uitbreidingsprogram in
   2001 is dit veronderstel dat daar voldoende kapasiteit sou wees om in
   die aanvraag na elektrisiteit te kan voorsien tot ongeveer 2007. Omdat
   die aanlooptyp om 'n groot kragsentrale te bou vyf jaar of meer beloop,
   het Eskom reeds in 2002 begin aansoek doen om meer kapasiteit op te
   rig. Die regering het egter daarop aangedring dat (buitelandse)
   privaatbeleggers genader moet word om tot die bedryf toe te tree.

   Ondanks waarskuwings deur Eskom van 'n dreigende tekort aan kapasiteit
   het die proses gesloer en uiteindelik in 2006 skipbreuk gelei toe die
   laaste belangstellendes uit die proses onttrek het, oënskynlik vanweë
   té lae elektrisiteits-tariewe en ander beperkende faktore. In 2007 het
   President Thabo Mkebi verskoning namens die regering aangeteken vir die
   kragtekorte. Mbeki het in Bloemfontein erken dat "Eskom reg en die
   regering verkeerd was".^[2]

   Ander belangrike faktore wat bygedra het tot die toenemende wanbalans
   tussen aanvraag en aanbod was 'n hoër as verwagte aanvraag-groeikoers
   en 'n afname in die beskikbaarheid van Eskom se opwekkingseenhede. Die
   ekonomie het meer elektrisiteits-intensief begin word en moderne
   geriewe soos lugversorging het 'n alledaagse verskynsel geword. Eskom
   het ook 'n massiewe elektrifiseringsprogram in die 1990s begin wat
   aanvraag vermeerder het en die lasprofiel verskuif het. Pogings om
   aanvraag te beheer het nie die steun ontvang wat nodig was om dit
   effektief te maak nie.

   Die toestand het verder versleg vanweë die afname in beskikbaarheid van
   groot krag-eenhede. In 2000 was die gemiddelde beskikbaarkeid 92%. Teen
   2006 het dit gedaal tot 87%, wat dieselfde effek het as 'n 5%
   permanente tekort aan kapasiteit. Die oorsaak hiervan was hoofsaaklik
   swak of gebrekkige instandhouding, foute deur onervare personeel en 'n
   tekort aan onderdele, brandstof en ander middele. Teen 2007 het
   agterstand in instandhouding en onverwagte falings dit moeiliker gemaak
   om voorsienings-kapaisiteit met volgehoue vertroue te kon voorspel.

   Die koeël was toe reeds deur die kerk. In Desember 2006 het die eerste
   grootskaalse lasafwerping in the Wes-kaap plaasgevind toe 'n eenheid by
   Koeberg onverwags afgeskakel het. Aanvraag in die Wes-kaap het toevoer
   oorskry omdat die transmissisie-stelsel nie die verskil kon aansuiwer
   nie. Om te vermy dat die hele stelsel afgeskakel sou moes word, het
   Eskom begin met selektiewe lasafwerping, dws. doelbewuste afsluitings
   om die aanvraag te beperk. Groepe verbruikers is vir 'n paar ure op 'n
   beurt afgeskakel totdat die balans tussen aanvraag en voorsiening weer
   herstel is.

   In die winter van 2007 het die eerste lasafwerpings in die res van die
   land begin toe die ongewone koue weer Eskom se totale vermoeë onder
   geweldige druk geplaas het en landswye lasafwerping in alle erns begin
   het. Toe die winter verby was en verbruikers 'n bietjie asem kon skep,
   het daar in Oktober en November weer 'n reeks lasafwerpings begin, die
   keer omdat soveel eenhede buite werking was vanweë instandhouding,
   onverwagte falings en bedryfsfoute dat daar op 'n stadium tot oor 'n
   20% tekort in toevoer was.

   Eskom het gewaarsku dat lasafwerpings sal voortduur vir vyf of ses
   jaar, minstens tot dat die eerste eenheid van die nuwe Medupi
   kragsentrale in 2012 in werking gestel behoort te word.

[wysig] Energie foefie

   Daar is eers in Januarie 2008 kontrakte tussen Eskom en Botswana as ook
   met Mosambiek gesluit vir die verskaffing van ten minste 1040MW
   elektriese krag. Daardie tyd moes hulle al geweet het van te korte,
   omdat daar al kerstyd daarvan gepraat is.
   Sien ook: "The energy HOAX"

[wysig] 2008 Tariefverhoging

   Op 20 Desember 2007 het die Nasionale Energie Reguleerder van
   Suid-Afrika (NERSA) Eskom 'n gemiddelde tariefverhoging van 14,2% vir
   2008 toegestaan. Dit het tekort geskiet aan die 18,7% waarvoor Eskom
   aansoek gedoen het, maar was nogtans aansienlik meer as die 6,2%
   verhoging waarvoor Eskom aanvanklik in 2005 aansoek gedoen het. Die
   uitermatige verhoging het vir Eskom en NERSA die misnoë van verskeie
   instansies op die hals gehaal, onder andere die Konfederasie van
   Suid-Afrikaanse Vakunies (Kosavu), Busa (Business Unity SA) en die
   Suid-Afrikaanse Reserwebank, wat vroeër 'n beroep op staatsinstansies
   gemaak het om te help om inflasie te beperk tot die Bank se teiken van
   tussen 3% en 6%.

   Daar was ook kritiek dat die tariefverhoging Suid-Afrika minder
   aantreklik sou maak vir buitelandse beleggers, aangesien goedkoop
   elektrisiteit dikwels as 'n positiewe faktor vir SA beskryf word.

   Eskom het laas verhogings van hierdie skaal in 1977 aangekondig, toe
   dit ná die inflasie-periode van die sewentigerjare voor geweldige
   uitbreidingskoste te staan gekom het.

   NERSA het aangekondig dat Eskom se aansoek vir 'n verdere 17%-verhoging
   vir 2009 in September 2008 oorweeg sal word wanneer die volgende
   driejaarlikse prysverhoging vasgestel word. NERSA se publieke
   konsultasiedokument het dit duidelik gestel dat Eskom se tariewe met
   dubbelsyferverhogings aangepas sal moet word tot en met minstens 2019
   om in die verwagte stygings in koste en die uitbreidingsprogam te kan
   voldoen.

   Eskom het te kenne gegee dat dit beswaar sal aanteken teen NERSA se
   beslissing. In 2004 het Eskom en NERSA in 'n dispuut betrokke geraak
   toe Eskom 'n verhoging van 2,5% toegestaan is nadat dit om 8,9% aansoek
   gedoen het. Die geskil is besleg deur die destydse Minister van
   Mineraal- en Ernergiesake, Me. Phumzile Mlambo-Ngcuka (nou
   Adjunkpresident), wat Eskom se aansoek verwerp het.

   Mnr. Collin Matjila, voorsitter van NERSA, het aangekondig dat die
   verhoging Eskom se verkope van R44,3 tot R47,9 miljard per jaar sou
   verhoog. Toe Eskom oorspronklik in 2005 vir 'n verhoging aansoek gedoen
   het, was uitbreidingskoste van R84 miljard voorsien. Toe dit later
   geblyk het dat dié bedrag vermeerder sou moes word tot R150 miljard,
   was dit duidelik dat 'n 6,2%-verhoging onvoldoende sou wees om die
   uitgawe te dek. Gevolglik is 14,2% goedgekeur. Matjila het verder gesê
   dat die tariefverhoging daarop gemik was om die balans tussen Eskom se
   voortbestaan en die bekostigbaarheid van elektrisiteit te handhaaf.
   NERSA was van mening dat die langtermynoorwegings van hierdie besluit
   die korttermynbesorgdhede vér oorskry.^[3]

[wysig] Kragontwikkeling

   Opsomming van die vermoë van Eskom se kragsentrales in 2007
   Naam Jaar voltooi Aantal stelle Nominale vermoë per stel MW Bruto
   totale vermoë MW Netto totale vermoë MW Stoomdruk Mpa Stoom temperatuur
   °C
   Steenkool
   Arnot^3 1975 6 350 2100 1980 15.9 510
   Camden^4 1969 8 200 1600 1520^2 10.3 538
   Duhva^3 1984 6 600 3600 3450 16.1 535
   Grootvlei^4 1977 6 200 1200 1130^2 10.3 538
   Hendrina^3 1977 10 200 2000 1895^1 10.3 538
   Kendal^3,5 1993 6 686 4116 3840 16.1 535
   Komati^4 1966 5
   4 100
   125 500
   500 891^2 8.4 510
   Kriel^3 1979 6 500 3000 2850 16.0 510
   Lethabo^3 1990 6 618 3708 3558 16.1 535
   Majuba
   2001 3
   3 657
   713 1971
   2139
   3843
   Matimba^3,5 1991 6 665 3990 3690 16.1 535
   Matla^3 1983 6 600 3600 3450 16.1 535
   Tutuka^3 1990 6 609 3654 3510 16.1 535
   Kernkrag
   Koeberg^3 1985 2 965 1930 1800^1
   Hidro
   Gariep^7 1976 4 90 360 360
   Vanderkloof^7 1977 2 120 240 240
   Colly Wobbles 3 14 42 42
   First Falls 2 3 6 6
   Ncora 2
   1 0.4
   1.3 1
   1
   2
   Second Falls 2 5.5 11 11
   Pompopgaar^8
   Drakensberg 1982 4 250 1000 1000
   Palmiet 1988 2 200 400 400
   Gasturbines^6
   Acacia 1976 3 57 171 171
   Port Rex 1976 3 57 171 171
   Gourikwa 2007 3 150 450 438
   Ankerlig 2007 4 150 600 588
   Windkrag
   Klipheuwel 2003 3 0.66-1.75 3.2 3.2 Eksperimenteel
   In aanbou
   Medupi 2012 6 800 4800 4560
   Ingula 2012? 4 333 1330 1330 Pompopgaar
   Beplan
   Kernkrag 2  ?
   Steenkool  ? 6 700 4200 3942
   Gas1(Gourikwa) 2008 2 150 300 291
   Gas1(Ankerlig) 2008 5 150 750 733

   NOTAS:
   1. Verskil tussen bruto en netto totale vermoë is te wyte aan
   eieverbruik, ouderdom van die aanleg en/of steenkoolgehalte.
   2. Uiteindelike vermoë na herinbedryfstelling.
   3. Basislas kragsentrale (deurlopende bedryf).
   4. Tans nog in langtermyn bewaring.
   5. Droë verkoelde eenhede se lewering word beperk deur die ontwerp
   uitlaatdruk en die omgewingstemperatuur.
   6. Word slegs vir spitsaanvraag en noodgevalle gebruik.
   7. Gebruik word beperk tot spitslas en hang af van die hoeveelheid
   water beskikbaar in die Gariep en Vanderkloof opgaardamme.
   8. Pompopgaar aanlegte is netto verbruikers van elektrisiteit. Water
   word in nie-spitstye teen die berg uitgepomp sodat elektrisiteit tydens
   spitstye opgewek kan word as die water weer afloop.
   Vertaal en aangevul uit Eskom se 2006 jaarverslag en ander bronne^[4]

[wysig] Transmissie en distribusie

   Elektrisiteit word in in generators opgewek deur 'n groot magneet (die
   rotor) wat binne in 'n koper klos (die stator) draai teen 3000
   omwentelings per minuut. Dit lewer ‘n drie-fase wisselstroom met ‘n
   frekwensie van 50 Herz (d.w.s. wisselings per sekonde) teen ongeveer
   22000 volt (22 kV) op. Die spanning is te laag vir grootmaat vervoer
   oor lang afstande en dit word dus eers deur middel van transformators
   verhoog tot by ‘n transmissiespanning van 132 kV of meer. Meeste groot
   kragsentrales (wat elk gewoonlik ses of meer generators het) stuur
   elektrisieit teen 400 kV in ‘n landswye transmissienetwerk in.

[wysig] Transmissie

   Elektrisiteit word vanaf kragsentrales vervoer tot waar dit benodig
   word deur middel van kraglyne. Groot hoeveelhede elektrisiteit word
   teen hoë spanning vervoer om verliese oor lang afstande te verminder en
   die hoeveelheid kraglyne te beperk. Die groot hoogspanningslyne wat
   elektrisiteit tussen verafgeleë gebiede vervoer word transmissielyne
   genoem. Dié werk teen hoë spannings van soveel as 765 kilovolt (765 000
   volt of 765 kV), soos in die geval van die hooflyne tussen die Hoëveld
   en die Kaap. Eskom is die eerste in die wêreld om 765 kV só hoog bo
   seespieël te gebruik, waar die insulasievermoë van die dunner lug baie
   minder is as by seevlak. Vir kleiner afstande en hoeveelhede word laer
   spannings tot by 132 kV gebruik.

   Transmisielyne bestaan uit hoë staaltorings wat aluminium
   geleierbondels dra wat aan glas of keramiek insulators hang. Alumium is
   lig en ‘n goeie geleier van elektrisiteit end daar is ‘n staaldraad
   binne die aluminium geleiers om dit te versterk. Transmissielyne wat
   ver oor die veld loop is ‘n bekende gesig feitlik orals in landelike
   Suid-Afrika.

   In opgeboude gebiede word dikwels van ondergronde kabels gebruik
   gemaak. Dié is nie sigbaar nie en kan gebruik word waar daar nie genoeg
   spasie vir maste of torings is nie, maar het die nadeel dat dit baie
   duur is. Groot kabels wat hele stede of groot fabrieke kan voorsien is
   dikwels met olie of gas gevul vir verkoeling en isolasie.

   Die transmissienetwerk word somtyds ook die Nasionale Netwerk of
   Tussenverbinde Stelsel genoem want alle elektrisiteit wat deur Eskom
   opgewek word (behalwe eieverbruik in kragsentrales) word aan die
   netwerk gelewer vir landswye verspreiding. Eskom voorsien nie alle
   verbruikers in Suid-Afrika direk nie. Meer as 250 munisipaliteite koop
   elektrisiteit grootmaat by Eskom vir distribusie en herverkoop aan
   hulle eie verbruikers.

[wysig] Beheersentrums

   Elektrisiteit wat in kragsentrales opgewek word kan nie soos water in
   ‘n dam opgegaar word nie. Dit moet onmiddelik gebruik word soos dit
   opgewek word. Aanvraag en toevoer moet dus deurlopend gemeet en in ‘n
   fyn balans gehandhaaf word. Vir klein veranderings pas alle generators
   wat aan die stelsel gekoppel is, hulle uitset outomaties aan deur die
   spoed van 3000 o.p.m. te handhaaf. As die vraag toeneem (soos
   byvoorbeeld deur koue weer of die aanvang van ‘n populêre TV program),
   begin alle generators ‘n bietjie spoed verloor. Die spoedreëlaar laat
   dan meer stoom in die turbines in sodat die kraglewering effens
   vermeerder en die spoed feitlik onmiddelik herstel tot 3000 o.p.m. Die
   omgekeerde gebeur as die aanvraag daal.

   Vir groter veranderings in aanvraag moet hele generators aan- of
   afgesit word. Dit word deur die sentrale beheersentrum gedoen, wat
   instruksies aan die kragsentrales gee om dit te doen. Nasionale Beheer
   in Simmerpan, Germiston, moet ook sorg dat daar deurentyd voldoende
   reserwe generators gereed is as een van lopende eenheded onklaar sou
   raak. Daar is ook ses streeksbeheersentra wat op strategiese plekke
   geleë is en wat die vloei van elektrisiteit deur die netwerk beheer
   deur lyne en transformators in of uit te skakel.

   Om die netwerk deurlopend te kan beheer maak die beheersentra gebruik
   van spesiale meters wat oral in die stelsel aangebring is en data
   oombliklik deurstuur. Meeste hoogspanningsskakelaars kan outomaties
   vanuit ‘n verafgeleë beheersentrum geskakel word. Generators in
   hidrokragsentrales en gasturbines word ook met afstandbeheer aan- of
   afgesit.

   Die transmissienetwerk word ook gebruik om elektrisiteit tussen lande
   in Suider-Afrika uit te ruil. Elektrisiteit van Cahora Bassa in
   Mosambiek word byvoorbeeld deur ‘n spesiale 1000 kilometer-lange
   gelykstroomlyn vervoer teen ‘n spanning van 533 kV. Nadat dit in
   wisselstroom omgesit is by die Apollo substasie (naby Pretoria) word
   dit in die Eskom netwerk ingevoer teen 400 kV. Daar is wisselstroom
   lyne van 400 en 275 kV wat tussenverbinding met Namibië, Zimbabwe,
   Botswana, Zambië en selfs sover as Congo moontlik maak.

[wysig] Transformators

   Die spanning van elektrisiteit moet op verskeie plekke eers vermeerder
   word (soos by ‘n kragstasie) en dan weer in stadiums verminder word
   sodat klein verbruikers dit veilig kan gebruik. In Suid-Afrika is die
   standaard huishoudelike spanning 220V (380V as drie fases gebruik
   word). In fabrieke kan spannings van 11 kV dikwels aangetref word om
   swaar masjienerie te dryf.

   Die spanning van wisselstroom word deur middel van transformators
   verhoog of verlaag. By kragsentrales word die spanning van 22 kV wat
   die generators opwek verhoog tot soveel as 765 kV. In substasies wat
   krag aan die distribusiestelsel lewer word die hoogspanning dan weer
   verlaag, gewoonlik na 22 kV of 11 kV voordat dit na die einverbruiker
   gestuur word.

   ‘n Transformator werk heel eenvoudig en het geen bewegende dele nie.
   Dit bestaan uit twee klosse geïsoleerde koperdraad wat dig maar tog
   apart teen mekaar gewen is. Soos elektrisiteit deur die een klos
   stroom, induseer dit ‘n stroom in die ander klos teen ‘n spanning wat
   bepaal word deur die hoeveelheid draaie in elke klos. As die tweede of
   sekondere klos meer draaie het as die eerste of primere klos sal die
   spanning vermeerder, terwyl spanning sal daal in die teenoorgestelde
   geval. Die klosse word in ‘n tenk gehou wat met olie gevul word vir
   verkoeling en insulasie.

[wysig] Substasies

   Elektriese substasies is volstandige eenhede wat vanuit die streeks- of
   nasionale beheersentra bedryf word. Inkomende lyne bring elektrisiteit
   vanaf kragstasies en uitgaande lyne voer die elektrisiteit na
   verbruikers of ander substasies. Substasies gebruik transformators om
   die spanning van elektrisiteit op of af te verander en skakelaars om
   lyne in of uit te skakel. Baie substasies is in afgeleë gebiede geleë
   en is ontwerp om deurlopend sonder menslike toesig bedryf te word in
   alle weersomstandighede. Die skakelaars in ‘n substasie kan ‘n groot
   elektriese stroom oombliklik te onderbreek en sodoende probleme op die
   netwerk isoleer voordat dit ander dele raak.

   ‘n Substasie bevat ook hoogs gespesialiseerde beskermingstoerusting wat
   foute kan identifiseer (soos byvoorbeeld ‘n lyn wat deur weerlig getref
   is, of ‘n boom wat op ‘n lyn geval het) en boodskappe kan deurstuur of
   ontvang van die beheersentra. Dit kan mense beskerm teen elektriese
   foute en kan die toevoer ononderbroke na ‘n ander deel van die netwerk
   oorgeskuif word.

[wysig] Distribusiestelsel

   Die transmissiestelsel vervoer groot hoeveelhede elektrisiteit oor lang
   afstande vanaf kragsentrales tot by een van die talle substasies wat
   oor die hele land versprei is. Hier word die spanning verlaag voordat
   die elektrisiteit verder versprei word deur die distibusienetwerk met
   die doel om dit so wyd moontlik na alle eindverbruikers te versprei.
   Ekom se distribusienetwerk van amper 300 000 km bereik sowat vier
   miljoen verbruikers oral in die land behalwe in die mees verafgeleë
   gebiede.

   Toevoere teen 22 of 11 kV word vanaf substasies na primere
   verbruikerspunte soos stede en dorpe, industrieele gebiede, groepe
   dorpies en plase geneem. Hier word dit trapsgewys verder getransformeer
   na nog laer spannings tot uiteindelik by 380/220 volt vir verspreiding
   na industrieë, woongebiede, winkelsentrums, openbare- en kantoorgeboue,
   straatligte, ensovoorts. Groot verbruikers soos myne, fabrieke en
   spoorweë neem dikwels toevoer teen ‘n hoër spanning. Daar is
   byvoorbeeld laagspanningssubstaties al langs elektriese spoorlyne wat
   elektrisiteit direk teen 25 kV of 50 kV voorsien.

   Die verspreiding (distribusie) van elektrisiteit moet so geskied sodat
   toevoer bykans nie onderbreek word as daar ‘n fout in die stelsel sou
   onstaan nie. Daarom is daar gewoonlik meer as een toevoerpunt na ‘n
   bepaalde area. Distribusielyne of kabels vorm dikwels ‘n ringtoevoer
   sodat, sou die toevoer uit een rigting faal, dit uit die ander rigting
   aangevul kan word.

   In huise, kantore en ander geboue is daar gewoonlik ‘n distribusiebord
   met veiligheidsskakelaars en aarlekkasiebeskerming sodat, sou daar iets
   verkeerd gaan, die elektrisiteitstoevoer onmiddelik en veilg afgeskakel
   word. Van hierdie distribusiebord loop daar drade na alle ligte,
   muurproppe, stowe, geysers en ander elektriese apparaat. Dit is bykans
   onmoontlik om ‘n moderne huishouding sonder elektrisiteit te bedryf.

   Elektrisiteitsverbruik word voortdurend gemeet met ‘n spesiale
   kilowatt-uur meter. Wanneer ‘n lig of enige elektriese apparaat
   aangskakel word, laat die die toename in stroom ‘n skyf in die meter
   draai. Hierdie beweging word oorgedra na ‘n drom met syfers wat die
   verbruik dan aanwys. Hierdie meters word periodiek gelees en
   daarvolgens word die klant ‘n rekening gestuur.

   ‘n Ander soort meter, die sogename voorafbetaalmeter, word al hoe meer
   gebruik. Soos die naam aandui, vereis hierdie meter vooraf betaling vir
   elektrisiteitsverbuik wat by talle agente en ander instansies soos
   winkels en vulstasies gemaak kan word. ‘n Spesiale kode of ‘n kaart
   word dan gebruik om die meter te ‘laai’ met die hoeveelheid
   elektrisiteit wat gekoop is, sodat die meter dit kan aanwys en die
   verbruik daarteen kan aftrek.. Soos elektrisiteit gebruik word, hou die
   meter tred met die verbruik en waarsku die verbruiker as bykans al die
   krediet opgebruik is.

   Verwysing: Eskom Factsheet on Transmission and Distribution. ^[5]

[wysig] Transmissie en Distribusie toerusting

   Opsomming van Eskom se transmissie- en distribusietoerusting soos op 31
   Maart 2006
   Kraglyne
   Transmissielyne, km^1
   765 kV                       1 153
   533 kV GS^2                  1 035
   400 kV                       15 691
   275 kV                       7 245
   220 kV                       1 336
   132 kV                       946
   Distribusielyne, km
   165 - 132 kV                 22 142
   88 - 33kV                    21 188
   Retikulasie lyne, km
   22 kV en laer                282 361
   Kabels, km
   165-132 kV                   156
   22 kV en laer                7 875
   Transformator kapasiteit, MVA
   Transmissie, MVA^3           118 445
   Distribusie en
   retikulasie, MVA
                                87 217
   Transformator getalle
   Transmissie, aantal          374
   Distribusie en
   retikulasie, aantal
                                305 402

   NOTAS:
   1. Volgens die Geografiese Informasiestelsel (GIS)
   2. Monopolêre gelykstroomlyn lyn tussen Cahora Bassa en Apollo
   3. Transformators groter as 30 MVA met 'n primere spanning > 132 kV
   Vertaal en aangevul uit Eskom se 2006 jaarverslag en ander bronne^[6]

[wysig] Verwysings

    1. ^ Jaarverslag 2007[1]
    2. ^ Business Day, Mbeki's apology welcomed but Eskom still has much
       to do, says IFP, 13 Des 2007
    3. ^ Business Day, Eskom wins its bid for huge tariff hikes, 21 Des
       2007
    4. ^ [2]
    5. ^ [3]
    6. ^ [4]

   Kategorieë: Suid-Afrika • Energieverskaffers

