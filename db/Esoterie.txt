Esoterie


   Esoterie verwys na die innerlike perspektief van 'n mens in terme van
   bewussyn, nabetragting, en diepdenkendheid. Esoterie staan in
   teenstelling met eksoterie wat verwys na die uiterlike of alledaagse
   bewussynsvlak.

   Die woord esoterie is afgelei van die Griekse esoterikos, wat
   "innerlik", "verborge" en "geheim" beteken. Okkultiste is mense wat
   daarin geslaag het om die geheime van esoteriese kennis te ontrafel.

   Mense het reeds sedert die antieke tydperk vermoed dat daar oorkant
   alle eksoteriese kennis en eksoteriese godsdienste 'n verborge
   essensiele wysheid moet wees, en esoteriese filosowe en denkers het
   hulle met 'n verskeidenheid esoteriese leerstellings en praktyke besig
   gehou.

[wysig] Wetenskaplike of pseudowetenskaplike bedrywighede

   Natuurlike verskynsels word ondersoek om meer oor die spirituele wêreld
   te wete te kom. Die hoofrigtings is
     * Alchemie: Alchemie is in wese 'n primitiewe soort skeikunde, wat
       poog om onedele metale in goud te verander. Maar sy allegoriese
       betekenis verwys na die suiwering deur vuur en die skeiding en
       ontdekking van die suiwer gees. Baie leerstellings beskou sout,
       swael en kwik, wat deur alchemiste gebruik is, as simbole van die
       drie-eenheid.

     * Astrologie (Sterrewiggelary): Sterrewiggelary is 'n esoteriese
       wetenskap wat beweer dat die sterre en planete die lewe van 'n mens
       beïnvloed. Die presiese posisie van sterre en planete tydens die
       geboorte van 'n mens bevat vir die astroloog belangrike gegewens
       oor die voormalige en huidige lewe van 'n mens en sy lot.

     * Numerologie: Hierdie wetenskap beweer dat daar 'n ooreenkoms tussen
       nommers en esoteriese gedagtes is. Die geheimleer kabbala is uit
       antieke Joods-Christelike geskrifte ontwikkel en poog om 'n geheime
       waarheid in die Hebreeuse Geskrifte te vind, wat ontrafel kan word
       deur die ooreenkomste tussen nommers en Hebreeuse letters te
       ondersoek.

[wysig] Selferkenning of selfontdekking

   Die geheime van die spirituele wêreld word ontrafel nadat 'n mens sy
   ware self ontdek het. Hoofrigtings sluit in
     * Antroposofie: Die spirituele wêreld word deur middel van kennis
       ontrafel.

     * Scientologie: Scientologie beweer dat geestelike wesens of siele
       (Thetane) die heelal geskep het. Ná 'n lang reeks van hergeboortes
       het hulle as gevolg van engramme - gestoorde herinnerings aan
       onaangename ervarings - vergeet wie en wat hulle werklik is.
       Dianetiek en Scientologie is gemik daarop om daardie engramme te
       verwyder om sodoende die selfbewussyn van 'n mens te herstel.

[wysig] Gebruik van psigiese vermoëns

   Die gebruik van buitesintuiglike waarneming maak kommunikasie met die
   spirituele wêreld moontlik. Hoofrigtings sluit in
     * Die Aetherius-geselskap: Kosmiese Meesters van die Interplanetêre
       Parlement soos Jesus Chistus, Boeddha en Krisjna het in 1954
       besluit om die Londenaar Dr. George King as hulle
       kommunikasiekanaal te gebruik, aldus die Aetherius-geselskap, wat
       sy hoofkwartier tans in Los Angeles (Verenigde State) het. Die
       Kosmiese Meesters gebruik vlieënde pierings om besoek aan die Aarde
       af te lê.

   Kategorie: Esoterie

