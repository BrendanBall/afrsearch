Estiénne Barbier


   Estiénne Barbier (1699, Bazoches -1739, Kaapstad) was 'n Frans gebore
   VOC-soldaat wat in die Kaap tereggestel is en wie se liggaamsdele in
   die openbaar uitgestal is as 'n afskrikmaatreel.^[1]

   Barbier was afkomstig van Bazoches naby Orléans, Frankryk. Nadat hy 'n
   tyd lank in Zeeland gewoon het sluit hy by die VOC as soldaat aan. Hy
   vertrek op 8 Junie 1734 op die skip 't Huys te Rijnsburg na Kaapstad
   waar hy op 31 Oktober 1734 arriveer. Barbier beland sommer gou in die
   moeilikheid in die Kaap. In Mei 1735 is hy in siviele arres geplaas
   nadat hy, terwyl hy dronk was, lasterlike uitlatings gemaak het oor
   luitenant Rudolf Sigfrid Alleman. 'n Tweede siviele saak is teen hom
   gemaak, terwyl die eerste nog aan die gang was, vir beweerde laster
   teen Godfried Lodewijk Kok. Barbier se verset teen die Raad na die
   uitspraak in die Kok-saak lei daartoe dat hy vir 21 dae in die Donker
   Gat opgesluit word. Die vonnis is verleng en 'n verdere vonnis is
   opgelê vir die Alleman-saak.^[1]

   Op die ou einde ontsnap Barbier op 24 of 25 Maart 1738. Nadat hy
   aanvanklik van plan was om per skip na Nederland terug te keer, vlug hy
   na Drakenstein waar hy elf maande by die weduwee 'Silje' en by ander
   boere spandeer. Teen die einde van Augustus 1738 reis hy saam met
   Hendrik Ras en ander boere verder die binneland in. Hy raak betrokke by
   koloniste wat ongelukkig voel oor die konfiskering van hulle vee na 'n
   veeruil-ekspedisie met die Khoi in die binneland. In 'n sogenaamde
   "rekwes" aan die Raad van Justisie kla hulle oor die plaaslike landdros
   Lourens. Hendrik Swellengrebel beveel aan dat hulle hulle klagtes met
   landdros Lourens opneem. Op 1 Maart 1739 bring hulle 'n "Avis van groot
   importentie" teen die kerkdeur in Drakenstein aan. Barbier word voëlvry
   verklaar en die res moet hulle binne 'n maand aanmeld. In die lig van
   Barbier se gewildheid en uit vrees vir geweld onderneem die Politieke
   Raad later op 21 Maart om Barbier nie gewelddadig te vervolg nie en die
   wat help om hom vas te trek, kwyt te skeld.^[1]

   Op 14 April word Swellengrebel aangestel as goewerneur. 15 van Barbier
   se ondersteuners word kwytgeskeld van hulle skuld teenoor die Politieke
   Raad na hulle deelname aan 'n strafekspedisie teen die Boesmans.
   Barbier bly vir nog vele maande voortvlugtend en skryf in die tyd twee
   briewe waarin hy die koloniste verder aanhits. Op 9 September 1739 word
   hy egter op Roode Zand in hegtenis geneem, na die Kaap geneem en in die
   Donker Gat opgesluit. Op 12 November word hy tot die dood veroordeel.
   Die uitspraak stel ook dat hy aan 'n kruis gebind moet word, sy
   regterhand en kop afgekap moet word en sy liggaam in vier gedeel moet
   word. Die vonnis word op 14 November 1739 voltrek. Sy kop en hand is in
   "de roodesands Cloof" geplaas en sy ander vier dele langs ander
   hoofweë.^[1]

[wysig] Verwysings

    1. ^ ^1,0 ^1,1 ^1,2 ^1,3 Dorothea van Zyl, Estienne Barbier, renegaat
       en romanfiguur, in die lig van die storie, historie en
       historiografie, Universiteit van Stellenbosch, Afgelaai op 1 Maart
       2007

   Kategorie: Franse militariste

