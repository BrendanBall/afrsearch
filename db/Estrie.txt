Estrie


   Die ligging van Estrie in Québec
   Die ligging van Estrie in Québec

   Estrie (wat dikwels ook les Cantons de l'Est genoem word) is 'n gebied
   van 13 000 km² in die suide van die provinsie Quebec, Kanada, met sowat
   400 000 inwoners. Die gebied, wat oorspronklik die tuisland van die
   Eerste Nasie van die Abenaki was, het die digste bevolking
   Engelssprekendes in Quebec, aangesien talle Britse lojaliste tydens die
   Amerikaanse Rewolusie hier 'n nuwe tuiste gevind het. As gevolg van die
   hongersnode in Ierland het ná 1840 ook 'n groot aantal Ierse immigrante
   hulle in Estrie gevestig. Die argitektuur en leefstyl in Estrie toon
   ooreenkomste met dié van Nieu-Engeland.
   'n Meer in Estrie
   'n Meer in Estrie
   Die abdy van Saint-Benoît-du-Lac
   Die abdy van Saint-Benoît-du-Lac

   Mynbou, landbou, toerisme en die papier- en tekstielnywerheid vorm die
   ekonomiese basis van die gebied. Met die uitsondering van 'n handvol
   groter stede soos Sherbrooke (145 000 inwoners) het Estrie 'n
   plattelandse karakter. Bosryke valleie, groot mere en talle parke maak
   dit 'n geskikte gewes vir die toerismebedryf.

   Danksy 'n gematigde mikroklimaat is daar selfs wingerde in die omgewing
   van Dunham waar besoekers egte Kanadese wyn kan proe. Die gebied beskik
   oor sy eie wynroete. Die restourante in Estrie bied 'n groot
   verskeidenheid plaaslike spesialiteite en behoort tot die beste in die
   provinsie.

   Thetford Mines en Asbestos is die twee sentra van die asbesmynbou wat
   albei 'n mineralogiese museum het. Asbestos is ook die grootste
   oopgroef asbesmyn ter wêreld.

   Daar bestaan 'n moontlikheid dat 'n neef van die Skotse "Nessie" die
   Lac Memphrémagog bewoon, tenminste is daar talle webwerwe wat aan hom
   gewy word. Besoekers kan "Memphré" miskien tydens 'n kruisvaart op die
   meer ontmoet. Die Quakers van Barnston keer enige ontmoeting met die
   duiwel deur hulle skure rond te bou - hy kruip glo meestal in die hoeke
   weg.

   In Augustus vind 'n "internasionale" operafees in Rock Island plaas -
   die gehoor sit al in die Amerikaanse deelstaat Vermont terwyl die
   sangers nog in Kanada staan. Die Haskell Operahuis - 'n namaaksel van
   die Boston Opera House - lê immers op die grenslyn.

   Belangstellendes van dwarsoor die wêreld wat graag wil mediteer terwyl
   hulle tydens die mis na 'n Gregoriaanse gesang luister, lê 'n besoek
   aan die abdy van Saint-Benoît-du-Lac af. Benediktynse monnike uit
   Noord-Frankryk het hierdie klooster in 1913 in die verruklike
   natuurskoon van die Lac Memphrémagog en sy omgewing gestig. Die abdy
   staan in Quebec ook bekend vir sy selfgemaakte kaas, 'n variant van die
   Franse Brie.

[wysig] Eksterne skakels

   Wie is bang vir Memphré?
   Kategorie: Quebec

