Etienne Leroux


   'n Beknopte lewensverloop van die Afrikaanse skrywer Etienne Leroux
   (met toestemming oorgeneem van die Digitale Etienne Leroux Projek [1]):

   1922 - Gebore op 13 Junie te Oudtshoorn. Gedoop Stephanus Petrus Daniël
   le Roux, seun van S.P. le Roux (later Suid-Afrikaanse Minister van
   Landbou), peetkind van die groot Afrikaanse skrywer C.J. Langenhoven.

   1928 tot 1934 - Die grootste deel van sy laerskoolopleiding kry hy en
   sy twee susters by 'n goewernante. Die gesin verhuis gereëld vanweë sy
   vader se politieke loopbaan. As afgesonderde kind begin hy vroeg lees,
   en in die familie se goeie biblioteek maak hy kennis met die
   Victoriaanse skrywers. Soos hy ouer word lees hy Shakespeare, Dickens,
   Hemingway, Proust, Gide, Sartre, Dostojefski en Grass. In 'n onderhoud
   in 1967 noem hy Evelyn Waugh sy gunsteling skrywer.

   1935 tot 1939 - Hoërskool opleiding aan Grey-kollege, Bloemfontein.

   1945 - Werk vir ongeveer 'n jaar by 'n prokureur in Bloemfontein.

   1946 - Begin boer op sy plaas Janee, naby Koffiefontein in die
   Suidwes-Vrystaat, onder andere met merinoskape, saadmielies, katoen en
   tamaties. Die woestynagtigheid en isolasie van die gebied was 'n groot
   invloed op sy werk. Sy siening was dat die skrywer altyd in 'n mate 'n
   eensame buitestaander is.

   1948 - Trou op 13 Maart met Renée Malherbe op Stellenbosch.

   1951 - Onder die naam Etienne Leroux verskyn sy eerste gepubliseerde
   verhaal, Kaartjie vir Oortreding, in Standpunte jaargang 5, nommer 3
   van Maart 1951.

   1954 - Spandeer vyf maande in Europa, hoofsaaklik aan die linkeroewer
   van die Seine in Parys. Hier leer hy Jan Rabie, André P. Brink en
   Bartho Smith ken.

   1955 - Die Eerste Lewe van Colet, deur die skrywer self geborg, verskyn
   in hierdie jaar. Die drukwerk word in Nederland gedoen, en die uitgewer
   in Suid-Afrika is Uitgewery Culemborg in Kaapstad. Sy skryfnaam is
   Etienne, die Franse vorm van Stephanus, 'n verwysing na sy Franse
   Hugenote voorsate. Die roman trek nie veel aandag in Suid-Afrika nie,
   en word eers in 1975 in 'n hersiene weergawe uitgegee.

   1958 - Hilaria word deur die Uitgewery Culemborg gepubliseer, maar soos
   Colet wek dit min belangstelling.

   1959 - Met die publikasie van Die Mugu begin Leroux se werke meer
   aandag trek.

   1960 - Voor die Afrikaanse Studentekring van die Universiteit van
   Stellenbosch lewer hy 'n belangrike toeligting van sy werk, getiteld
   "Die mens, en veral die skrywer, op soek na die lewende mite".

   1962 - Sewe Dae by die Silbersteins word gepubliseer, en 'n nuwe era
   begin.

   1963 - In November van hierdie jaar word die onafhanklike tydskrif
   Sestiger begin, en Leroux dien op die redaksie. Na twee jaar word
   publikasie gestaak, aangesien die Sestigers voel dat hul
   hoofdoelstellings bereik is. Leroux, as een van die vernaamste
   Sestigers, tree na vore in verdediging van die vernuwingsbeweging deur
   praatjies en koerantonderhoude.

   1964 - Een vir Azazel verskyn en word met die CNA-prys bekroon. Op 27
   Junie van hierdie jaar ontvang Leroux ook die Hertzogprys vir Sewe Dae
   by die Silbersteins. Ten spyte van kritiek teen die boek deur die N.G.
   Kerk word dit in Engels vertaal deur Charles Eglington, en word so die
   eerste Sestiger-werk wat internasionaal uitgegee is. Vertalings in
   Frans, Nederlands en Noors volg. In September van hierdie jaar hou
   Leroux 'n lesing aan die UOVS met die onderwerp: "Enkele probleme van
   die hedendaagse romanskrywer".

   1966 - Die tweede trilogie word afgesluit met publikasie van Die Derde
   Oog.

   1967 - Leroux begin sy derde silkus met 18-44, 'n boek wat hom later
   uit 'n tegniese oogpunt baie na aan die hart lê. Die outobiografiese
   elemente in die derde trilogie is ewe opvallend as in die eerste
   romans.

   1968 - Leroux ontmoet Graham Greene in Europa tydens 'n werkvakansie
   van ses weke, en die twee skrywers toer saam. Die vriendskap het
   ontstaan na Greene die Engelse vertaling van Sewe Dae by die
   Silbersteins gelees het, waarna hy met Leroux begin korrespondeer.
   Greene sou uiteindelik al Leroux se werke in Engelse vertaling lees, en
   resenseer oor One for the Devil in die Amerikaanse tydskrif Life.
   Tydens sy reis ervaar Leroux die opkoms van studentemag en -opstand
   eerstehands. In Augustus van hierdie jaar verskyn die eerste uitgawe
   van die tydskrif Kol, waarby Leroux as medewerker betrokke is tot die
   tydskrif in Desember 1969 gestaak word.

   1969 - Isis Isis Isis verskyn, en na 21 jaar word Leroux se eerste
   huwelik op 1 Mei ontbind. Van sprake dat sy werke verfilm word kom
   niks.

   1970 - Op 14 November trou Leroux met Elizabeth Joubert in
   Bloemfontein. Joubert was 'n bekende pianiste in daardie tyd, vroeër
   lektrise in musiek aan die Vrystaatse Onderwyskollege, en daarna
   amptelike begeleidster van SUKOVS. Leroux lei 'n stabiele
   gesinsbestaan: diaken vir vier jaar, boer bedags, skryf snags. Hy vind
   dit moeilik om te skryf, maar voel onrustig wanneer hy dit nie doen
   nie. Dit neem hom gemiddeld ongeveer twee jaar om 'n boek te voltooi.
   Hy skryf slegs vir vier maande van die jaar - Januarie tot April - en
   wei hom die res van die jaar aan sy boerdery.

   1972 - Die derde silkus word afgesluit met die publikasie van Na'va.
   Die trilogie van Sewe Dae by die Silbersteins, Een vir Azazel en Die
   Derde Oog word in Engelse vertaling deur Penguin uitgegee as To a
   Dubious Salvation, 'n besondere prestasie vir 'n skrywer van Afrikaanse
   romans.

   1973 - Op 15 Februarie hou hy 'n lesing getiteld "Tegnieke, temas en
   toekomsplanne" tydens die Universiteit van Kaapstad se Sestigerweek. Op
   17 Oktober hou hy die N.P. van Wyk Louw-gedenklesing by die Randse
   Afrikaanse Universiteit oor die onderwerp, "Wat beteken Vernuwing in
   die Prosa vandag?". Leroux vergesel Graham Greene op 'n uitgebreide
   toer van ses weke deur Suid-Afrika.

   1975 - As stigterslid woon Leroux die eerste beraad van die Afrikaanse
   Skrywersgilde op Broederstroom by, waarna hy ook op die bestuur dien.

   1976 - Die publikasie van Magersfontein, o Magersfontein! laat 'n storm
   in Suid-Afrika losbars, en Leroux ontvang die CNA-prys vir die boek. 'n
   Vroeë, ongepubliseerde werk van Leroux, asook drie studies van enkele
   van sy romans, verskyn in die Mei uitgawe van die Tydskrif vir
   Letterkunde.

   1977 - Tydens die ingebruikneming van die Etienne
   Leroux-navorsingsprojek aan die UOVS lewer Leroux 'n toespraak
   getiteld, "Die gevaarlike inhoud van die woord". Magersfontein, o
   Magersfontein! word verban. Slegs 3 000 kopieë is verkoop.
   Letterkundiges, skrywers en lede van die leserspubliek protesteer op 'n
   ongehoorde skaal, maar Leroux beleef die verbod as 'n vernedering. "Ek
   skryf nie om moedswillig te wees nie," sê hy, "maar om te sê wat ek
   moet sê." Uit protes teen die slegs Blanke lidmaatskap van die S.A.
   Akademie vir Wetenskap en Kuns bedank Leroux en ander skrywers uit die
   organisasie.

   1978 - By die beraad van die Skrywersgilde te Maselspoort lewer Leroux
   die rede: "Credo van 'n skrywer: 'n Toekomsblik: Die reg om te sê
   Nee!". Op 6 Mei ontvang hy die graad D. Litt.(honoris causa) aan die
   Universteit van Natal, waar hy ongeveer 'n dekade vroeër 'n gasdosent
   was. Die graad word toegeken op grond van sy bydrae tot die skeppende
   literatuur van die land.

   1979 - Ten spyte van die verbod op Magersfontein, o Magersfontein!
   ontvang Leroux in Junie die Hertzogprys hiervoor. Aksie Morele
   Standaarde voer 'n kampanje teen die werk.

   1980 - Na 'n geslaagde appèl tot die Publikasieraad word die verbanning
   van Magersfontein, o Magersfontein! opgehef. Twee bundels verskyn by
   Perskor, naamlik Tussengebied en Tussenspel. Laasgenoemde bestaan uit
   verskillende stukke en kortverhale, en eersgenoemde is 'n bundel
   beskouende stukke, lesings en tydskrifartikels. Op 13 Oktober ontvang
   Leroux (saam met regter M.T. Steyn en ander) 'n eretoekenning by
   Grey-kollege ter viering van hul 125-jarige bestaan.

   1981 - In April lewer hy by die jaarberaad van die Afrikaanse
   Skrywersgilde in Gordonsbaai 'n rede oor die onderwerp: "Vervreemding
   tussen leser en skrywer". Op 16 Mei ontvang hy die Perskorprys vir
   Tussengebied. Leroux koop 'n huis op Onrusrivier, naby dié van Jan
   Rabie.

   1982 - Leroux se sestigste verjaardag geniet wye dekking in die pers.
   Letterkundiges verwys na hom as die grootste prosaïs ooit in Afrikaans.
   Tydens 'n funksie van Human & Rousseau in Kaapstad word twee
   huldigingsbundels -- 'n Festschrift getiteld Beeld van Waarheid en
   versamelde besprekings getiteld Die Oog van die Son -- aan Leroux
   oorhandig deur die samestellers, A.P. Grové en Charles Malan. Leroux se
   laaste volledige roman, Onse Hymie, word deur Human & Rousseau
   gepubliseer.

   1989 - Oorlede in Bloemfontein, op 30 Desember.

   1990 - Leroux se onvoltooide roman, Die Suiwerste Hugenoot is Jan
   Schoeman, word in faksimilee-uitgawe uitgegee.

[wysig] Eksterne skakels

     * DELPhi - Die Digitale Etienne le Roux Projek
     * Librairie Compagnie Artikel (In Frans)
     * Boekwurm artikel oor Etienne Leroux

   Kategorie: Afrikaanse skrywers

