Etruskers


   'n Muurskildery in 'n Etruskiese grafkamer
   'n Muurskildery in 'n Etruskiese grafkamer
   Die Etruskiese magsgebied
   Die Etruskiese magsgebied

   Die Etruskers was 'n historiese etniese groep en die beduidendste
   Voor-Romeinse beskawing in die antieke Italië, wat deur die Grieke
   Tyrrhenoi of Tyrsenoi en deur die Romeine Etrusci of Tusci genoem is.
   Die terme Tirreense See en Toscana is van hierdie benamings afgelei.
   Die Etruskers het na hulself as Rasenna verwys, 'n term wat dikwels
   verkort is tot Rasna of Raśna.

   Die hoogs ontwikkelde Etruskiese beskawing vorm saam met die Romeinse
   en Griekse beskawings een van die belangrikste kulturele en historiese
   fondamente van die Westerse beskawing. Ons huidige kennis oor die
   Etruskers gaan terug op antieke skrywers en argeologiese opgrawings.
   Die Etruskiese alfabet en tekste is maklik leesbaar, maar die taal self
   is nouliks bekend. Die meeste Etruskiese tekste is kort inskrifte op
   grafstene, terwyl die werke van die Etruskiese literatuur verlore
   gegaan het. Etruskies is nie verwant aan enige bekende taal nie en
   baseer moontlik op 'n Voor-Indo-Europese substraat.

   Die Etruskiese beskawing dateer uit 'n onbekende prehistoriese tydperk
   nog voor die stigting van die stad Rome en versmelt in die tydperk van
   die Romeinse Republiek uiteindelik volledig met die Italies-Romeinse
   beskawing, waarby ook die Etruskiese taal verlore gaan. 'n Groot aantal
   kunswerke en ander voorwerpe het die Romeinse verowering egter oorleef,
   en die Etruskiese kultuur, godsdiens, argitektuur en regstelsel het
   grood invloed op die Romeinse beskawing uitgeoefen. Die Romeinse Reg is
   byvoorbeeld regstreeks uit die Etruskiese religie afgelei.

   'n Suiwer Etruskiese beskawing het in Italië vanaf omtrent 800 v.C. in
   die gebied van die Villanova-beskawing, wat uit die Ystertydperk
   dateer, ontwikkel. Die laasgenoemde beskawing het in die 7de eeu v.C.
   onder die sterk invloed van Griekse handelaars en die Helleniese
   beskawing van die Griekse kolonies in Magna Graecia (Suid-Italië)
   gekom.

   Daar is verskeie teorieë oor die etniese oorsprong van die
   Villanova-beskawing, en geskiedkundiges verkies tans die neutrale term
   "Proto-Etruskies" om na hierdie groepe te verwys. Volgens antieke
   oorlewerings sou die Etruskers uit die oostelike Mediterreense gebied
   na Italië gekom het. Hierdie teorie word tans in toenemende mate
   betwyfel. As die Etruskers nie self al deel van die Villanova-beskawing
   was nie, sou hulle binne die bestek van slegs eenhonderd jaar in groot
   getalle na Italië geïmmigreer het, groot oorloë teen die inheemse
   bevolking gevoer en drie konfederasies met 36 stede ontwikkel het,
   sonder dat ons oor enige historiese oorlewerings of argeologiese bewyse
   vir hierdie gebeure beskik.

   Die Etruskiese beskawing het sy hoogtepunt in die stigtingsperiode van
   Rome en die Romeinse koninkryk bereik, en sy drie konfederasies het oor
   groot gebiede van Sentraal- en Noord-Italië gestrek: Etrurië, die
   Povallei en Latium, en Kampanië (Campania). Selfs Rome was oorspronklik
   in die Etruskiese gebied geleë. Argeologiese en historiese bewyse dui
   daarop dat die Etruskers die vroeë Rome tot by die Romeinse plundering
   van die Etruskiese stad Veii in 396 v.C. oorheers het.

   Inhoud

        * 1 Teorieë oor die etniese oorsprong
             + 1.1 Die immigrasie-teorie
             + 1.2 Die outochtone (inheemse) teorie
             + 1.3 Sintese
             + 1.4 Genetika
        * 2 Geskiedenis
        * 3 Kuns en kultuur
        * 4 Maatskaplike lewe
        * 5 Boukuns en tegnologie
        * 6 Taal
             + 6.1 Klassifikasie
        * 7 Godsdiens en mitologie
             + 7.1 Openbaringsgodsdiens
             + 7.2 Inheemse gode
             + 7.3 Griekse invloede
             + 7.4 Demone
        * 8 Verwysings
        * 9 Bronne

[wysig] Teorieë oor die etniese oorsprong

   Etruskiese muurskildery in die Tomba dei leopardi ("Grafkamer van die
   luiperde"), Tarquinia
   Etruskiese muurskildery in die Tomba dei leopardi ("Grafkamer van die
   luiperde"), Tarquinia

   In die antieke tye het die oorspronklikheid van die Etruskiese kultuur
   die indruk gewek dat die Etruskers moontlik vanuit 'n ver afgeleë
   gebied na Italië geïmmigreer het. Maar die argeologiese bewyse dui
   daarop dat die Etruskiese beskawing eers in Etrurië ontstaan het.
   Navorsers het dus veral begin om die oorsprong van die Etruskiese taal
   te ondersoek. In hierdie verband het antieke skrywers en
   geskiedkundiges reeds twee hipoteses geformuleer.

[wysig] Die immigrasie-teorie

   Volgens die immigrasie-teorie word die Klein-Asiatiese gebied van Lidië
   as die tuisland van die Etruskers beskou, en hulle het ná die jaar 1000
   v.C. moontlik van hier na die huidige Toscana geëmigreer. Hierdie
   teorie steun onder meer op bepaalde ooreenkomste tussen die Etruskiese
   en Lidiese taal, asook 'n inskrif in die Lemniese taal, wat op die
   eiland Lemonos ontdek is en nou verwant aan Vroeg-Etruskies blyk te
   wees. Ons beskik egter net oor 'n baie klein aantal inskrifte in
   hierdie tale. Daar is ook ooreenkomste tussen die oriëntaliserende
   kunsstyl in Etrurië vanaf 1000 v.C. en die ontwikkeling van die Lidiese
   kuns in dieselfde periode.

   Die oudste bekende teorie oor die oorsprong van die Etruskers gaan
   terug op Herodotus, wat in die 5de eeu v.C. eweneens Lidië (in die
   omgewewing van Smirna in die huidige Turkye) as die Etruskiese stamland
   aangewys het. Genetiese studies oor Toskaanse beeste het getoon dat
   hulle oorspronklik uit Klein-Asië ingevoer is.

[wysig] Die outochtone (inheemse) teorie

   'n Etruskiese vrou. Terracotta-figuur uit Chiusi, omtrent 150-120 v.C.
   'n Etruskiese vrou. Terracotta-figuur uit Chiusi, omtrent 150-120 v.C.

   Die outochtone teorie gaan daarvan uit dat die Etruskiese beskawing uit
   die stamme van Sentraal-Italië ontwikkel het. Die Etruskiese taal word
   gevolglik as 'n Voor-Indo-Europese taal beskou, wat deur die immigrasie
   van Indo-Europese Italiese stamme op die Italiaanse skiereiland
   geïsoleer is. Die merkwaardige ontwikkeling van die Etruskiese kultuur
   en kuns is waarskynlik die resultaat van die groeiende Fenisiese en
   Griekse seehandel in die vroeë 8de eeu v.C. Die ekonomiese en kulturele
   opswaai in Etrurië is daarnaas deur die plaaslike hulpbronne, veral sy
   ryk ertsafsettings, bevorder.

   Hierdie teorie word deur die geleidelike oorgang van die Villanova- na
   die Etruskiese kultuur gesteun, veral in die gebied van die Etruskiese
   stad Felsina (die huidige Bologna). Sy vroegste voorstander sowat 2 000
   jaar gelede was Dionysos van Halikarnassos.

[wysig] Sintese

   Die huidige etruskologie ondersoek eerder die vorming van die
   Etruskiese volk as sy oorspronge. Wetenskaplikes gaan daarvan uit dat
   daar in die Etruskiese gebied 'n ou Mediterreense beskawing bestaan
   het, wat tot by omtrent 1000 v.C. tot akkerbouboere ontwikkel en met
   Mikeense en Fenisiese seevaarders uit die ooste en Indo-Europese
   Italiese elemente uit die noorde vermeng het. 'n Derde, kleiner groep
   van Tirreense immigrante uit Klein-Asië het die maatskaplike bolaag
   gevorm. Die Etruskiese volk het as gevolg van die versmelting van
   hierdie kulture ontstaan.

[wysig] Genetika

   Navorsers van die Europese Vereniging vir Menslike Genetika het tydens
   'n konferensie in Nice (Frankryk) in Junie 2007 verslag gelewer oor 'n
   aantal genetiese toetse, wat hulle deurgevoer het, en vergelykings van
   mense uit die huidige Toskana met bewoners van ander gebiede in Europa,
   Turkye en die Midde-Ooste. Die wetenskaplikes het vasgestel dat die
   Etruskers hoogs waarskynlik setlaars uit Anatolië was wat hulle in
   Sentraal-Italië gevestig het.^[1]

[wysig] Geskiedenis

   Etruskiese Bucchero-keramiek was die mees gesogte uitvoerproduk en
   veral gewild by die Kelties-Liguriese bevolking van Suid-Gallië.
   Navorsers het nog steeds nie al die geheime van die glinsterende swart
   materiaal ontrafel nie. Net soos by ouer vase uit die Griekse Attika
   speel die vermindering van die suurstoftoevoer tydens die bakproses 'n
   groot rol
   Etruskiese Bucchero-keramiek was die mees gesogte uitvoerproduk en
   veral gewild by die Kelties-Liguriese bevolking van Suid-Gallië.
   Navorsers het nog steeds nie al die geheime van die glinsterende swart
   materiaal ontrafel nie. Net soos by ouer vase uit die Griekse Attika
   speel die vermindering van die suurstoftoevoer tydens die bakproses 'n
   groot rol
   'n Etruskiese perd. Kopie van 'n skulptuur uit die 6de eeu v.C.
   'n Etruskiese perd. Kopie van 'n skulptuur uit die 6de eeu v.C.
   Etruskiese ruiters (540-520 v.C.)
   Etruskiese ruiters (540-520 v.C.)

   Gedurende die Bronstydperk, wat in Italië volgens argeologiese vondse
   tussen 1650 en 1500 v.C. begin het, is Noord-Italië deur die sogenaamde
   Apennyn-beskawing oorheers. Veeteelt en metaalverwerking was die
   ekonomiese basis van hierdie homogene beskawing, wat ook
   handelsbetrekkinge met die Egeïese Seegebied en die noordelike Europa
   gesmee het. Uit die Oosseegebied is onder meer barnsteen ingevoer.

   Omtrent 900 v.C. het 'n merkwaardige tegnologiese en merkwaardige
   omwenteling in die Etruskiese hartland plaasgevind: Daar is geleidelik
   metodes ontwikkel om Etrurië se groot ysterertsvoorrade in die gebied
   tussen Vetulonia, Populonia en die eiland Elba te ontgin en die yster
   te bewerk. In hierdie periode het Etrurië tot 'n baie welvarende streek
   begin ontwikkel, en sy bevolking het vinnig gegroei. Die ekonomoiese
   basis het van akkerbou en veeteelt begin wegbeweeg, en die Etruskers
   het hulle bedrywighede wyd gediversifiseer. Metaalverwerking en
   pottebakkery het tot hoogs ontwikkelde bedrywe gegroei, en Etruskiese
   wapens, gereedskappe en ander verwerkte goedere is in groot hoeveelhede
   uitgevoer. Die kenmerkende swart Bucchero-keramiek, wat deur Etruskiese
   pottebakkers ontwikkel is, was baie gewild, soos uit argeologiese
   vondse in ander gebiede van die Middellandse See blyk. Ook ten opsigte
   van die beeldende kunste het die bekend gestaan Etruskers vir hulle
   gesofistikeerde tegnieke en buitengewone kunswerke.

   Die Etruskiese stede het nooit saamgesluit om 'n gemeenskaplike staat
   te ontwikkel nie; die kerngebied van Etrurië het uit twaalf stede
   bestaan - Tarquinia, Vulci, Roselle, Vetulonia, Veii (wat na die
   Romeinse verowering in 396 v.C. deur Populonia vervang is), Volsinii
   (die huidige Bolsena), Chiusi, Perugia, Cortona, Arezzo en Volterra -,
   wat die sogenaamde Bond van die Twaalf Stede gesluit het. Die bond was
   waarskynlik hoofsaaklik van godsdienstige aard, aangesien die stede in
   politieke opsig steeds selfregerend was. As die religieuse sentrum het
   Fanum Voltumnae naby Orvieto of Bolsena gedien. Die afgevaardigdes van
   die Etruskiese stede het hier gereeld vergader om die Zilath Mechl
   Rasnal, die "Leier van die Etruskiese Volk", te verkies. Daar is min
   bekend oor die Zilath se presiese bevoegdhede en ampstermyn.

   Die 7de en 6de eeu v.C. word tans as die bloeitydperk van die
   Etruskiese beskawing beskou. Tydens hierdie periode het die Etruskers
   die Italiese volke van Italië oorheers en tot die leidende seemag in
   die Tirreense See ontwikkel. Die Etruskers was ervare seevaarders,
   koopmanne en handelaars, wat met alle lande van die Mediterreense
   Seegebied handel gedryf het. Nadat die Griekse en Karthagiese weerstand
   gebreek was, het die seehandel danksy die oorheersing van die Tirreense
   See tot die belangrikste dryfkrag agter die ekonomiese opswaai
   ontwikkel.

   Sedert die 7de eeu v.C. het 'n nuwe adellike klas in die Etruskiese
   stede begin vorm, en die kulturele lewe het as gevolg van die
   nuutgevonde rykdom in sommige opsigte verander. Kremasies het minder
   gewild geraak, en die teraardebestelling van welgesteldes is dikwels
   gebruik om die rykdom van 'n bepaalde gesin ten toon te stel.

   In die 6de eeu v.C. het die Etruskiese stede hulle magsgebied na
   Kampanië en die Povallei uitgebrei - ook Rome is by die Etruskiese
   invloedsfeer ingelyf (die naam Roma is waarskynlik van 'n Etruskiese
   familie, die Rumlna, afgelei). Die Grieke was groot teenstanders sowel
   in politieke asook ekonomiese opsig. Om hulle ysterhandel te beskerm,
   het die Etruskers en die Karthagers, die twee beduidendste seemagte in
   die weste van die Middellandse See, 'n verbond gesluit en omtrent 535
   v.C. 'n groot Griekse vloot vernietig.

   Ná die verdrywing van die Etruskiese Tarquiniër-dinastie uit Rome
   (vermoedelik in die 5de eeu v.C. - die laaste Romeinse koning,
   Tarquinius Superbus, was 'n Etrusker) het die geleidelike politieke en
   ekonomiese agteruitgang van die Etruskiese stede begin. Die neerlaag
   teen 'n Griekse vloot in die seeslag van Kyme in die jaar 474 v.C. het
   ook 'n einde aan die Etruskers se seemag gemaak. Ná tien jaar se beleg
   het die Romeine in 396 v.C. die Etruskiese stad Veii verower en
   verniel, terwyl in die noorde Galliese setlaars die Etruskiese gebied
   omtrent 390 v.C. binnegedring en 'n einde aan die Etruskiese
   oorheersing van die Povallei en die Adriatiese kusgebiede gemaak het.

   Tot by die jaar 265 v.C. is die suide van Etrurië deur die Romeine
   verower. Die Etruskiese stede in die noorde (Arezzo, Volterra, Perugia
   en Cortona) het Romeinse bondgenote geword en sodoende in 'n beperkte
   mate hulle onafhanklikheid nog 'n tyd lank bewaar. Maar uiteindelik is
   alle Etruskiese stede by die Romeinse Ryk ingelyf, en hulle inwoners
   het in 90 v.C. Romeinse burgers geword. Een van die mees bekende
   voorbeelde van Etruskers, wat in kulturele opsig vinnig met die Romeine
   geassimileer het, is Maecenas (68-8 v.C.), 'n afstammeling van 'n ou
   adellike gesin uit Etrurië, wat 'n vertroueling en raadgewer van die
   eerste Romeinse keiser Augustus geword het.

   Die Etruskers het geglo dat aan elke volk net 'n bepaalde tyd gegun
   was. Volgens hulle eie berekenings sou die jaar 88 v.C. die einde van
   hul bestaan markeer, en hulle was reg.

[wysig] Kuns en kultuur

   Die sarkofaag van Letitia Saeianti in die Argeologiese Museum van
   Florence
   Die sarkofaag van Letitia Saeianti in die Argeologiese Museum van
   Florence
   Hierdie goue oorknopie is ryk versier met 'n roset, konsentriese bande
   en glasinsetsels (tussen 530 en 480 v.C.)
   Hierdie goue oorknopie is ryk versier met 'n roset, konsentriese bande
   en glasinsetsels (tussen 530 en 480 v.C.)

   Die spesifieke tydvakke van die Etruskiese kuns en kultuur ontwikkel
   parallel met dié van Griekeland en getuig van Etrurië se nou bande met
   ander Mediterreensde beskawings. Welvarende Etruskers het belang gestel
   in luukse goedere en kunswerke en goud, silwer en ivoor uit ander
   Mediterrense gebiede ingevoer. 'n Tweede belangrike bron van luukse
   goedere was aanvanklik ook seerowery.
     * Oriëntaliserende kuns (800 tot 650 v.C.): Die kuns van hierdie
       tydvak toon sekere ooreenkomste met dié van Klein-Asië (Anatolië)
       en Karthago.
     * Argaïese Etruskiese kuns (650 tot 500 v.C.): In hierdie tydvak
       oefen die Ioniese en Korinthiese kultuur 'n sterk invloed op die
       Etruskiese kuns uit. 'n Aantal Griekse kunstenaars en ambagsmanne
       is in Etrurië werksaam.
     * Bloeitydperk (500 tot 300 v.C.): Die Griekse invloed bly sowel in
       die klassieke asook in die Hellenistiese periode baie sterk. Ten
       spyte van die geleidelike ekonomiese en politieke neergang bereik
       die Etruskiese kuns 'n hoogtepunt.
     * Laat tydperk (300 tot 100 v.C.): Die Etruskiese kuns kan as 'n
       Hellenistiese dialek beskou word. Die Etruskiese karakter gaan op
       in die Hellenistiese stroming.

   Teen die einde van die 8de eu v.C. begin die sogenaamde
   Oriëntaliserende Kuns (Italiaans: arte orientalizzante) uit die
   Italiese Villanova-kuns ontwikkel en veroorsaak 'n verregaande
   omwenteling in Etrurië se kultuur. Etruskiese seehawens langs die
   Tirreense kus soos Cerveteri en Tarquinia dien as belangrike sentrums
   vir die handel met Fenisiërs en ander Oosterse volke, en saam met
   goedere word ook kulturele invloede na Etrurië ingevoer. Veral die
   Etruskiese goudsmidkuns word sterk deur sy Oosterse eweknieë beïnvloed
   en pronk met 'n groot aantal nuwe motiewe.

   In later tydvakke oorheers Griekse invloede Etrurië se kulturele lewe,
   alhoewel die beeldende kunste in verskillende mate geraak word. Ten
   opsigte van vaasskilderye gee die Etruskers die voorkeur an Griekse
   invoere. Die Etruskiese beeldhoukuns wys sterk Griekse invloede op,
   maar nogtans ontwikkel Etruskiese kunstenaars hul eie styl, wat deur
   realisme en fyn gedetailleerde kunsvoorwerpe en portrette, soos
   byvoorbeeld op sarkofae, gekenmerk word.

   Filigrane versierings maak van Etruskiese bronsspieëls en ander
   voorwerpe unieke kunswerke, en ook die plaaslike goudsmede skep danksy
   gevorderde tegnieke soos granulasie uitstekende juweliersware. Die
   Etruskiese meesters het hulle granulasiekuns tussen 700 en 250 v.C. in
   vier fases ontwikkel.

   Granulasie is een van die mees gesofistikeerde en ingewikkelde tegnieke
   van die goudsmeekuns en behels die gebruik van baie klein
   goudkoeëltjies wat as ornament op 'n gladde oppervlak aangebring word.
   Die Etruskiese kunstenaars het hierdie metode geleidelik verbeter en op
   sy hoogtepunt selfs stofgranulaat met 'n deursnee van slegs 0,14
   millimeter vir hulle kunswerke gebruik - hierdie goudpartikels was met
   die blote oog nie meer sigbaar nie. Dit was uiters moeilik om die
   goudpartikels met behulp van spesiale oonde of houtskool van
   gouddraadstukkies te vervaardig, te sif en volgens groottes te sorteer
   en hulle uiteindelik vas te sweis sonder dat hulle gesmelt het.

   Etruskiese kunsvoorwerpe is oorwegend in nekropolisse (die stede van
   die dooies) soos Cerveteri, Tarquinia, Populonia, Orvieto, Vetulonia en
   Nerchia opgegrawe. Die argitektoniese erfenis het beperk gebly tot die
   fondamente van groot komplekse en 'n aantal Etruskiese tempels, wat
   sedert die middel van die 19de eeu stelselmatig opgegrawe word. Meer
   onlangse vondse soos die privaathuis in Acquarossa naby Viterbo en die
   paleis van Murlo naby Siena verskaf 'n eerste indruk van profane geboue
   en word tans deur argeoloë ondersoek.

   Die belangrikste museums vir Etruskiese kuns is die Museo Nazionale
   Etrusco di Villa Giulia naby Rome en die Argeologiese Museum in
   Florence. Kleiner versamelings word in Tarquinia, Chiusi, Orvieto,
   Arezzo, Volterra en Cortona vertoon.

[wysig] Maatskaplike lewe

   'n Etruskiese egpaar
   'n Etruskiese egpaar

   Die verregaande gelykberegtiging van Etruskiese vroue was 'n unieke
   verskynsel in die antieke Mediterreense wêreld - hulle het aktief aan
   die kulturele, sosiale, politieke en kunslewe deelgeneem en saam met
   hul mans konserte en toneelstukke besoek en feesmale gehou waartydens
   dansers opgetree het en geregte deur naakte dienaars bedien is: 'n
   Skandalige gedrag in die oë van Grieke en Romeine. Die individualiteit
   van Etruskiese vroue word beklemtoon deur die feit dat hulle in
   teenstelling met hul Griekse en Romeinse geslagsgenote selfs voorname
   gedra het.

   Op Etruskiese freskos neem vroulike besoekers in die teaters en
   stadions die voorste plekke in. Die gemeenskaplike besoeke wat
   Etruskiese mans en vroue aan sportfeeste afgelê het was vir hul
   buurvolke nog 'n skokwekkende aspek van hierdie emansipasie - net soos
   by die Olimpiese Spele het deelnemers aan die wedstryde hul sport
   dikwels naak beoefen.

   In hulle familiegrafte het die moeder van 'n gesin, net soos in die
   lewe, die ereplek ingeneem. Vroue is gewoonlik in sarkofae ter ruste
   gelê, mans op 'n platform. Die graftinskrifte het net die naam van die
   vrou vermeld.

   Etruskiese vroue se voorliefde vir kosmetika, feesmale en luukshede was
   in Griekse en Romeinse beskrywings en kommentare steeds 'n bron van
   argwaan; die Etruskers is dikwels as immoreel en sedeloos beskryf. Die
   besondere status van Etruskiese vroue was egter net 'n erkenning vir
   die rol wat hulle in adellike gesinne as moeders en sodoende as
   bewaarders van kontinuïteit gespeel het.

[wysig] Boukuns en tegnologie

   Etruskiese nekropolis in Norchia
   Etruskiese nekropolis in Norchia

   Die Etruskers was 'n hoogs ontwikkelde volk met buitengewone tegniese
   vaardighede. Baie kenmerke van die latere Romeinse beskawing was
   eintlik Etruskiese uitvindings, waaronder die sogenaamde atriumhuis
   (afgelei van Etruskies atr "huis"), landmeetkunde, verfynde
   landboumetodes, dreinering, besproeiing en riolering (Rome se Cloaca
   Maxima is deur die Etruskers opgerig), landboumetodes, versterkings en
   tempelboukuns.

   Een van die belangrikste kenmerke van die Etruskiese kultuur en
   argitektuur, die begraafplase wat as nekropole of stede van die
   oorledenes aangelê is, het uniek gebly en is nie deur die Romeine
   oorgeneem nie. Die grootskaalse nekropole het oorspronklik uit urns
   begin ontwikkel wat tydens die Villanova-tydperk soos klein huisies
   gevorm was en waarin die sterflike oorskot van oorledenes ná hulle
   verassing bewaar is. Een tweede tipiese vorm van urns, dié van krygers,
   het later 'n groot rol by die ontwikkeling van die Etruskiese
   portretkuns gespeel.

   Omtrent 600 v.C. is oorledenes nie meer veras nie en eerder in
   graafheuwels ter ruste gelê. Sommige van die heuwels het oor 'n
   voetstuk beskik, en geleidelik is grafkamers in rotse gesny waarin hele
   gesinne begrawe is. Die ondergrondse grafkamers is later bogronds
   opgerig, van skyngewelwe voorsien en met grond bedek. Hierdie
   grafkamers staan as tumuli bekend en lyk soos die woonhuise van
   lewendes met hulle atriums en kamers. Die mure is net soos die sarkofae
   met skilderye versier wat tonele uit die lewe van die oorledenes
   uitbeeld. Navorsers bestudeer die gedetailleerde en ryk gekleurde
   skilderye as hul belangrikste bron oor die daaglikse lewe van die
   Etruskers. Kenmerkend is die lewensvreugde wat die lewendige skilderye
   deurstraal en met die duisternis van die grafkamers kontrasteer.

   Die dikwels uitgestrekte nekropole is buite die stede van die lewendes
   aangelê en beskik oor hul eie straatrooster. Daar word vermoed dat die
   pragtige begraafplase die belangrikheid van die hiernamaalse lewe in
   die Etruskiese kultuur en religie weerspieël.

[wysig] Taal

   Die goue plaatjies van Pyrgi
   Die goue plaatjies van Pyrgi

   Etruskies is vanaf die 9de eeu v.C. tot by sy uitsterwe in die 2de eeu
   n.C. in die destydse provinsie Etrurië gepraat. Van die taal het 'n
   sogenaamde corpus, 'n versameling tekste, bewaar gebly. Hierdie bronne
   kom sowel uit die tuisland van die Etruskers asook uit gebiede waarmee
   hulle diplomatieke en handelsbetrekkinge gehandhaaf het, soos
   byvoorbeeld dioe latere Gallia Narbonensis, Korsika, Sardinië en die
   Karthagiese Noord-Afrika. Die mees noordelike inskrif is naby die
   Guffert in Oostenryk ontdek.

   Die Etruskiese taal bly nog steeds merendeels raaiselagtig. Toe in 1964
   in verband met die argeologiese opgrawings in die heiligdom van Pyrgi
   naby die huidige kasteel van Santa Severa aan die Tirreense Kus drie
   goue plaatjies ontdek is, het baie navorsers die hoop gekoester om 'n
   lang Etruskiese teks te kan vertaal - die plaatjies het 'n triptigon
   met twee Etruskiese en een Fenisiese inskrif gevorm en baie op die
   bekende Rosetta-steen gelyk wat in die 19de eeu die ontsyfering van die
   Egiptiese hiërogliewe-alfabet moontlik gemaak het. Die wetenskaplikes
   was egter ontsteld toe hulle vasgestel het dat die tekste wél dieselfde
   onderwerp behandel, maar nogtans geen letterlike vertalings is nie.
   Etruskies en Fenisies was nie nou verwant met mekaar nie, en hierdie
   verskille het tot afwykende woordgebruik in die plaatjies se tekste
   gelei.

   Nadat die tekste deur semitiste ontleed is, is ouer hipotese in verband
   met die betekenis van bepaalde Etruskiese woorde gesteun en 'n aantal
   nuwe terme by die lys van bekende woorde gevoeg. Die tekste beskryf die
   oprigting van 'n sakrale bouwerk ter ere van die godheid, wat in
   Etruskies Uni en in Fenisies Astarte genoem is. Die gebou is gewy deur
   Thefarie Velianas, wat in die Fenisiese teks as "koning" en in die
   Etruskiese weergawe as zilath (magistraat) betitel word.

   Gewoonlik kan navorsers Etruskiese tekste lees, maar slegs gedeeltelik
   vertaal. Daar is tot dusver net kort tekste gevind, en dit is meestal
   grafskrifte wat meer of min dieselfde inhoud en woordeskat bevat. Tans
   is enkele honderd Etruskiese woorde en 'n groot deel van die grammatika
   bekend. 'n Tipiese grafskrif is byvoorbeeld

   Veltur Larisal clan Cuclnial Thanchvilus lupu avils XXV

   Veltur van Larisa seun van Thanchvil Cuclni, is oorlede jarig 25

   Veltur, seun van Laris en Thanchvil Cuclni, is op 25-jarige ouderdom
   oorlede

[wysig] Klassifikasie

   Etruskies is sekerlik geen Indo-Europese taal nie, alhoewel dit net
   soos Lemnies in aanraking met Wes-Anatoliese tale en dus lede van die
   Indo-Europese taalfamilie gekom het. Maar behalwe vir Lemnies, die taal
   van die Griekse eiland Lemnos tot by die Atheense inval in die 6de eeu
   v.C., en Raeties, 'n inheemse taal van die Alpegebied, is daar geen
   ooreenkomste met ander tale nie.

   Die verwantskap met Lemnies steun die taalkundige hipotese en genetiese
   besonderhede waarvolgens die Etruskers vanuit die
   Egeïes-Klein-Asiatiese streek na Italië geïmmigreer het. Nogtans is
   daar in die Etruskiese taalgebied van Italië oorblyfsels van 'n
   substraattaal wat moontlik verantwoordelik sou kan wees vir die
   ooreenkomste met Raeties. Navorsers hoop nog steeds dat toekomstige
   ontdeklkings van tweetalige tekste hierdie taalkundige verhouding sal
   kan verduidelik.

   Ouer pogings om bewyse vir 'n taalkundige verwantskap met Baskies en
   die Kaukasiese tale te verskaf het geen noemenswaardige resultate
   opgelewer nie.

[wysig] Godsdiens en mitologie

[wysig] Openbaringsgodsdiens

   Die Etruskiese geloofstelsel was politeïsties van aard, maar ook die
   eerste voor-Christelike religie in die weste wat as 'n
   openbaringsgodsdiens geklassifiseer kan word - meer as by enige ander
   antieke beskawing is alle sigbare verskynsels as 'n openbaring van
   goddelike mag beskou, wat vir die Etruskers deur 'n aantal verskillende
   gode verteenwoordig is. Hierdie gode het 'n voortlopende invloed op die
   menslike wêreld uitgeoefen, en dit was dus steeds noodsaaklik om hulle
   wil te ken en die gode - indien nodig - gunstig te stem.

   Die Etruskers het altyd hulle gode geraadpleeg voordat hulle oor enige
   saak besluit het en geprobeer om vooraf die goddelike "tekens" te lees.
   Die gode het hulle wil byvoorbeeld in die voëlvlug en in die ingewande
   van offerdiere geopenbaar. Mense kon hul eie lot nie verander nie, maar
   tenminste om uitstel vra. Die Etruskers het 'n eie vooruitsiende
   wetenskap ontwikkel, om op hoogte te wees van komende gebeurtenisse.
   Hierdie kuns van "tekens lees" is deur die Romeine Etrusca disciplina
   genoem en later oorgeneem.
   Die bronslewer van Piacenza
   Die bronslewer van Piacenza

   Naas die voëlvlug en ongewone natuurverskynsels is veral die kleur van
   weerligte en die plek, waar hulle in die hemel raakgesien is, as
   veelseggende goddelike tekens beskou. Die Etruskers het die hemel in
   verskillende gunstige of onheilspellende sones verdeel, wat aan
   bepaalde weerliggode toegewys was. Die haruspices, 'n belangrike
   priestersklas, kon 'n presiese weergawe van hierdie hemel in die lewer
   van 'n offerdier bekyk en sodoende die toekoms voorspel. Die bekende
   bronslewer uit Piacenza, wat bewaar gebly het, het as 'n soort
   oefenmodel gedien en wys veertig verskillende hemelsones en name van
   godhede.

   Volgens die Etruskiese geloof was aan alle wesens en dinge op aarde net
   'n bepaalde tyd gegee om te leef, en met die afloop van hierdie tyd het
   'n mens net soos 'n volk vergaan. Die Etruskers het geglo dat aan hulle
   tien tydvakke toegewys was, en die begin van elke tydvak is deur 'n
   goddelike teken aan hulle geopenbaar. Die laaste tydvak sou volgens die
   Etruskiese priester in die jaar 88 v.C. tot 'n einde kom.

   Die muurskilderye, wat in die laaste tydvakke in grafkamers aangebring
   is, is met hulle demone en ander donker motiewe 'n aandoenlike
   voorbeeld vir mense se onsekerheid en vrees.

[wysig] Inheemse gode

   Volgens ou legendes was die Etruskers se kennis oor die godhede
   oorspronklik deur Tages, 'n kind wat soos 'n grysaard gelyk en uit 'n
   vars geploegde voor gespring het, aan die Etrusker Tarchon geopenbaar.
   Tages het ook die leerstellings ten opsigte van die noodlot, die gode
   en die goddelike tekens verkondig en Tarchon geleer hoe om die
   ingewande van diere (haruspicina), die vlug van voëls en die betekenis
   van weerligte te lees. Tarchon was volgens die oorlewerings ook die
   stigter van die twaalf tradisionele Etruskiese stede, die Dekapolis.

   Die oorspronlike Etruskiese oppergod was Veltune (soms ook Voltumnus of
   Vertumnus genoem).

[wysig] Griekse invloede

   'n Tweede belangrike kenmerk van die Etruskiese godsdiens was die sterk
   invloed, wat deur die Griekse mitologie uitgeoefen is. Onder Griekse
   invloed het die Etruskiese godhede 'n menslike gestalte gekry en is
   veral in die Laat-Etruskiese tydperk sterk by die Griekse gode van
   Olimpus aangepas. 'n Aantal name van godhede is aan die Italiese en
   Griekse religie ontleen, terwyl by ander ander Etruskiese gode ook die
   oorspronklike name bewaar is.
   Apollo-Helios, terracotta (4de of 3de eeu v.C.)
   Apollo-Helios, terracotta (4de of 3de eeu v.C.)

   Die belangrikste godhede was (met hulle Griekse en Romeinse name tussen
   hakies)
     * Tinia (Zeus, Jupiter), die opperste god;
     * Uni (Hera, Juno), sy eggenote - die vrugbaarheidsgodin;
     * Turan (Aphrodite, Venus) - die godin van liefde, skoonheid en
       vrugbaarheid;
     * Menrva (Athene, Minerva) - die godin van wysheid en stryd;
     * Laran (Ares, Mars) - die oorlogsgod;
     * Fufluns (Dionysos, Bacchus) - die wyngod;
     * Artumes (Artemis, Diana) - die jaggodin;
     * Aplu (Apollon, Apollo) - haar broeder, en
     * Turms (Hermes, Mercurius) - die bode van die gode.

   In verband met die vermensliking van gode volgens die Griekse en
   Romeinse voorbeelde het die Etruskers ook die Griekse mitologie
   oorgeneem. Die mites het dikwels 'n politieke agtergrond gekry - die
   mite van Eneas was byvoorbeeld een van die gewildstes, wat ook gebruik
   is om die geskiedkundige oorsprong van die Etruskiese volk te
   verheerlik en te legitimeer.

[wysig] Demone

   Die Etruskiese demone was boweaardse wesens wat tussen die menslike
   wêreld en die goddelike sfeer bestaan het. Hulle het oor die mag beskik
   om mense se noodlot te verander. Sieners kon hulle aanroep om die
   toekoms te voorspel en wonders te bewerk. Die Etruskiese kunstenaars
   het egter ook demone uitgebeeld wat blykbaar oorledenes gestraf en
   gepynig het.

   Die demone uit die bonatuurlike sfeer en die skaduwêreld van die
   Etruskiese hiernamaals is op handspieëls, vase, grafskilderye, urns en
   sarkofae uitgebeeld en verskyn meestal in vroulike gedaante en as
   gevleuelde wesens. Hulle is soms die dienaresse of begeleidsters van
   die liefdesgodin Turan.

   Die meeste Etruskiese demone is egter geeste uit die doderyk; hulle
   uitbeeldings dateer dikwels uit die laaste fase van die Etruskiese
   geskiedenis en weerspieël die kulturele en religieuse pessimisme van
   dié tyd. Die Etruskiese grafkuns beskryf die doderyk in hierdie periode
   as 'n duistere, hopelose onderwêreld waar oorledenes sonder aansien des
   persoons deur vreeslike demone en halfgode gepynig is. Die Etruskiese
   religie het geen voorsiening gemaak vir die beloning van goeie en
   geregte mense nie, en hulle was ná hulle dood net soos boosdoeners in
   ewige duisternis vasgevang.

[wysig] Verwysings

    1. ^ Schweizer Fernsehen (Switserse Uitsaaikorporasie): Gentest lüftet
       Rätsel um Etrusker Besoek op 19 Junie 2007

[wysig] Bronne

     * Barker, Graeme en Rasmussen, Tom: The Etruscans. [The Peoples of
       Europe-reeks]. Malden (MA): Blackwell Publishing 2000
     * Durando, Furio: Das antike Italien. Erlangen: Karl Müller 2001
     * Pleticha, Dr. Heinrich en Schönberger, Dr. Otto (uitgewers): Die
       Römer - Geschichte und Kultur von A-Z. Ein enzyklopädisches
       Sachbuch zur frühen Geschichte Europas. Bindlach: Gondrom 1992
     * Redaksie Grandi Opere dell'Istituto Geografico DeAgostini: Gli
       Etruschi e i Romani. Meraviglie dell'Archeologia. Novara: Istituto
       Geografico DeAgostini S.p.A. 1998
     * Vickers, Michael: Kunst und Kultur alter Völker - Rom. Erlangen:
       Karl Müller Verlag 1991


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Historiese etniese groepe • Vroeë beskawings

