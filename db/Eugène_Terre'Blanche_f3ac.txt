Eugène Terre'Blanche


   Eugène Ney Terre'Blanche (Ventersdorp, 31 Januarie 1941) en is die
   leier van die Afrikaner Weerstandsbeweging.

   Inhoud

        * 1 Agtergrond
        * 2 Stigting van die AWB
        * 3 Steunbasis van die AWB groei
        * 4 AWB verloor steun
        * 5 Eksterne skakels

[wysig] Agtergrond

   Terre'Blanche word vernoem na Michel Ney (1769 - 1815) 'n getroue
   veldheer van Napoleon Bonaparte. Sy voorsate kom uit Frankryk. Na die
   Terre'Blanche'e hulle in Suid-Afrika gevestig het, het sy oupa, Etienne
   Terre'Blanche, by die Kaapse Rebelle aangesluit wat uit die Kaap
   Kolonie onder Britse bewind aan die kant van die ZAR en OVS gaan veg
   het. Terre'Blanche se pa De Villebois-Mareuil Terre'Blanche was 'n
   Kommandant in die Suid-Afrikaanse Weermag (SAW) en was bevelvoerder van
   die Weermag in Ventersdorp. Sy ma was Anna Francina Terre'Blanche,
   gebore Lourens.

   Eugène Terre'Blanche het sy skoolopleiding ontvang aan die Laerskool
   Ventersdorp en die Hoër Volkskool, Potchefstroom, waar hy in 1962
   gematrikuleer het. Op Hoërskool stig hy 'n jeug kultuurorganisasie
   genaamd Jong Afrikanerharte, wat die Boerekultuur en waardes bevorder
   het.

   Na sy skoolopleiding sluit hy aan by die Suid-Afrikaanse Polisie (SAP)
   aan doen diens in Suidwes-Afrika (vandag Namibië) in die berede
   eenheid. Daarna word Terre'Blanche in die Staatspresidentwag opgeneem.
   Die destydse Staatspresident was John Vorster.

[wysig] Stigting van die AWB

   Na vier jaar se diens by die SAP bedank Terre'Blanche en begin boer.
   Hierna begin sy politieke loopbaan toe hy die Herstigte Nasionale Party
   (HNP) aansluit en en staan as kandidaat in die kiesafdeling Heidelberg.

   Terre'Blanche het egter na hierdie onsuksesvolle poging om tot die
   Parlement verkies te word, besluit dat die Westminister politieke
   stelsel tekortkominge het en politieke partye tweespalt tussen
   Afrikaners aanmoedig. Hy kom ook tot die gevolgtrekking dat 'n
   Boerevolkstaat, gebaseer op die Boererepublieke, nagestreef moet word.

   Die Afrikaner Weerstandsbeweging (AWB) word gevolglik op 7 Julie 1973
   in 'n garage in Heidelberg met nog ses geesgenote gestig. Die doel was
   egter nie om by partypolitiek betrokke te raak nie, maar om 'n
   weerstands- en bevrydingsbeweging te stig ten einde 'n partylose
   Volkstaat daar te stel. Die AWB beoog dat die Boerevolkstaat deur 'n
   verkose President gelei sal word en die regering sal saamgestel wees
   uit spesialis verteenwoordigers uit verskeie beroeps- en professionele
   groeperings. Swart volkere in Suid-Afrika sal hul eie grondgebied
   ontvang en alleen seggenskap hê in 'n soewereine staat.

   Op 28 Maart 1979 teer en veer Terre'Blanche en nog twaalf AWB-lede
   professor Floors van Jaarsveld, 'n geskiedkundige akademikus verbonde
   aan die Universiteit van Pretoria. Dit gebeur kort voor Van Jaarsveld
   'n lesing sou aanbied oor die afdwingbaarheid van die Sondagklousule by
   Geloftedag by die Universiteit van Suid-Afrika (UNISA). Daarin wou van
   Jaarsveld God se hand tydens die Slag van Bloedrivier bevraagteken. Die
   insident het die AWB oornag bekendheid laat verwerf. Terre'Blanche en
   tien ander lede word skuldig bevind aan crimen injuria en kwaadwillige
   saakbeskadiging.

[wysig] Steunbasis van die AWB groei

   In die media word die AWB, hoofsaaklik vanweë die ooreenkoms in
   leierskapstyl en logo, as Nazi's uitgebeeld, terwyl Terre'Blanche as
   Adolf Hitler se verpersoonliking beskou word. Dit word hoofsaaklik
   gedoen vanweë sy ongelooflike oratoriese vermoëns, wat in die middel
   1980's groot gehore regoor die land lok met hom as spreker. Die AWB
   groei in hierdie tyd ook baie sterk, hoewel die militêre styl van die
   organisasie baie Afrikaners afskrik. Die AWB het tot 70,000 lede gehad
   in hierdie tydperk.

   In Desember 1982 word Terre'Blanche en nog agt AWB-lede gearresteer na
   'n klopjag deur die polisie waarin wapenopslagplekke op die plaas van
   sy broer, Andries Terre'Blanche gevind is. In Julie 1983 word hy en
   drie ander AWB lede aangekla vir handelinge in stryd met die Wet op
   Terrorisme, terroriste bedrywighede en ander klagtes met betrekking tot
   die besit van onwettige wapentuig. Hy word in Oktober 1983 skuldig
   bevind en tot twee jaar gevangenisstraf gevonnis, wat opgeskort word
   vir vyf jaar.

   Die AWB het verdere bekendheid verwerf deur die Minister van
   Buitelandse Sake, Pik Botha op 22 Mei 1986 te verhoed om in Pietersburg
   (vandag Polokwane) 'n politieke vergadering te laat hou. Die ontbanning
   van die African National Congress en die begin van onderhandelinge tot
   'n veelrassige staat, lei tot nog 'n AWB optrede, hierdie keer tot
   binne in die Wêreld Handelsentrum in Johannesburg op 25 Junie 1993. By
   dié veelparty konferensie bars AWB lede in en ontwrig die verrigtinge.

   Terre'Blanche het die einde van die apartheidsbeleid as 'n uitlewering
   van die Afrikaner tot die kommunisme gesien en gedreig met burgeroorlog
   indien President F.W. de Klerk die mag aan die ANC oorhandig. Dit lei
   tot de klerk se aandrang om 'n politieke vergadering in Terre'Blanche
   se tuisdorp, Ventersdorp, te hou. Die AWB probeer die vergadering
   ontwrig en in die geweld tussen die polisie en AWB ondersteuners, word
   AWB lede doodgeskiet.

[wysig] AWB verloor steun

   Met die oorgang tot die nuwe bestel in die begin van 1994, weier die
   President van Bophuthatswana, Lucas Mangope, om by Suid-Afrika
   heringelyf te word. Mangope vra hulp van Afrikanerorganisasies en AWB
   lede daag sonder uitnodiging op. In die daaropvolgende geweld word
   Mangope gedwing om van onafhanklikheid afstand te doen, maar 'n TV span
   neem die moord op drie AWB lede af wat terreggestel word deur 'n
   Bophuthatswana Weermag-lid nadat hulle gewond is. Dié insident het die
   einde van die AWB se gewapende stryd ingelui, hoewel die AWB op
   verkiesingsdag, 27 April 1994, bomme geplant het om die verkiesing te
   probeer ontwrig. Dit was egter onsuksesvol en die AWB en Terre'Blanche
   het baie steun verloor.

   Terre'Blanche het aan die einde van die 1980's reeds begin steun
   verloor na 'n affair met 'n Engelstalige joernalis, Jani Allan, terwyl
   baie AWB lede bedank het as gevolg van beweerde drankmisbruik deur
   Terre'Blanche. Die AWB en Terre'Blanche se agteruitgang het egter
   gekulmineer in Junie 1997 toe Terre'Blanche tot ses jaar in die tronk
   gevonnis is nadat 'n petroljoggie en 'n plaaswerker ernstig deur
   Terre'Blanche aangerand is. Terre'Blanche was slegs een van drie
   blankes by die Rooigrond gevangenis naby Mafikeng waar hy aangehou is.
   Hy is eers in June 2004 vrygelaat. In die gevangenis het hy 'n
   wedergebore Christen geword en na sy vrylating standpunt teen geweld
   aangeneem. Hy is steeds leier van die AWB.

[wysig] Eksterne skakels

     * http://www.awb.co.za, soos op 13 Januarie 2007.

   Kategorieë: Suid-Afrikaanse politici • Politiek van Suid-Afrika

