Euro


   Die 1€-muntstuk
   Die 1€-muntstuk
   Die Europese Sentrale Bank in Frankfurt
   Die Europese Sentrale Bank in Frankfurt

   Die Euro (simbool: €, ISO-geldeenheidkode: EUR) is die geldeenheid van
   die Europese Ekonomiese en Monetêre Unie (EMU) - die sogenaamde
   Eurosone - en ná die Amerikaanse Dollar die belangrikste munteenheid
   wêreldwyd.

   Die Euro word deur die Europese Sentrale Bank in Frankfurt am Main
   beheer en is die wettige betaalmiddel in 15 van die 27 lande van die
   Europese Unie (EU). Die Euro is bowendien die wettige geldeenheid van
   ses lande wat nie tot die EU behoort nie. 'n Verdere vyf lande en twee
   monetêre gebiede het hulle munteenheid met 'n vaste wisselkoers aan die
   Euro gekoppel.

   Alle bestaande lidstate van die Europese Unie (EU), wat aan sekere
   monetêre voorwaardes voldoen, mag hulle by die Eurostelsel aansluit.
   Nuwe lidstate van die EU is verplig om die Euro in te voer, sodra hulle
   aan die voorwaardes voldoen. In Slowenië het die Euro op 1 Januarie
   2007 die Sloweense Tolar vervang, en op 1 Januarie 2008 is die Euro
   ingevoer in Malta en Ciprus.

   Die Euro is in die jaar 1999 as bankgeld en op 1 Januarie 2002 as
   "stoflike" betaalmiddel ingevoer. 'n Euro word opgedeel in 100 sente
   (voorgestel deur die letter c). Daar is net een stel banknote ter
   waarde van 5, 10, 20, 50, 100, 200 en 500 Euro beskikbaar, terwyl die
   muntstukke (1c, 2c, 5c, 10c, 20c, 50c, 1€ en 2€) naas 'n identiese
   voorkant 'n nasionale agterkant het.

[wysig] Wisselkoerse

   Die amptelike wisselkoerse van die Euro ten opsigte van die ou
   nasionale munteenhede is soos volg vasgestel:
  13,7603     Oostenrykse Schilling (ATS)
  40,3399     Belgiese Frank (BEF)
   1,95583    Duitse Mark (DEM)
 166,386      Spaanse Peseta (ESP)
   5,94573    Finse Mark (FIM)
   6,55957    Franse Frank (FRF)
   0,787564   Ierse Pond (IEP)
1936,27       Italiaanse Lire (ITL)
  40,3399     Luxemburgse Frank (LUF)
   2,20371    Nederlandse Gulden (NLG)
 200,482      Portugese Escudo (PTE)
 340,750      Griekse Drachme (GRD)
 239,640      Sloweense Tolar (SIT)

[wysig] Spesiale muntstukke

   Alle lande van die Eurosone kan spesiale muntstukke uitgee, wat in alle
   lande van die Eurosone geldig is.

[wysig] Eksterne skakels

     * Europese Sentrale Bank
     * Werf oor die spesiale 5 Euro munt
     * Aanlyn rekenaar vir EURO Omskakelings
     * beelde van die Euro banknote

   Kategorieë: Europa • Geldeenhede

