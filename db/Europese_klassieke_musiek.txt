Europese klassieke musiek


          Hierdie artikel handel oor die genre van klassieke musiek of
          kunsmusiek in die Westerse musiektradisie. Sien Klassieke musiek
          vir artikels oor die klassieke musiek van nie-Westerse kulture.
          Sien Klassieke musiektydperk vir musiek uit die laat-18de eeu

   Geskiedenis van Europese kunsmusiek
   Middeleeus                    (476 – 1400)
   Renaissance                   (1400 – 1600)
   Barok                         (1600 – 1760)
   Klassiek                      (1730 – 1820)
   Romanties                     (1815 – 1910)
   20ste eeu                     (1900 – 1999)
   Kontemporêre klassieke musiek

   Klassieke musiek is 'n breë, ietwat onpresiese term wat verwys na
   musiek wat geskep is volgens, of waarvan die oorsprong lê in, die
   tradisies van Europese kuns, kerk- en konsertmusiek, wat 'n lang
   tydperk insluit—ongeveer van die jaar 1000 tot vandag. Die sentrale
   norme van hierdie tradisie het, volgens een denkrigting, tussen 1550 en
   1825 ontwikkel en fokus op wat bekend staan as die periode van algemene
   praktyk. Die term klassieke musiek het eers in die vroeë 19de eeu
   verskyn in 'n poging om tydperk van Bach tot Beethoven te idealiseer as
   'n tydperk in die musiek wat gelykstaan met die goue eeu van die
   beeldhoukuns, argitektuur en kuns van die klassieke oudheid, waarvan
   daar natuurlik geen musiek oorgebly het nie. Die vroegste verwysing na
   'klassieke musiek' in die Oxford English Dictionary is uit ongeveer
   1836. Sedertdien word die term in die algemene spreektaal gebruik as
   die teenoorgestelde van populêre musiek.

   Inhoud

        * 1 Tydlyn
        * 2 Klassieke musiek as "musiek van die klassieke tydperk"
        * 3 Die aard van klassieke musiek
             + 3.1 Kompleksiteit
             + 3.2 Emosionele inhoud
             + 3.3 Instrumente
             + 3.4 Permanensie
             + 3.5 Wisselwerking tussen klassieke en populêre musiek
             + 3.6 Klassieke musiek en volksmusiek
        * 4 Klassieke musiek in opvoeding
        * 5 Verwante genres
        * 6 Komponiste van klassieke musiek
        * 7 Klassieke musiekterme
        * 8 Literatuur
        * 9 Bron
        * 10 Eksterne skakels

[wysig] Tydlyn

   Volgens een denkrigting kan musikale werke die beste verstaan word in
   die konteks van hulle plek in die musiekgeskiedenis. Vir aanhangers van
   hierdie benadering is hierdie kennis onontbeerlik om hierdie werke ten
   volle te kan geniet. Daar is 'n algemeen aanvaarde stelsel om die
   geskiedenis van klassieke musiek in stylperiodes te verdeel. Volgens
   hierdie stelsel is die vernaamste indelings:
     * Middeleeus, voor 1450. Cantus, wat ook gelyksang of Gregoriaanse
       cantus genoem word, was die algemeenste vorm tot ongeveer 1100.
       Daarna volg die ontwikkeling van die polifonie, eers in die Ars
       Antiqua, dan van af 1300 die Ars Nova en later die Ars Subtilior.
     * Renaissance, ongeveer 1450–1600, gekenmerk deur groter gebruik van
       instrumentasie en veelvuldige melodielyne en die gebruik van die
       eerste basinstrumente
     * Barok, ongeveer 1600–1750, gekenmerk deur die gebruik van komplekse
       kontrapunt en die toenemende gewildheid van klawerbordmusiek
       (klawesimbel en pyporrel, aangesien die klavier aan die begin van
       die 17de eeu nie bestaan het en nie gewild geword het voor die
       klassieke musiektydperk nie) en orkesmusiek (daar moet genoem word
       dat orkeste destyds baie kleiner was—sien Kamermusiek).
     * Klassiek, ongeveer 1730–1820, 'n belangrike tydperk waarin baie van
       die norme van komposisie, aanbieding en styl gevestig is. Die
       klassieke tydperk word ook gekenmerk deur die verdwyning van die
       klawesimbel ten gunste van die klavier, wat van daardie tyd af die
       vernaamste instrument vir klawerborduitvoerings en -komposisie sou
       word
     * Romanties, 1815–1910 'n tydperk van normering, waarin die rol van
       musiek in die kultuurlewe uitgebrei het en instellings gestig is
       vir die onderrigting, uitvoering en bewaring van musiekwerke
     * Modern, 1905–1975 'n tydperk wat 'n krisis in die waardes van
       klassieke musiek en die rol daarvan in die intellektuele lewe
       verteenwoordig het, sowel as die uitbreiding van teorie en tegniek.
       Party teoretici, soos Arnold Schoenberg, in sy essay "Brahms die
       Progressiewe", dring daarop aan dat die Modernisme 'n logiese
       voorsetting van 19de-eeuse tendense in komposisie is; ander huldig
       die teenoorgestelde siening, dat die Modernisme die verwerping of
       loëning van die metode van klassieke komposisie is
     * 20ste eeu, word gewoonlik gebruik om die groot verskeidenheid
       post-Romantiese style tot 2000 te beskryf, wat laat-Romantiese,
       Moderne en Post-moderne komposisiestyle insluit.
     * die term kontemporêre musiek word soms gebruik om musiek te beskryf
       wat van die laat-20ste eeu tot die hede gekomponeer is
     * die voorvoegsel neo word gewoonlik gebruik om 'n 20ste-eeuse of
       kontomporêre komposisies te beskryf wat geskryf is in die styl van
       'n vroeëre periode, soos die Klassieke, Romantiese of Moderne. So
       word Prokofiëf se Klassieke Simfonie as 'n Neo-klassieke komposisie
       beskou.

   Die jaartalle is veralgemenings, aangesien die periodes oorvleuel het.
   Party deskundiges verdeel die periodes verder volgens datum of styl.
   Let egter daarop dat hierdie kategorieë in sekere mate arbitrêr is; die
   gebruik van kontrapunt en fuga, wat as kenmerkend van die Baroktydperk
   beskou word, is voortgesit deur Mozart, wat oor die algemeen beskou
   word as tipies van die Klassieke tydperk; deur Beethoven, wat dikwels
   beskryf word as 'n komponis wat met een voet in die Klassieke en die
   ander in die Romantiese tydperk staan; en Brahms, wat dikwels as
   Romanties geklassifiseer word.

   Hierdie kaart toon 'n paar van die beroemdste klassieke komponiste.
   Sien Grafiese tydlyn van klassieke komponiste vir 'n vollediger oorsig
   [USEMAP:b6575be64c57eef9e32cd32009ec460f.png]

[wysig] Klassieke musiek as "musiek van die klassieke tydperk"

   In die musiekgeskiedenis word 'n ander betekenis gewoonlik aan die term
   klassieke musiek geheg: dit verwys na musiek uit 'n tydperk in die
   musiekgeskiedenis wat ongeveer strek vanaf Carl Philipp Emanuel Bach
   tot Beethoven— min of meer, 1730–1820. Wanneer dit in hierdie sin
   gebruik word, word die K van Klassieke musiek gewoonlik met ' n
   hoofletter geskryf om verwarring te voorkom.

[wysig] Die aard van klassieke musiek

   Klassieke musiek is hoofsaaklik 'n geskrewe musiektradisie, wat bewaar
   word deur middel van musieknotasie, in teenstelling met mondelinge
   oordrag, herhaling of opnames. Hoewel verskille tussen onderskeie
   uitvoerings van 'n klassieke werk erken word, is die algemene beskouing
   van 'n klassieke werk dat dit groter is as enige spesifieke vertolking
   daarvan. Eeue oue werke word dikwels baie meer gereeld uitgevoer as
   werke wat onlangs gekomponeer is. Die gebruik van notasie is 'n
   doeltreffende metode van oordrag vir klassieke musiek omdat almal wat
   aktief aan die tradisie van klassieke musiek deelneem, musiek kan lees
   en dikwels opgelei is in geskiedkundige sowel as hedendaagse
   uitvoeringstyle. Normaalweg kom hierdie vermoë as gevolg van formele
   onderrig, wat gewoonlik begin wanneer iemand leer om 'n instrument te
   bespeel, en dit word soms voortgesit in onderrigting in musiekteorie en
   komposisie. Daar is egter baie passiewe deelnemers aan klassieke musiek
   wat dit geniet sonder om dit te kan lees of uitvoer.

   Klassieke musiek is bedoel om geniet te word om sy eie onthalwe. Dit is
   anders as vorme van musiek wat bloot as 'n aanvulling tot ander vorme
   van vermaak dien. Uitvoerings van klassieke musiek vind dikwels in 'n
   redelik ernstige atmosfeer plaas, en daar word van die gehoor verwag om
   gedurende die uitvoering stil te bly en stil te sit sodat almal elke
   noot en nuanse kan waardeer. Die kunstenaars is gewoonlik formeel
   geklee, 'n gebruik wat dikwels beskou word as 'n betoning van respek
   vir die musiek, en kunstenaars gesels nie gewoonlik op informele wyse
   met die gehoor of het enige ander direkte interaksie met hulle nie.
   Amateur- private uitvoerings van kamermusiek is meer informele
   geleenthede.

   Geskrewe oordrag, tesame met die respek waarmee klassieke werke bejeën
   word, het belangrike implikasies vir die uitvoering van klassieke
   musiek. Tot 'n redelike mate word daar van kunstenaars verwag om 'n
   werk uit te voer op 'n manier wat in ooreenstemming is met die
   oorspronklike oogmerk van die komponis, wat gedurende die 19de eeu
   steeds meer eksplisiet (tot die vlak van klein,
   noot-vir-noot-besonderhede) op die bladmusiek uitgedruk is. Afwykings
   van die komponis se oogmerk word soms as etiese vergrype veroordeel. En
   tog is die daar ook tekens van die teenoorgestelde tendens—bewondering
   vir kunstenaars wat nuwe "vertolkings" van die komponis se werk
   uitvoer—en dit is nie ongehoord nie dat 'n komponis 'n kunstenaar sal
   prys omdat hy 'n beter weergawe van die komponis se oorspronklike
   oogmerk voortgebring het as wat die komponis hom self kon voorstel.
   Musici wat klassieke musiek uitvoer, word dus dikwels baie hoog
   aangeskryf weens hulle musikaliteit, al komponeer hulle nie self nie.

   Klassieke komposisie streef dikwels na 'n baie komplekse verhouding
   tussen die affektiewe (emosionele) inhoud van die musiek, en die
   gedagte-inhoud. Daar is, in die hoogs aangeskrewe klassieke musiekwerke
   'n intensiewe gebruik van musiekontwikkeling, die proses waarin 'n
   musikale saadjie, of motief, in verskillende kontekste, of in gewysigde
   vorm, herhaal word, sodat die verstand van die luisteraar bewustelik of
   onbewustelik die verskillende weergawes met mekaar vergelyk. Die
   klassieke genres van sonatevorm en fuga maak van besonder streng vorme
   van musiekontwikkeling gebruik. (Sien ook Geskiedenis van sonatevorm)

   Nog 'n gevolg van die oorheersing van die komponis se geskrewe
   bladmusiek is dat improvisasie 'n betreklike klein rol in klassieke
   musiek speel—in skerp teenstelling met tradisies soos jazz, waarin
   improvisasie 'n sleutelrol speel. Improvisasie in die uitvoering van
   klassieke musiek was baie algemener gedurende die Baroktydperk, en
   onlangs is die uitvoering van hierdie musiek deur moderne klassieke
   musici verryk deur 'n herlewing van die ou improvisasiegebruike.
   Gedurende die Klassieke tydperk het Mozart en Beethoven soms die
   cadenzas in hulle klavierkonserte geïmproviseer—maar hulle het
   gewoonlik die cadenzas uitgeskryf wanneer ander soliste dit moes
   uitvoer.

   Kunsmusiek, konsertmusiek en orkesmusiek is terme was soms as sinonieme
   vir klassieke musiek gebruik word.

[wysig] Kompleksiteit

   Klassieke werke word oor die algemeen as musikaal kompleks beskou weens
   die aanwending van ontwikkeling, modulasie (verandering van toonaard),
   min direkte herhaling en 'n algemene gebruik van musikale frases wat
   nie van reëlmatige lengte is nie—dit wil sê nie vier of agt mate lank
   nie—kontrapunt, veelstemmigheid (polifonie) en gesofistikeerde
   harmonie.

   Daarbenewens kan daar baie lang werke (30 minute tot drie uur) in
   klassieke musiek opgebou word uit kleiner hiërargiese eenhede (frases,
   periodes, seksies en bewegings). Strukturele vlakke word onderskei deur
   Schenker-ontleding.

[wysig] Emosionele inhoud

   Soos in die geval van baie van die fynere kunsvorms, strewe klassieke
   musiek dikwels daarna om 'n verhewe eienskap of emosie oor te dra, wat
   uitdrukking gee aan universele kenmerke van die menslike aard. Hulle
   redeneer dat hierdie dieper vlak van uitdrukking klassieke musiek
   toelaat om te bereik wat in die kuns "verheffing" genoem word.
   Voorbeelde wat dikwels aangegee word is gewyde werke soos die Misse van
   Bach, Haydn, Mozart, Beethoven of Dvořák, of in werke soos Beethoven se
   toonsetting van Friedrich Schiller se gedig, Ode an die Freude (Ode tot
   die Vreugde), in die 9de simfonie, wat dikwels gebruik word by tye van
   nasionale bevryding of feesviering, soos in die geval van die Japannese
   gebruik om dit uit te voer met Nuwejaar.

[wysig] Instrumente

   Klassieke en populêre musiek word in sekere mate onderskei deur die
   instrumente wat daarin gebruik word. Oor die algemeen is die
   instrumente wat in klassieke musiek gebruik word nie-elektronies en is
   dit voor die middel van die 19de eeu uitgevind (dikwels baie vroeër) en
   in die 18de en 19de eeu genormeer. Dit bestaan uit die instrumente wat
   in 'n orkes gevind word, tesame met 'n paar ander solo-instrumente
   (soos die klavier, klawesimbel, orrel). Die elektriese ghitaar speel 'n
   besonder prominente rol in populêre musiek, maar speel natuurlik geen
   rol in klassieke musiek nie, en word maar selde in die klassieke musiek
   selfs van die 20ste en 21ste eeu gebruik. Klassieke sowel as populêre
   musici het gedurede die afgelope paar dekades geëksperimenteer met
   elektriese of elektroniese instrumente (byvoorbeeld die sintetiseerder
   of elektroniese band), en instrumente uit ander kulture (soos die
   gamelan). Daar moet genoem word dat al die basinstrumente nie voor die
   Renaissance bestaan het nie (in Middeleeuse musiek is instrumente in
   twee kategorieë verdeel: instrumente vir buitemuurse- of kerkgebruik,
   wat 'n harde klank voortgebring het, en instrumente vir binnemuurse
   gebruik. Daarbenewens het baie instrumente wat vandag met populêre
   musiek geassosieer word, 'n belangrike rol in vroeë klassieke musiek
   gehad, soos doedelsakke, vilhuelas, draaiorrels en sommige
   houtblaasinstrumente. Aan die ander kant het die akoestiese ghitaar,
   wat byvoorbeeld met populêre musiek geassosieer is, gedurende die 19de
   en 20ste eeu veld gewen. Vandag geniet dit groot aansien, wat dit nooit
   voorheen gehad het nie. Laastens, dit is belangrik om te besef dat die
   manier waarop 'n klassieke instrument gestem word, grootliks van
   verskil volgens die tydperk waarin die instrument bekendheid verwerf
   het en die tydperk waarin die stuk gekomponeer is. Sien musikale
   instemming.

[wysig] Permanensie

   Een besondere kenmerk van klassieke musiek is die duursaamheid daarvan.
   Byvoorbeeld, van die werke van J. S. Bach is nou byna 300 jaar oud, en
   dit word nogtans nog dikwels uitgevoer.

   Baie van Bach se tydgenote se musiek was ten beste van middelmatige
   waarde, en vandag is hulle musiek vergete en lewe moontlik net in
   biblioteke voort. Die repertorium van klassieke musiek begunstig werke
   wat oor 'n lang tydperk deur luisteraars as voortreflik erken word.

[wysig] Wisselwerking tussen klassieke en populêre musiek

   Klassieke musiek is nog altyd beïnvloed deur of het materiaal uit
   populêre musiek oorgeneem. Voorbeelde sluit Erik Satie, Kurt Weill se
   The Threepenny Opera, en die Post-minimalisme in, sowel as baie van
   baie Post-moderne klassieke musiek.

[wysig] Klassieke musiek en volksmusiek

   Komponiste van klassieke musiek het dikwels gebruik gemaak van
   volksmusiek, dit wil sê musiek wat deur onopgeleide musikante geskep is
   en mondelings oorgedra is. Hulle het dit dikwels gedoen met 'n
   eksplisiet nasionalistiese ideologie; in ander gevalle het hulle
   eenvoudig volksmusiek gebruik as 'n bron vir tematiese materiaal. Sien:
   Europese klassieke komponiste wat bekend is vir die gebruik van
   volksmusiek

[wysig] Klassieke musiek in opvoeding

   Deur die geskiedenis heen het ouers dikwels seker gemaak dat hulle
   kinders van kleins af in klassieke musiek opgelei word. Vroeë
   ondervinding met musiek voorsien die grondslag vir ernstiger studie
   later in die lewe. Dit is byna onmoontlik om party instrumente, soos
   die viool, op 'n professionele vlak te leer speel as 'n mens nie as
   kind begin leer het nie. Party ouers laat hulle kinders musieklesse
   neem weens sosiale redes of in 'n poging om selfdissipline by hulle in
   te skerp; daar is ook al getoon dat musieklesse akademiese prestasie
   verbeter. Party is van mening dat 'n mate van kennis van belangrike
   klassieke werke deel is van goeie opvoeding. Gedurende die 1990's is 'n
   aantal studies in die Verenigde State gedoen en populêre boeke uitgegee
   oor die sogenoemde Mozart-effek: 'n tydelike, klein toename in
   prestasie in sekere toetse van mense wat na Mozart se musiek geluister
   het. Die gepopulariseerde weergawe van die omstrede teorie is bondig
   opgesom deur 'n musiekkorrespondent van die New York Times: "Navorsers
   het vasgestel dat dit jou in werklikheid slimmer maak as jy na Mozart
   luister." Voorstanders het CD's bemark wat glo die effek aangebring
   het. In die staat Florida is 'n wet uitgevaardig wat kleuters in
   staatskole verplig het om elke dag na klassieke musiek te luister, en
   in 1998 het die goewerneur van Georgia $105 000 per jaar begroot om
   elke kind wat in Georgia gebore is, van 'n bandopname of CD van
   klassieke musiek te voorsien. Een van die oorspronklike navorsers het
   gesê: "Ek dink nie dit kan enige skade doen nie. Ek is heeltemal ten
   gunste daarvan om kinders bloot te stel aan wonderlike
   kultuurervarings. Maar ek dink dat die geld beter bestee kan word op
   programme vir musiekopleiding."

   Sien ook:
     * Mozart-effek
     * Orff Schulwerk
     * Suzuki-metode

[wysig] Verwante genres

     * Filmmusiek
     * Elektroniese kunsmusiek
     * Indiese klassieke musek
     * Videospeletjiemusiek

[wysig] Komponiste van klassieke musiek

     * Lys van komponiste van klassieke musiek

[wysig] Klassieke musiekterme

   Sien Lys van musiekterme vir terme wat spesifiek verband hou met die
   uitvoering van klassieke musiek.

[wysig] Literatuur

     * Norman Lebrecht, When the Music Stops: Managers, Maestros and the
       Corporate Murder of Classical Music, Simon & Schuster 1996

[wysig] Bron

     * Hierdie artikel is vertaal vanaf die ooreenstemmende artikel in die
       Engelse Wikipedia.

[wysig] Eksterne skakels

     * Classic Cat – 'n Gids van gratis klassieke MP3's.
     * Classical.net – hulpbron met oorsig, databasis en poslys.
     * ClassicalArchives – musiek, kunstenaars, komponiste, MIDI-lêers
     * ChopinMusic Forum – 'n gemeenskap van liefhebbers van romantiese
       musiek
     * European Classical Music – chronologie en gratis aflaaibare musiek
     * MusicWeb International – CD-resensies, artikels oor komponiste,
       tydlyne, resensies van konserte en boeke
     * The G Clef – Alles oor Indiese en Europese klassieke musiek. Ook
       goeie inligting oor klassieke ghitaar en blokfluit
     * ViolinMP3.com – Webwerf met vioolinligting en etlike hulpbronne in
       verband met klassieke musiek en gidse tot komponiste
     * Jean-Philippe Rameau / Diskografie

   Kategorieë: Grafiese tydlyne in musiek • Klassieke musiek • Europese
   musiek

