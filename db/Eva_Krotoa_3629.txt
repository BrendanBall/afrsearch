Eva Krotoa


   Eva Krotoa (~1641 - 29 Julie 1674) was 'n Khoi vrou wat as jong meisie
   deur Jan en Maria van Riebeeck in hulle huis in die Kaap opgeneem is as
   speelmaat en kinderoppasser vir die Van Riebeeck kinders. Sy was 'n
   broerskind van Herrie die Strandloper (Autohoemao). Haar Khoi naam was
   Krotoa, maar sy is deur Maria van Riebeeck tot Eva hernoem. Krotoa kon
   Nederlands en Portugees praat en het as tolk vir die Nederlanders aan
   die Kaap gewerk.^[1]

   Op 3 Mei 1662 is Eva in die ou fort gedoop. 'n Paar dae later, op 7 Mei
   1662, verlaat haar aangenome familie, die Van Riebeecks, die Kaap. Op
   12 April 1664 is sy, weereens in die fort in die Kaap, met Pieter van
   Meerhof uit Kopenhagen, Denemarke getroud. Van Meerhof het in 1659 as
   soldaat na die Kaap gekom. Van Meerhof is in Mei 1665 aangestel as
   superintendent van die gevangenis op Robbeneiland. Meerhof sterf in
   1668 tydens 'n ekspedisie na Madagaskar. Die egpaar het drie kinders
   gehad Jacobus, Salamon en Pieternella. Eva keer in Februarie 1668 terug
   na die Kaapse vasteland.^[1]

   Na haar man se afsterwe raak Eva aan drank verslaaf en begin sy 'n
   losbandige lewe te lei. Reeds in Februarie 1669 besluit die kerk om
   haar en Pieter van Meerhof se kinders uit haar sorg weg te neem en
   tydelike by ene Jan Reyniersz en sy vrou te plaas. Op 1 Maart 1669 is
   die kinders by Barbara Geems geplaas, wat blykbaar 'n bordeel in die
   Kaap bedryf het. Eva het later nog twee kinders, Jeronimus en Anthonij
   gehad. As gevolg van die toenemende verleentheid wat sy vir die
   Kompanjie en die Nederlanders aan die Kaap geword het, is sy na
   Robben-eiland verban waar sy op 29 Julie 1674 oorlede is. Sy is volgens
   Christen gebruik in die Nuwe Kasteel in die Kaap begrawe.

   Twee van Eva en Pieter Meerhof se kinders, Pieternella en Salamon, is
   in 1677 aan Bartholomeus Borns toegeken wat in dieselfde jaar na
   Mauritius verhuis het. Pieternella is op 'n jeugdige ouderdom getroud
   met Daniel Zaaiman van Vlissingen, Nederland. Agt kinders is uit die
   huwelik gebore. In 1709 het die Zaaiman gesin terugkeer uit Mauritius
   na die Kaap.

   Eva is 'n vroeÃ« nie-Europese voorouer van sommige Afrikaner families.

[wysig] Verwysings

    1. ^ ^1,0 ^1,1 Jansesnhuis Eva Krotoa, Besoek op 26 Februarie

   Kategorie: Geskiedenis van Suid-Afrika

