Evangelie volgens Judas


   Die Evangelie volgens Judas is ’n gnostiese dokument wat tussen die
   jare 130 en 170 na Christus dateer. Dit beslaan ongeveer 26
   papirusblaaie. Die Engelse vertaling, deur Kasser, Meyer en Wurst, wat
   ongeveer sewe A4 bladsy vul, is op 6 April 2006 deur die National
   Geographic Society gepubliseer.

   Inhoud

        * 1 Ontdekking
        * 2 Datering
        * 3 Herkoms
        * 4 Inhoud
        * 5 Judas se rol
        * 6 Bronne

[wysig] Ontdekking

   Die manuskrip vorm deel van ’n kodeks van 66 papirus-velle wat in die
   vroeë 1970's in Bo-Egipte naby Mynia ontdek is. Vir 1700 jaar het dit
   bewaar gebly danksy die droë woestynlug. Nadat dit oor drie dekades
   deur antikwariaat-handelaars heen en weer verskeep is, het dit in meer
   as 1000 klein stukkies verbrokkel. Dele van die manuskrip was
   onherwinbaar toe dit sedert 2001 gesamentlik herstel is deur die
   Stigting Maecenas (Basel) en die National Geographic Society.

[wysig] Datering

   As gevolg van vervalste dokumente in omloop, is uitvoerige toetse op
   die dokument uitgevoer om sy tyd van oorsprong vas te stel. Koolstof
   14-toetse by die Universiteit van Arizona het die ouderdom van die
   papirus tussen die jare 220 en 340 geplaas. Die studie van die ink en
   verdere spektografiese toetse op die papirus het getoon dat die
   manuskrip in pas is met die gebruike van die tweede tot die vierde eeu.
   Verder is bevind dat die letter-vorme ooreenkom met die gebruike van om
   en by die vierde eeu (deur Stephen Emmel, Universiteit van Münster).
   Dus kan met afdoende sekerheid aanvaar word dat die dokument eg is.

[wysig] Herkoms

   Die manuskrip is in ’n Koptiese dialek geskryf. Dit is waarskynlik die
   produk van ’n Gnostiese groep soortgelyk aan die bekende “Kanaäniete”.
   Ofskoon die Koptiese weergawe die enigste kopie is wat tot vandag toe
   behoue gebly het, is die titel bekend uit die beroemde geskrif, “Teen
   die Dwaalleringe”, van die kerkvader Irenaeus, biskop van Lyon, wat
   vanaf die jaar 180 n.C. dateer.

[wysig] Inhoud

   Die inhoud van die manuskrip is nie dié van ’n konvensionele evangelie
   nie. Dit is eerder ’n gefantaseerde gesprek tussen Jesus en Judas op
   die vooraand van sy verraad. Die fokus van die manuskrip is nie om
   historiese feite mee te deel nie, maar om ’n spesifieke interpretasie
   aan die gebeure te verskaf. Tussen die tyd van Jesus en die
   totstandkoming van die “Evangelie” van Judas het daar ten minste ’n eeu
   verloop.

   Die Gnostiese tendens van die manuskrip is opsigtelik. Dit handel oor
   die “geheime van die koninkryk” wat slegs deur ’n klein groepie
   ingewydes geken kan word wat spesiale kennis (gnosis) verkry het. Die
   geheime bestaan in inligting oor die rangordes van engele en hulle
   spesiale name, en van ’n veelheid van eeue (aione, gepersonaliseerde
   tydperke).

[wysig] Judas se rol

   Die aanspraak dat hierdie dokument ’n meer positiewe rol aan Judas
   toeken as wat die erkende vier evangelies (Markus, Matteus, Lukas en
   Johannes) te kenne gee, is ’n saak vir verdere debat. Die enigste twee
   sinne in die teks wat hiertoe aanleiding gee, is waar die Meester aan
   Judas sê, “Jy sal almal oortref. Jy sal die man offer wat my geklee
   het.” Die Meester sê verder, “Jy sal gestigmatiseer (=gebrandmerk) word
   deur ander geslagte.” Presies wat met hierdie woorde bedoel word, is
   moeilik om vas te stel. Daar is in elk geval geen aanduiding dat Jesus
   vir Judas sou aanmoedig, of selfs ’n geheime ooreenkoms met hom sou
   aangegaan het nie. Die “Evangelie” van Judas leen hom in elk geval nie
   tot die vind van enige historiese feite nie.

   Die belangstelling in Judas is in lyn met ’n algemene belangstelling
   onder gnostici in skaduagtige karakters van die Bybel, soos bv. Tomas
   (die ongelowige, in die Evangelie van Tomas), Maria Magdalena, Herodes
   of Kaïn.

   Die Evangelie van Judas is waardevol as deel van die dokumentasie van
   die bronne van die vroeë Christendom. Dit wys op die verskeidenheid van
   aksente en strominge in die beweging, en verleen inhoud en konteks aan
   die betoog van Irenaeus.

[wysig] Bronne

     * Artikel in die dagblad Le Monde (in Frans)
     * Vertaling van die Evangelie volgens Judas in Engels
     * Die Evangelie volgens Judas (in Kopties)

   Kategorie: Christendom

