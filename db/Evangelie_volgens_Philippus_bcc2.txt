Evangelie volgens Philippus


   Die Evangelie van Philippus behoort tot die apokriewe en Gnostiese
   evangelies van die Nuwe Testament. Die teks dateer uit die 3de eeu,
   maar het eeue lank verlore gegaan voordat dit toevallig in Desember
   1945 in Egipte as deel van die Nag-Hammadi-geskrifte herontdek is.

   Die evangelie is saam met ander belangrike Gnostiese tekste, waaronder
   die Evangelie van Thomas (die sogenaamde Thomas-boek) en die Evangelie
   van Maria (Magdalena), in 1945 deur boere naby Nag Hammadi in
   Sentraal-Egipte ontdek. Die tekste, wat in 'n verseëlde kruik bewaar
   is, gee 'n indruk van die vroeg-Christelike geloofswêreld en bewys dat
   daar 'n sirkel van vroulike dissipels van Jesus Christus was. Selfs in
   die Nuwe Testament is dit opvallend dat Maria Magdalena aan die kruis
   van Jesus en ook by sy graf verskyn.

   Die teks is net soos die Evangelie van Thomas 'n versameling van
   spreuke wat aan Jesus Christus toegeskryf word. Die sakramente, veral
   dié van die huwelik, neem 'n belangrike plek in die Evangelie in. Die
   Evangelie van Philippus het veral bekendheid verwerf as een die
   vroegste historiese bronne, wat die teorie steun dat Jesus met Maria
   Magdalena getroud was - alhoewel dit in die teks nie letterlik beweer
   word nie. Die teks verwys na Maria Magdalena as Jesus se mees geliefde
   dissipel, wat hy eerder as Petrus as sy opvolger verkies het, en
   beskryf hulle erotiese verhouding.

   Die benaming van die teks is nie histories nie; die moderne titel
   verwys net na die feit dat Philippus die enigste dissipel van Jesus
   Christus is na wie in die Evangelie verwys word (in 73,8). In die teks
   word nie beweer dat dit deur Philippus geskryf is nie.

   Weens hulle Gnostiese leerstellings en agtergrond is die tekste van Nag
   Hammadi oorspronklik nie by die kanoniese boeke van die Heilige Skrif
   gevoeg nie.

[wysig] Inhoud

   Die Evangelie van Philippus is veral 'n samestelling van verskillende
   spreuke oor die sakramente, wat hulle betekenis en waarde bespreek. Die
   teks is sterk deur Valentiniaanse leerstellings beïnvloed en maak
   gebruik van verskillende literêre vorme soos byvoorbeeld aforismes,
   gelykenisse, analogieë, pareneses, polemieke, narratiewe samesprake,
   spreuke van Jesus van Nasaret, Bybelinterpretasies en dogmatiese
   bewerings.^[1]

[wysig] Verwysings

    1. ^ Burstein, Dan (uitgewer): Die Wahrheit über den Da-Vinci-Code.
       Das Sakrileg entschlüsselt. München: Goldmann 2004, bl. 198.
       Uitgebreide Duitse vertaling van die Amerikaanse Secrets of the
       Code, New York: CDS Books 2004

   Kategorie: Christendom

