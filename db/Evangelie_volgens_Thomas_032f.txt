Evangelie volgens Thomas


                                                Artikel uit die reeks oor
                                                              Gnostisisme

                                              Geskiedenis van Gnostisisme

                                              Gnostisisme
                                              Geskiedenis van Gnostisisme
                                              Mandeïsme
                                              Manigeïsme

                                             Siries-Egiptiese Gnostisisme
                                             Sethianisme
                                             Thomas die apostel
                                             Valentinianisme
                                             Basilideane
                                             Bardaisaniete

                                                           Proto-Gnostici
                                                           Philo
                                                           Simon Magus
                                                           Cerinthus
                                                           Basilides

                                   Vaders van die Christelike Gnostisisme
                                   Theudas
                                   Valentinus
                                   Marcion van Sinope

                                                       Vroeë Gnostisisme
                                                       Ofiete
                                                       Kaïniete
                                                       Carpocrates
                                                       Borborites
                                                       Marcionisme
                                                       Thomasiaanse Kerk

                                                  Middeleeuse Gnostisisme
                                                  Paulisianisme
                                                  Tondrakiane
                                                  Bogomilisme
                                                  Bosniese Kerk
                                                  Katharisme

                                                Moderne Gnostisisme
                                                Ecclesia Gnostica
                                                Ecclesia Gnostica Aeterna

                                        Gnostiese tekste
                                        Nag-Hammadi-geskrifte
                                        Codex Tchacos
                                        Gnostisisme en die Nuwe Testament
                                        Gnostiese evangelies

                                                         Verwante artikels
                                                                    Gnosis
                                                           Pythagoreanisme
                                              Neoplatonisme en Gnostisisme
                                                    Esoteriese Christendom
                                                                 Theosofie

   This box: view • talk • edit

   Die Evangelie van Thomas is 'n versameling van gesegdes en uitsprake
   wat aan Jesus van Nasaret toegeskryf word, kort samesprake en tonele
   wat in 'n uitspraak van Jesus kulmineer. Dit bevat 'n aantal
   ooreenkomste met uitsprake wat in die krities-geskiedkundige navorsing
   oor die Nuwe Testament aan die sogenaamde bron "Q" toegeskryf word,
   maar geen verhale oor die lyde en opstanding van Jesus nie.

   Die teks word derhalwe in letterkundige opsig nie by die evangelies
   gereken nie. Die Evangelie van Thomas maak ook nie deel uit van die
   kanonieke boeke van die Nuwe Testament nie. Sy Koptiese teks bevat 'n
   selfstandige teologie wat nog uitsluitlik uit die Nuwe Testament nog
   uit die Gnostisisme afgelei kan word nie. Sy herkoms is omstrede
   aangesien die teks naas bekende Jesus-woorde uit die Nuwe Testament ook
   onbekende uitsprake bevat. As 'n sogenaamde deuterokanonieke skrif word
   die teks by sommige huidige Bybel-uitgawes gevoeg.

   Inhoud

        * 1 Dokumente
        * 2 Datering
        * 3 Outeurskap
        * 4 Oorsprong
        * 5 Beoordeling in die patristiek
        * 6 Verhouding tot Gnosis en Manigeïsme
        * 7 Bronne en verdere leesstof
             + 7.1 Aanlyn-boeke in The Gnosis Archive

[wysig] Dokumente

   Die Evangelie van Thomas het reeds in die antieke oudheid spoorloos
   verdwyn; sommige proto-ortodokse kerkvaders het egter in hulle nota's
   na hierdie geskrif verwys soos Hipplytos van Rome in die jaar 235.
   Ander kerkvaders het die evangelie by die apokriewe geskrifte gereken
   wat hulle om teologies-dogmatiese redes as Gnostiese of Manigeïese
   tekste verwerp het.

   In 1897 en 1903 is in Oxyrhynchus (Egipte) 'n aantal papirusfragmente
   met Griekse tekste ontdek waarvan die oorsprong en konteks aanvanklik
   nie duidelik was nie. Eers in 1945 is die volledige Koptiese teks van
   die evangelie met sy 114 uitsprake as een van die dertien
   papiruskodekse van die Nag-Hammadi-geskrifte in Egipte gevind. Die teks
   was onderteken as die "Evangelie volgens Thomas" en word tans in Kaïro
   bewaar.

   Die uitgawe wat in Nag Hammadi ontdek is het omtrent 350 ontstaan, maar
   was heel waarskynlik net 'n kopie van 'n ouer origineel: Die ouer
   fragmente kon immers as bestanddele van 'n Griekse uitgawe
   geïdentifiseer word. Die Koptiese teks word nou as die vertaling van
   die Griekse bron beskou, maar is vanweë 'n aantal afwykings die
   resultaat van 'n ontwikkeling wat oor tyd heen plaasgevind het.

[wysig] Datering

   Vanweë 'n groot aantal ooreenkomste neem baie navorsers aan dat die
   outeur kennis gehad het van die sinoptiese evangelies en sy werk dus ná
   hierdie evangelies ontstaan het. Die oorspronklike versie word op die
   tydperk tussen 150 en 180 gedateer. Nogtans bevat die Evangelie van
   Thomas ook uitsprake van Jesus wat die indruk skep dat hulle baie oud
   moet wees en moontlik selfs gelyktydig met die logia-bron ontstaan het.
   Dertien dubbel-ooreenkomste met die Evangelie volgens Markus en die
   "bron Q" steun hierdie hipotese; hulle word by die oudste uitsprake
   gereken en het hulle oorsprong waarskynlik by Jesus self.

   Gevolglik vermoed Reinhard Nordsieck in sy kommentaar wat in 2004
   verskyn het dat die teks van die Evangelie van Thomas uit die periode
   tussen omtrent 100 en 110 dateer, waarby volgens hom die mondelinge
   bronne teruggevoer kan word na die tydperk tussen 40 en 70. Sommige
   eksegete vermoed selfs dat die geskrif van apostoliese oorsprong is.

[wysig] Outeurskap

   In die proloog word na "Didimus Judas Thomas" as die outeur van die
   evangelie verwys. Didimus is die Griekse, Thomas die Aramese woord vir
   "tweeling", sodat dieselfde naam hier verdubbel is. Die Evangelie
   volgens Johannes verwys na ene "Thomas Didimus" (21:2), 'n Siriese
   manuskrip van dié evangelie noem ook ene "Judas Thomas" (14:22). Buite
   die Nuwe Testament verwys die apokriewe Handelinge van Thomas uit die
   3de eeu na ene "Judas Thomas".

   Andersyds kom in die Nuwe Testament vyf mans met die naam Judas voor.
   Dit is onbekend of een van hulle die byname Didymus of Thomas gehad
   het. Ook een van Mani se dissipels het die naam Thomas gedra.

   Moontlik het 'n onbekende outeur die indruk probeer skep dat die logia
   deur die apostel Didimus Thomas geskryf is. Volgens die Evangelie van
   Johannes was hy die mees geskikte kandidaat aan wie ongewone
   gedagtegange sou kon toegeskryf word. Andersyds beweer die Evangelie
   van Thomas dat elke mens tenminste oor 'n potensiële verbintenis tot 'n
   hemelse engel of sogenaamde ewige ewebeeld sou beskik - 'n identiese
   tweeling sou dus simpatiek gesind wees teenoor enige nie-liggaamlike
   identiteit.

   Dit is ook opmerklik dat die Evangelie van Thomas daarnaas op 'n
   prominente plek (Log 12) ook na Jesus se broeder Jakobus verwys. Hy het
   moontlik ou tradisies bewaar - veral omdat hy reeds in die jaar 62 om
   die lewe gebring is.

[wysig] Oorsprong

   Ten opsigte van sy oorsprong is daar net aanwysings in die teks, en
   daar word tans aangeneem dat die Evangelie van Thomas in Sirië geskryf
   is. Die teks het moontlik in Edessa ontstaan voordat die stad in 216 by
   die Romeinse provinsie Sirië ingelyf is. Die apostel Thomas is hier
   vereer, en volgens 'n legende is sy gebeente in die 3de eeu vanuit
   Suid-Indië na Edessa gebring.

   Die opvallende drievoudige naamvorm in die proloog kom ook in die
   Handelinge van Thomas en ander werke voor wat hulle oorsprong in Sirië
   het. Ook die hoë rang wat die apostel Thomas beklee het (vergelyk
   Logion 13) dui vermoedelik op die teks se Siriese agtergrond.

   Sommige navorsers soos A. Baker en G. Quispel het by hulle
   teksontleding op inhoudelike ooreenkomste gewys: Beeldspraak en
   gelykenisse praat van die terugkeer na die oospronklike toestand, die
   opheffing van die gesplete bestaan en die skeidings. Hulle lyk baie op
   dié van ander bekende Siriese tekste soos die Diatessaron wat teen die
   middel van die 2de eeu ontstaan het. Die Evangelie van Thomas is
   moontlik hiervan afhanklik, maar in die algemeen word daar aangeneem
   dat albei tekste in dieselfde Siriese omgewing ontstaan het en op
   dieselfde Siriese brontekste berus.

[wysig] Beoordeling in die patristiek

   Die sogenaamde kanon van die Heilige Skrifte is tot by die jaar 200 in
   die Romeinse Ryk saamgestel. Die Evangelie van Thomas het in hierdie
   periode egter nog nie onder die Christene gesirkuleer nie, en die feit
   dat dit nie by die kanonieke boeke ingesluit is nie, het ook die
   kerkvaders se beoordeling van die evangelie beïnvloed.

   In sy berig oor die Naassene verwys Hippolytus († 235) na 'n "Evangelie
   volgens Thomas" e het ook uittreksels uit hierdie werk aangehaal.
   Omtrent 233 noem Origenes in sy eerste Lukas-homilie naas die Evangelie
   van Matthias ook dié van Thomas as een van die heterodokse evangelies.
   Sy getuienis word in 'n Latynse vertaling of parafrase deur Hiëronimus,
   Ambrosius van Milaan en Beda Venerabilis oorgeneem.

   In die Asiatiese gebied het Eusebius van Caesarea 'n Evangelie volgens
   Thomas by die suiwer heterodokse apokriewe gereken en dit in een groep
   met die Evangelies van Petrus en Matthias ingedeel. Ook Philippus van
   Side verklaar omtrent 430 in aansluiting op Eusebius in 'n fragment van
   sy kerkgeskiedenis dat "die meeste Oues" die Evangelie van Thomas net
   soos dié van die Hebreërs en dié van Petrus "volledig verwerp" en
   beweer dat "hierdie skrifte die werke van ketters sou wees".

   'n Aantal Griekse outeurs reken 'n "Evangelie volgens Thomas" by die
   skrifte wat deur die Manigeërs gebruik of - soos hulle soms verseker
   het - deur hulle geskryf was. Daar is merkwaardige getuienisse van die
   Pseudo-Leontius en Timoteus van Konstantinopel wat die Evangelie van
   Thomas albei met die Evangelie van Philippus verbind wat hulle
   onmiddellik daarna noem. Timoteus onderskei die Evangelie van Thomas
   uitdruklik van 'n ander apokrief - die kindheidsverhale oor Jesus van
   Nasaret deur albei werke by sy lys van Manigeïese skrifte te voeg en
   hulle onder nommer 9 en 13 te ranglys.

   Die Pseudo-Gelasiaanse Dekreet sluit by sy katalogus van libri non
   recipiendi ook 'n Evangelium nomine Thomae, quibus Manichaei utuntur,
   apocryphum in. Dit is nie duidelik of daar na die Evangelie van Thomas
   of die Kindheids-evangelie van Thomas verwys word nie. Dieselfde geld
   vir nog twee verwysings na 'n Evangelie van Thomas - een in die
   Stigometrie van Nikephorus en 'n tweede in die "Sinopsis" van die
   Pseudo-Athanasius.

[wysig] Verhouding tot Gnosis en Manigeïsme

   Die onafhanklike materiaal, wat in die evangelie behandel word, het
   geen Gnostiese agtergrond nie. As gevolg van herhaalde afskrifte en
   gewysigde teksherhalings het waarskynlik minder as vyf logië 'n inhoud
   wat ooreenkom met Gnostiese gedagtes.

   Sommige navorsers noem die evangelie se inleiding met beweerde "geheime
   woorde van Jesus" as 'n bewys vir Gnostiesde invloede. Hierdie
   inleiding is egter net soos die opskrifte van tekste in die kanon deur
   die uitgewers of kopiïste van die teks bygevoeg, en kennis is 'n
   integrale deel van die geloof. Dit is bekend dat die apostel Thomas,
   wat as 'n moontlike skrywer van die evangelie beskou word, sy
   standpunte ten opsig van die Christelike geloof nie geheim gehou het
   nie en hulle selfs in Suid-Indië bekend gemaak het.

   Die Evangelie volgens Thomas was sekerlik in die Manigeïsme, 'n
   Gnostiese beweging van die laat 3de en 4de eeu wat ook gedagtes uit die
   Boeddhisme en Parsisme aanvaar het, bekend en is ook gebruik.

[wysig] Bronne en verdere leesstof

     * Klaus Berger en Christiane Nord: Das Neue Testament und
       frühchristliche Schriften. Insel Verlag, Frankfurt am Main 2001,
       bl.645-670. ISBN 3458169709
     * Erik van Ruysbeek, Marcel Messing: Das Thomasevangelium. Patmos,
       Düsseldorf 2004. ISBN 3491694043
     * Uwe-Karsten Plisch: Was nicht in der Bibel steht. Apokryphe
       Schriften des frühen Christentums. Deutsche Bibelgesellschaft 2006
       ISBN 978-3-438-06036-5
     * Reinhard Nordsieck: Das Thomas-Evangelium. Einleitung. Zur Frage
       des historischen Jesus. Kommentierung aller 114 Logien.
       Neukirchener Verlag, Neukirchen-Vluyn 2006 (3de druk) ISBN
       3788718676
     * Elaine Pagels: Das Geheimnis des fünften Evangeliums : warum die
       Bibel nur die halbe Wahrheit sagt ; mit dem Text des
       Thomasevangeliums. München : C. H. Beck 2004. ISBN 3-406-52242-4
       (oorspronklike Amerikaanse uitgawe: Beyond Belief : The Secret
       Gospel of Thomas. New York: Random House 2003)
     * Gerhard Marcel Martin: Das Thomas-Evangelium. Ein spiritueller
       Kommentar. Stuttgart: Radius-Verlag 2005. ISBN 3871731609

[wysig] Aanlyn-boeke in The Gnosis Archive

     * Merillat, Herbert Christian: The Gnostic Apostle Thomas. Twin of
       Jesus. (1997) - gnosis.org/thomasbook

   Kategorieë: Gnostisisme • Christendom

