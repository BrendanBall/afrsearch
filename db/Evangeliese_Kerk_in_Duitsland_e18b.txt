Evangeliese Kerk in Duitsland


   The 22 member churches associated with a geographical territory. Click
   image for legend.
   The 22 member churches associated with a geographical territory. Click
   image for legend.

   Die Evangeliese Kerk in Duitsland (EKD) (Duits: Evangelische Kirche in
   Deutschland) is 'n federasie van 23 selfstandige Evangeliese landskerke
   in Duitsland met Lutherse, Gereformeerde en Luthers-Gereformeerde
   geloofsbelydenisse. Die administratiewe hoofkwartier, die Kirchenamt,
   is in Hannover (deelstaat Nedersakse).

   Die EKD is in 1945 gestig en het in 1948 sy statuut (Duits:
   Grundordnung) gekry. Die EKD met sy federale struktuur dien as die
   oorkoepelende instelling van die 23 lidkerke en behartig hulle
   gemeenskaplike belange. Die verkose demokratiese bestuursorgane van die
   EKS is die Sinode, die Raad en die Konferensie van Kerke.

   Saam met ander Protestantse, Anglikaanse en Ortodokse kerke uit alle
   Europese lande is die EKD lid van die Konferensie van Europese Kerke
   (KEK).

[wysig] Teologiese beleid

   Die EKD verenig 'n wye spektrum van teologiese bewegings met liberale
   en konserwatiewe godsdienssienings. Die ordinasie van vroue en
   homofiele pastore word in alle landskerke van die EKD toegelaat. Die
   seëning van pare van dieselfde geslag word tans in 9 van die 23
   landskerke toegelaat, mits die plaaslike pastoor en die kerkbestuur van
   die gemeente hulle toestemming verleen.

[wysig] Geskiedenis

   Lede van die verskillende landskerke se besture het reeds in die
   tydperk tussen 1852 en 1903 binne die bestek van die sogenaamde
   Eisenacher Konferenz gereeld vergaderings gehou, alhoewel hierdie
   byeenkomste nie tot 'n vaste instelling ontwikkel het nie. In 1922 is
   die Duitse Bond van Evangeliese Kerke (Deutscher Evangelischer
   Kirchenbund) deur die destydse 28 Evangeliese landskerke van die Duitse
   Ryk gestig.

   Ná die magsoorname van die Nasionaal-Sosialistiese Duitse Werkersparty
   NSdAP in 1933 is die beleid van poltieke en maatskaplike
   "gelykskakeling" ook op godsdienstige gebied toegepas. Die stigting van
   die Duitse Evangeliese Kerk (DEK) was 'n eerste stap op die pad na 'n
   uniforme Evangeliese Rykskerk. Die sogenaamde "Duitse Christene", wat
   met die Nasionaal-Sosialiste simpatiseer het, het destyds die
   meerderheid in die organisasie verteenwoordig, en die besture van die
   meeste landskerke is vanaf 1933 deur hierdie groep oorheers. Net drie
   landskerke - Württemberg, Beiere en Hannover - het in politieke opsig
   onafhanklik gebly. Ludwig Müller, 'n verklaarde Nasionaal-Sosialis, het
   as Ryksbiskop gedien.

   'n Minderheid van Evangeliese Christene het begin weerstand bied teen
   die invloed van die NSdAP en in 1934 die Belydende Kerk (Bekennende
   Kirche) gestig. Sy vernaamste verteenwoordigers was Martin Niemöller en
   Dietrich Bonhoeffer.

   Ná die Tweede Wêreldoorlog het die besture van die landskerke onder die
   leiding van die Württembergiese biskop Theophil Wurm 'n nuwe poging
   onderneem om 'n gemeenskaplike organisasie te stig. Tydens 'n
   kerkvergadering in 1945 is die Evangeliese Kerk in Duitsland (EKD)
   gestig. Die statuut is op 13 Julie 1948 in Eisenach opgestel.

   Met die stigting van twee Duitse state - die Bondsrepubliek Duitsland
   en die Duitse Demokratiese Republiek (DDR) - in 1949 is die
   organisasievorm van die EKD voorlopig bybehou. Die bou van die Berlynse
   Muur in 1961 het egter die organisatoriese doeltreffendheid van die EKD
   in toenemende mate versleg. In 1969 het die agt landskerke op die
   gebied van die DDR met die Bond van Evangeliese Kerke in die DDR hul
   eie federasie gestig. Ná die Duitse hereniging in 1990/91 het die
   Oos-Duitse bond weer by die EKD aangesluit.

[wysig] Eksterne skakels

     * Die amptelike webwerf van die EKD

   Kategorie: Christendom

