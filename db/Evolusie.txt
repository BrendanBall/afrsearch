Evolusie


          Hierdie artikel handel oor evolusie in biologie. Vir ander
          betekenisse, kyk gerus na Evolusie (dubbelsinnigheid).

   'n Spekulatiewe filogeniese boom van alle lewende dinge, gebaseer op
   rRNA-geendata. Dit toon die skeiding aan van die drie domeine, die
   bakterieë, die argebakterieë en die eukariote.
   'n Spekulatiewe filogeniese boom van alle lewende dinge, gebaseer op
   rRNA-geendata. Dit toon die skeiding aan van die drie domeine, die
   bakterieë, die argebakterieë en die eukariote.

   In biologie is evolusie die proses waardeur nuwe trekke in bevolkings
   ontwikkel en dié dan voortgedra word van geslag tot geslag. Met die
   verloop van duisende jare het die proses nuwe spesies ontwikkel, tot
   vandag se 1 562 663 spesies.^[1] Die filogenetiese "boom" op die
   regterkant toon die oorspronklike gemeenskaplike stam van, en latere
   verhoudings tussen die drie hoofdomeine van lewende wesens aan.

   Die huidige begrip van evolusie is gebaseer op die teorie van
   natuurlike seleksie, ontwikkel in 'n joernaalartikel deur Charles
   Darwin en Alfred Russel Wallace in 1858, en wyer bekend gestel in
   Darwin se boek Die oorsprong van spesies in 1859. Natuurlike seleksie
   is die gedagte dat individuele organismes met genetiese materiaal wat
   aan hulle voordelige oorerflike eienskappe verleen, meer geneig tot
   oorlewing is as andere wat dit nie het nie, en gewoonlik meer tyd het
   om te kan voortplant as daardie andere. Deur voortplanting vermeerder
   die voorkomssyfer van sulke eienskappe in daaropvolgende generasies.

   In die 1930's het wetenskaplikes Darwin se werk met die teorie van
   Gregor Mendel oor oorerflikheid, gekombineer tot 'n nuwe
   evolusie-sintese bekend as Neo-Darwinisme. Dié sintese beskryf evolusie
   as 'n verandering in die frekwensie van allele in 'n bevolking van een
   geslag tot die volgende. Die meganismes wat hierdie veranderinge
   veroorsaak is die grondmeganismes van bevolkingsgenetika: natuurlike
   seleksie, en genetiese skuiwing (Engels genetic drift), wat op sy beurt
   afhang van die genetiese verskeidenheid veroorsaak deur mutasie,
   genetiese rekombinasie en geenvloei.^[2] Hierdie teorie het die
   sentraal-organiserende beginsel van moderne biologie geword, met
   direkte toepasbaarheid op onderwerpe soos antibiotiese weerstandigheid,
   eusosiaalheid in insekte, en die verbysterende biodiversiteit van die
   wêreld.
   Charles Darwin in 1854, vyf jaar voor die publikasie van sy invloedryke
   boek.
   Charles Darwin in 1854, vyf jaar voor die publikasie van sy invloedryke
   boek.

   Inhoud

        * 1 Getuienis ter ondersteuning van evolusie
             + 1.1 Morfologies
             + 1.2 Genetiese volgordebepaling
             + 1.3 Komplekse gedurige herhalings
             + 1.4 Die meidoringvlieg
        * 2 Moderne sintese van evolusie
             + 2.1 Oorerflikheid
             + 2.2 Sommige meganismes van evolusie
                  o 2.2.1 Mutasie
                  o 2.2.2 Geenvloei
                  o 2.2.3 Seleksie en aanpassing
        * 3 Weerstand teen evolusie
        * 4 Sien ook
        * 5 Notas
        * 6 Eksterne skakels

[wysig] Getuienis ter ondersteuning van evolusie

[wysig] Morfologies

   'n Fossielvis van die genus Knightia.
   'n Fossielvis van die genus Knightia.
     * Die teenwoordigheid van fossielgetuienis verskaf 'n geleentheid vir
       die absolute bevestiging van die ouderdom van uitgestorwe spesies,
       deur middel van radiometriese datering.
     * Paleontoloë kan evolusie ondersoek deur ontleding van
       fossielgetuienis, soos dié in die ryk fossielteenwoordigheid van
       die Burgess-skalie.^[3]
     * Filogenetika het aangetoon dat strukture met 'n soortgelyke interne
       organisasie, in verskillende spesies uiteenlopende funksies mag
       vervul.

[wysig] Genetiese volgordebepaling

   Organismes wat filogeneties naby aan mekaar is, het 'n hoër mate van
   soortgelyke genetiese volgordereekse as dié wat filogeneties verder van
   mekaar is. Só is die mens se DNA-volgordereeks slegs 1,2% uiteenlopend
   van die sjimpansee, 1,6% van die gorilla en 6,6% van die bobbejaan.^[4]

[wysig] Komplekse gedurige herhalings

   Die ontwikkeling van kragtige genoeg rekenaarprogramme het die studie
   van die herhaling van selfveranderende komplekse sisteme moontlik
   gemaak. Sodoende kon 'n wiskundig-presiese begrip van die aard van die
   prosesse van evolusie tot stand kom. Rekenaarnabootsings van die
   evolusie van lineêre volgordebepalings het byvoorbeeld bewys dat die
   herkombinasie van blokke volgreekse belangriker is as die ontwikkeling
   veroorsaak deur mutasie op 'n spesifieke plek. ^[5]

[wysig] Die meidoringvlieg

   Rhagoletis pomonella, 'n soort vrugtevlieg, is 'n spesie wat bewys dat
   evolusie vandag steeds voortgaan en wetenskaplik waarneembaar is. In
   die 19de eeu, nadat appels Amerika binnegebring is, het 'n nuwe
   bevolking vlieë spontaan vanuit die meidoringvliegspesie ontstaan: dié
   vlieë het slegs appels begin besmet en nie meer meidoringvrugte nie.
   Die twee spesies onderteel ook nie juis meer nie. ^[6]

[wysig] Moderne sintese van evolusie

[wysig] Oorerflikheid

   Die DNA is die molekule betrokke by oorerflikheid, soos die eerste keer
   voorgestel deur Mendel in sy geengebaseerde model van oorerflikheid.
   Talle spesies plant seksueel voort: 'n proses van meiotiese
   herkombinasie, en daarna 'n onafhanklike verdeling van die chromosome
   en die saamvoeging van gamete (gewoonlik eier en sperm).

[wysig] Sommige meganismes van evolusie

[wysig] Mutasie

   Dié vind gewoonlik plaas deur "kopiëringsfoute" in die genetiese
   materiaal tydens verdeling, maar ook deur die blootstelling aan
   virusse, vry radikale en chemiese stowwe.

[wysig] Geenvloei

   Dit is die proses van genetiese verandering deur middel van die
   bekendstelling van nuwe genetiese materiaal in 'n genetiese bevolking,
   vanaf 'n geneties-verskillend ander bevolking, gewoonlik deur middel
   van geenoordrag. Dit kan natuurlik gebeur, maar vind dikwels ook plaas
   weens die inwerking van virusse. ^[7]

[wysig] Seleksie en aanpassing

   'n Mannetjiespou se stert is die beste voorbeeld van seksuele seleksie.
   'n Mannetjiespou se stert is die beste voorbeeld van seksuele seleksie.

          Hoofartikel: Natuurlike seleksie.

   Natuurlike seleksie ontstaan deurdat lede van dieselfde spesie weens
   die lede se belewenis van verskillende gebeure en omgewings langer of
   korter oorleef. Diegene wat langer oorleef het 'n hoër mate van
   suksesvolle voortplantingsgeleenthede. Dit is nie 'n lukrake proses
   nie; dit selekteer vir mutasies wat beter of slegter aangepas is vir
   die betrokke omstandigheid. Die kernrol wat dit speel in evolusie het
   'n sterk verbintenis daartussen en die studie van ekologie veroorsaak.
   Natuurlike seleksie kan onderverdeel word in twee kategorieë:
     * Ekologiese seleksie wanneer organismes wat oorleef en voortplant,
       die frekwensie van hul genetiese materiaal verhoog, in vergelyking
       met diegene wat nie oorleef nie.
     * Seksuele seleksie wanneer organismes meer dikwels teel met lede van
       die teenoorgestelde geslag op grond van die aantrekking van die
       teenoorgestelde geslag se fisiese voorkoms, en dus die genetiese
       frekwensie van daardie voorkoms in die nageslagsgeenpoel verhoog.

[wysig] Weerstand teen evolusie

   Sekere groepe aanvaar nie evolusie nie, omdat hulle glo dit is in
   teenstryd met hulle geloofsleer, en daardie geloofsleer se geskrifte.
   Een voorbeeld van só 'n groep is die Jong Aardeskeppingsleer. Lede van
   dié leer bestaan grootliks uit Christene, Jode en Moslems wat glo dat
   die Hebreeuse teks van Genesis, of die Koran, 'n letterlike verslag van
   geskiedkundige gebeure is. Hulle glo ook dat die getuienis vir 'n
   streng-feitelike verklaring van hul teks van voorkeur huidig bewysbaar
   bly.

[wysig] Sien ook

     * Altruïsme in diere
     * Evolusie van seks
     * Genetika
     * Instink
     * Taal
     * Teratogenese

[wysig] Notas

    1. ^ Die rooilys van bedreigde spesies
    2. ^ "Hoe om evolusie te verstaan", Universiteit van Kalifornië,
       Berkeley, by
       http://evolution.berkeley.edu/evolibrary/article/0_0_0/evo_17 en
       http://evolution.berkeley.edu/evolibrary/article/0_0_0/evo_16.
    3. ^ Die geskiedenis van die Burgess-skalie
    4. ^ Twee bronne: 'Genomic divergences between humans and other
       hominoids and the effective population size of the common ancestor
       of humans and chimpanzees', en 'Quantitative Estimates of Sequence
       Divergence for Comparative Analyses of Mammalian Genomes'
    5. ^ "DNA shuffling by random fragmentation and reassembly: in vitro
       recombination for molecular evolution", Stemmer WP, Proc Natl Acad
       Sci, 1994
    6. ^ Proc. Natl. Acad. Sci. USA - Vol. 94, pp. 11417-11421, October
       1997 - Evolusie
    7. ^ Navorsers ruil begrippe met mekaar oor geenomruiling

[wysig] Eksterne skakels

     * Alles wat 'n mens wil weet oor evolusie
     * Charles Darwin se skryfwerk
     * Evolusie vir beginners
     * Webwerf van Sceptics South Africa

   Hierdie artikel is in sy geheel of gedeeltelik vanuit die Engelse
   Wikipedia vertaal.

   Klik vir info oor hierdie sjabloon.
   Hierdie artikel is in sy geheel of gedeeltelik vanuit die Engelse
   Wikipedia vertaal.

   Klik vir info oor hierdie sjabloon.
   Kategorieë: Biologie • Wetenskap

