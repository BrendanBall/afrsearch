Excelsior-projek


   Kittinger se rekord-brekende vryval vanuit die stratosfeer.
   Kittinger se rekord-brekende vryval vanuit die stratosfeer.

   Die Excelsior-projek was 'n reeks hoë vryvalspronge deur Kaptein (later
   Kolonel) Joseph Kittinger van die Lugmag van die Verenigde State van
   Amerika in 1959 en 1960. Die doel van die projek was om die
   Beaupre-meertrappige valskermstelsel te toets. Tydens een van die
   spronge het Kittinger die wêreldrekord vir die hoogste valskermsprong
   gestel, asook die rekords vir die langste valskermvryval en die
   vinnigste vryval. Met die ingang van 2008 was dié rekords steeds nie
   gebreek of geëwenaar nie.

   Inhoud

        * 1 Geskiedenis
             + 1.1 Agtergrond
             + 1.2 Toets-spronge
             + 1.3 Terugvoer
        * 2 Verwysings en bronnelys
        * 3 Eksterne skakels

[wysig] Geskiedenis

[wysig] Agtergrond

   Joseph Kittinger (gebore 1928) langs die Excelsior-gondel.
   Joseph Kittinger (gebore 1928) langs die Excelsior-gondel.

   Tydens die 1950s het straalvliegtuie hoër en vinniger begin vlieg en
   die VSA-lugmag het 'n groeiende bekommernis gehad oor die veiligheid
   van vlieëniers wat vanaf sulke hoë hoogtes moes uit hul vliegtuie moes
   uitskiet. Toetse met poppe het gewys dat 'n liggaam in vrye val dikwels
   in 'n plat tolvlug sou ingaan, teen 'n spoed van tot 200 omwentelings
   per minuut. Só 'n situasie sou moontlik lewensgevaarlik vir 'n mens
   wees.

   In 1958 was die Excelsior-projek gestig met die doel om 'n
   valskermstelsel te ontwerp wat 'n veilige, beheerde daling na
   uitskietings op uiterste hoogtes sou moontlik maak. Francis Beaupre, 'n
   tegnikus by die Wright-Patterson Lugmagbasis in Ohio, het 'n
   meertrappige valskermstelsel uitgedink wat bemande toetse sou bevorder.
   Die stelsel het bestaan uit 'n klein, 2m stabliseringsvalskerm wat
   ontwerp was om onbeheersde tolling teen hoë hoogtes te voorkom, asook
   'n 8,5m hoofvalskerm wat op 'n laer hoogte ontplooi het.

   Om die valskermstelsel te toets, het personeel by die lugmagbasis 'n
   61m-hoë heliumballon gebou, met 'n inhoudsmaat van naastenby 85 000m³.
   Dié ballon sou 'n oop gondel en 'n toetsvlieënier tot in die
   stratosfeer hys. Kittinger, die toets-direkteur van die projek, het
   drie opstygings en toets-spronge voltooi. Die gondel was sonder
   drukreëling en Kittinger moes 'n drukvaste pak tydens hierdie toetse
   dra, asook 'n ekstra lae kleding om hom van die uiterste koue op die
   hoë hoogstes te beskerm. Daarnaas het hy ook die valskermstelsel self
   gedra; al dié ekstra gewig het Kittinger se eie gewig byna verdubbel.

[wysig] Toets-spronge

   Die eerste toets, Excelsior I, was op 16 November 1959 uitgevoer.
   Kittinger het in die gondel opgestyg en op 'n hoogte van 23 300 m uit
   die gondel gespring.^[1] Tydens die eerste toets was die
   stabilseringsvalskerm te vroeg ontplooi en het dit Kittinger om sy nek
   vasgevang: dit het veroorsaak dat hy teen 120 omwentelings per minuut
   getol het. Kittinger het sy bewussyn verloor, maar sy lewe was gered
   deur sy hoofvalskerm wat outomaties op 'n hoogte van 3 000m ontplooi
   het.

   Ten spyte van die byna-rampsalige eerste toets, het Kittenger 'n tweede
   toets slegs drie weke later uitgevoer. Die tweede toets, Excelsior II,
   was op 11 Desember 1959 uitgevoer. Hierdie keer het Kittinger van 'n
   hoogte van 22 800m gespring^[1] en gedaal in 'n vryval vir 16 800m
   voordat hy sy hoofvalskerm ontplooi het.
   Die Excelsior III-gondel by die Nasionale Museum van die V.S.-lugmag.
   Die Excelsior III-gondel by die Nasionale Museum van die V.S.-lugmag.

   Die derde en finale toets, Excelsior III, was op 16 Augustus 1960
   uitgevoer. Tydens die opstyging het die drukseël op Kittinger se
   regterhandskoen onklaar geraak en het hy skerp pyn in sy regterhand
   ervaar. Hy het besluit om nie die bemanning op die aarde daarvan in te
   lig nie, in die geval dat hulle sou besluit om die toets te staak. Ten
   spyte van die feit dat hy die gebruik van sy regterhand tydelik verloor
   het, het hy die styging voortgesit en 'n hoogte van 31 300m bereik.^[2]
   Die styging het een uur en 31 minute geneem en het die vorige hoogte
   rekord van 30 942m vir 'n bemande ballonvlug gebreek. Dié rekord was
   gestel deur Majoor David Simmons as deel van die Manhigh-projek in
   1957. Kittinger moes wag dat die ballon tot oor die landingsarea dryf
   en het vir 12 minute op hierdie hoogtepunt gebly. Hy het toe uit die
   ballon gespring en sy daling begin.

   Die klein stabliseringsvalskerm het suksesvol ontplooi en Kittinger het
   vir 4 minute en 46 sekondes geval,^[2] waarmee hy die bestaande rekord
   vir die langste valskermvryval opgestel het (sommige deskundiges beskou
   dit egter nie as 'n vryvalrekord nie, te wyte aan die gebruik van die
   stabiliseringsvalskerm). Kittinger het sy hoofvalskerm op 'n hoogte van
   5 300m ontplooi en veilig in die woestyn van Nieu-Mexiko geland. Die
   hele daling het 13 minute en 45 sekondes geneem^[3] en het ook die
   huidige wêreldrekord vir die hoogste valskermsprong gestel.

   Tydens sy daling het Kittinger uiterste temperature so laag as −70 °C
   ervaar. Tydens die vryvalstadium het hy 'n topspoed bereik wat
   verskeidelik tussen 214 en 250 meter per sekonde beraam word. In latere
   onderhoude het Kittinger sy topspoed as 1149 km/h beskryf.^[4]

   A plakkaat onder-aan die oop deur van die Excelsior III-gondel lees
   "This is the highest step in the world".

[wysig] Terugvoer

   Kittinger se suksesvolle pogings tydens die Excelsior-projek het bewys
   dat dit moontlik was vir lugbemanning om veilig te land na uitskietings
   op hoë hoogtes. Vir sy werk aan die projek het president Dwight D.
   Eisenhower die C.B. Harmon-trofee aan Kittinger toegeken. Hy het ook 'n
   medalje van die Distinguished Flying Cross ontvang, asook die J.J.
   Jeffries-toekenning, die Leo Stevens Valskermmedalje en die Wingfoot
   Lighter-than-air Society se prestasie-toekenning.

[wysig] Verwysings en bronnelys

          Hierdie artikel is oorspronklik vertaal vanaf die Engelse
          Wikipedia-artikel, Project Excelsior.

    1. ^ ^1,0 ^1,1 Timothy R. Gaffney. Kittinger's long, lonely leap.
       Dayton Daily News, bl. B1. 2002-08-12.
    2. ^ ^2,0 ^2,1 Jeffrey S. Hampton. "Hero of Aviation" speaks about
       record-setting free fall. The Virginian-Pilot. Bladsy Y1.
       2003-12-15.
    3. ^ Tim Friend. Out of thin air: His free fall from 20 miles put NASA
       on firm footing. USA Today. Bladsy 1D. 1998-08-18.
    4. ^ James M. Clash One Giant Step. Forbes: 12.08.03

     * Craig Ryan. The Pre-Astronauts: Manned Ballooning on the Threshold
       of Space. Naval Institute Press: 1995. ISBN 1-55750-732-5.

[wysig] Eksterne skakels

     * Die Excelsior-projek by die Nasionale Museum van die Lugmag van die
       Verenigde State se webwerf.
     * Details van Excelsior I.
     * Details van Excelsior II.
     * Details van Excelsior III.
     * Onderhoud met Joseph Kittinger
     * The Highest Step, video van die Excelsior III-toets.

   Kategorie: Lugvaart

