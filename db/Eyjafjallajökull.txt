Eyjafjallajökull


   Eyjafjallajökull soos gesien vanaf Heimaey
   Eyjafjallajökull soos gesien vanaf Heimaey
   Die gletser met sy gletsermeer
   Die gletser met sy gletsermeer

   Eyjafjallajökull (letterlik "Eilandberggletser", afgelei van Yslands
   eyja "eiland", fjall "berg" en jökull "gletser") is een van die kleiner
   gletsers van Ysland. Die gletser, wat noord van Skógar en suid en wes
   van die groter Mýrdalsjökull-gletser lê, is streng gesproke 'n
   gletserkap wat 'n stratovulkaan met 'n hoogte van 1 666 meter bo
   seevlak oordek. Eyjafjallajökull is saam met Mýrdalsjökull en
   Tindfjallajökull een van drie gletsers wat die Þórsmörk-vallei in
   Suid-Ysland omring en lê in die oostelike vulkaangebied langs die
   suidkus.^[1]

   Die Eyjafjallajökull-vulkaan is nog steeds aktief en het sedert die
   begin van die huidige gletserkundige Ystydperk sowat 2,6 tot 2,7
   miljoen jaar gelede verskeie kere uitgebars. Sy krater het 'n deursnee
   van tussen drie en vier kilometer, en die gletser bedek 'n oppervlakte
   van sowat 100 vierkante kilometer wat van hom die sesde griitste in die
   land maak. Behalwe vir sy groot uitbarsting in die tydperk tussen 1821
   en 1823 en 'n reeks aardbewings in Junie 1994 word Eyjafjallajökull
   tans as 'n sluimerende vulkaan beskou. Naby die Fimmvörðuháls-bergpas
   tussen Eyjafjallajökull en Mýrdalsjökull het seismografiese aktiwiteite
   soos aardbewings en -verskuiwings in die afgelope jare egter daarop
   gedui dat albei vulkane ten enige tyd weer sou kan uitbars.
   Uitbarstings hou ook die gevaar van verwoestende gletserlope in.

   Die suidelike einde van die vulkaan het vroeër deel uitgemaak van die
   Atlantiese kuslyn. Aangesien die see sedertdien sowat vyf kilometer
   teruggetrek het, het in die gebied 'n landskap met steil rotswande en
   'n groot aantal watervalle ontstaan. Die Skógafoss- en
   Seljalandsfoss-watervalle is die grootste hiervan, maar onder sterk
   windtoestande word die water van sommige van die kleiner watervalle
   selfs na die vulkaan se bergspits gewaai.

   Eyjafjallajökull is tans 'n avontuurtoerisme-attraksie vir waagmoediges
   wat saam met ervare toergidse 'n besoek aan die vulkaan en gletser wil
   aflê. Die gebied lok met voetslaanpaaie, skisport en
   meerdoelvoertuigtoere.

[wysig] Verwysings

    1. ^ Blomstrand, Malou: Seismisk aktivitet och deformation vid
       Eyjafjallajökull-vulkanen, södra Island under perioden 1992-1998.
       Fakulteit Natuurwetenskappe, Universiteit van Lund (Swede) 1999. 'n
       Samevatting van die proefskrif is aanlyn as PDF-lêer beskikbaar:
       Seismiese aktiwiteit en deformasie by die Eyjafjallajökull-vulkaan

[wysig] Bronne

     * South Iceland: Eyjafjallajökull glacier
     * Peakware World Mountain Encyclopedia

   Kategorie: Ysland

