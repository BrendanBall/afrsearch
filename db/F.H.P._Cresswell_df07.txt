F.H.P. Cresswell


   Kolonel Frederick Hugh Page Cresswell was met kort tussenpose
   Parlementslid van 1910 tot 1938 en leier van die Arbeidersparty.

   Cresswell is in op 13 November 1866 in Gibraltar gebore. Hy ontvang sy
   naskoolse opleiding aan die Royal School of Mines in Engeland en
   bekwaam hom as myningenieur. In dié hoedanigheid kom hy in 1893 na
   Suid-Afrika.

   Hy het in Rhodesië en aan die Rand gewerk en in die Tweede
   Vryheidsoorlog in die eenheid Imperial Light Horse. Hy het die eerste
   keer aansien verwerf as algemene bestuurder van die Village Main Reef
   Mine in Johannesburg, toe hy die mynwerkerstaking in 1907 ondersteun en
   voorspraak doen vir die vervanging van Sjinese arbeid met blanke
   arbeid.

   In die eerste algemene verkiesing ná Uniewording op 15 September 1910
   word hy tot die parlement verkies as een van drie suksesvolle kandidate
   van die Arbeidersparty. Hy dien ook van daardie jaar, toe hy een in
   Januarie een van die stigters van die party was, tot in 1938 as
   partyleier.

   Cresswell is tydens die staking van 1914 in hegtenis geneem vir sy
   bedrywighede, maar dien nietemin in die Eerste Wêreldoorlog in
   Suidwes-Afrika en Oos-Afrika. In 1923 sluit hy aan by die koalisie met
   die Nasionale Party van genl. J.B.M. Hertzog. Toe die partye as die
   Pakt-regering in 1924 aan bewind kom, word hy minister van verdediging
   en van arbeid. Die Arbeidersparty is nie betrek by die stigting van die
   Verenigde Party nie.

   Cresswell het teen omstreeks 1938 uit die amp as partyleier bedank en
   hom in Kaapstad gaan vestig, waar hy op 25 Augustus 1948 oorlede is.

[wysig] Bronne

     * Mostert, J.P.C., Politieke Partye in Suid-Afrika, Instituut vir
       Eietydse Geskiedenis, U.O.V.S., Bloemfontein, 1986.
     * Rosenthal, Eric, Encyclopaedia of Southern Africa, Juta and Company
       Limited, Kaapstad en Johannesburg, 1978.
     * ALbertyn, dr. C.F. (hoofred.), Die Afrikaanse Kinderensiklopedie,
       Nasou, Kaapstad, 1972.

   Kategorie: Suid-Afrikaanse politici

