Fabian Gottlieb von Bellingshausen


   Fabian Gottlieb Thaddeus von Bellingshausen (in Russies ook bekend as
   Фаддей Фаддеевич Беллинсгаузен; Faddei Faddejewitsj Bellinsgaoezen) (20
   September 1778 – 13 Januarie 1852) was 'n vlootoffisier van die
   Russiese Ryk en bevelvoerder van die tweede Russiese ekspedisie om om
   die aardbol te seil. So het Bellingshausen een van die eerste drie
   mense geword wat die kontinent Antarktika sien.
   'n Portret van Fabian Gottlieb von Bellingshausen
   'n Portret van Fabian Gottlieb von Bellingshausen

   Bellingshausen is gebore in 'n Balties-Duitse familie in Saaremaa
   (Ösel) in Estland – toe deel van die Russiese Ryk. Hy het op die
   ouderdom van 10 'n kadet in die Russiese Vloot geword. Nadat hy op 18
   aan die Vlootakedemie in Kronstadt gegradueer het, styg hy spoedig tot
   die rang van kaptein. As 'n bewonderaar van James Cook se reise dien hy
   in 1803 in die eerste Russiese vaart om die wêreld op die vaartuig
   Nadezjda ("Hoop") onder Krusenstern, en voltooi die sending in 1806. Sy
   loopbaan vorder met die bevelvoering oor verskeie skepe in die Oos- en
   die Swartsee.

   Toe tsaar Aleksander I in 1819 'n ekspedisie na die suidelike
   poolgebied magtig, kies die owerhede weer vir Bellingshausen om dit te
   lei. Hulle verlaat Portsmouth op 5 September 1819 met twee skepe, die
   600 ton-korvet Wostok en die 530 ton-steunvaartuig Mirni (met Michail
   Lazaref as kaptein) en steek op 26 Januarie 1820 die Antarktiese Sirkel
   oor (die eerste mense sedert Cook). Op 28 Januarie 1820 (nuwe styl)
   ontdek die ekspedisie die Antarktiese vasteland en nader die
   Antarktiese kus by 'n punt met koördinate 69°21′28″S, 2°14′50″W en neem
   daar ysvelde waar. Die punt lê binne 32 km van die Antarktiese
   vasteland. Bellingshausen se dagboek, sy verslag aan die Russiese
   vlootminister op 21 Julie 1821 en ander dokumente, beskikbaar in die
   Russiese Staatsmuseum van die Arktiese Gebied en Antarktika in Sint
   Petersburg, Rusland, is sorgvuldig deur die Britse geskiedkundige
   A.G.E. Jones in sy 1982-studie Antarctica Observed met die
   skeepsjoernale van ander aanspraakmakers vergelyk. Jones maak die
   gevolgtrekking dat Bellingshausen inderdaad die ontdekker van die
   gesogte Terra Australis is — eerder as die Britse Vloot se Edward
   Bransfield op 30 Januarie 1820 of die Amerikaanse Nathaniel Palmer op
   17 November 1820. Tydens die reis besoek Bellingshausen ook die
   Suid-Shetland-eilande. Hy besoek en doop ook onder meer die Pieter
   I-eiland en 'n skiereiland op die Antarktiese vasteland wat hy die
   Alexander-kus noem, maar meer onlangs tot Alexander-eiland herdoop is.

   Nadat hy sonder veel toejuiging op 4 Augustus 1821 na Kronstadt
   teruggekeer het, hou Bellingshausen aan om die tsaar te dien. Hy veg in
   die Russies-Turkse Oorlog van 1828 – 1829 en kry die rang van admiraal.
   Hy word in 1839 militêre goewerneur van Kronstadt en sterf in 1852
   daar.

[wysig] Vernoemings

     * Bellingshausen-eiland in die Suid-Atlantiese Oseaan.

[wysig] Sien ook

     * Geskiedenis van Antarktika

[wysig] Eksterne skakels

     * 70South – inligting oor Fabian von Bellingshausen
     * Двукратные изыскания в Южном Ледовитом океане и плавание вокруг
       света... Bellingshausen se boek in Russies met detail oor die
       Antarktiese ekspedisie onder sy leiding
     * Biografie (in Russies)
     * 'n Kaart van sy Antarktiese ekspedisie (in Russies), let wel alle
       datums is volgens die ou styl (Juliaanse kalendar)

   Kategorie: Russiese ontdekkingsreisigers

