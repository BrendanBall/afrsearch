Far Breton (Bretonse Melktert)


   Far Breton is 'n gewilde melktert, wat in Bretagne warm as nagereg of
   koud as tert bedien word. Daar is baie variasies van die resep, maar
   die hoofbestanddele is tans gewoonlik meelblom, eiers, melk, suiker,
   droë vrugte (pruime), botter, vanielje en calvados of rum na smaak.

[wysig] Geskiedenis

   Die Far Breton, wat in Bretons ook as Farz Forn bekend staan, was
   oorspronklik 'n spesiale nagereg, wat net op feesdae soos Mardi Gras,
   Paassaterdag, Pase en tradisionele Bretonse feeste soos die pardons
   bedien is.

   Net soos die bekende crêpes en graanpap was farz vroeër 'n belangrike
   stapelvoedsel van die plattelandse bevolking, en die resepte is eintlik
   uit nood gebore. Al kon die meeste arm boeregesinne vleis en ander
   geregte nie bekostig nie, was meelblom, eiers, melk, suiker en botter
   steeds volop.

   Die historiese voorloper van die huidige Far Breton is die farz, wat in
   'n sop gekook, verbrokkel of in snye gesny en daarna saam met vleis en
   groente geniet is. Hierdie tradisie leef nog steeds voort in die
   département Finistère, waar kig ha farz veral op Saterdae geniet word.

   Die term farz forn verwys na farz, wat in die oond gebak word en onder
   meer in Bretonse bakkerye te koop is.

[wysig] Metode

     * 250 gram meelblom
     * 150 gram suiker
     * 4 eiers
     * 1 pakkie vanieljesuiker of vanieljegeursel
     * 1 liter melk
     * 100 gram droë vrugte (pruime; vars pruime of rosyntjies kan ewe
       goed gebruik word)
     * botter
     * 1 glasie calvados of rum na smaak
     * Kaneel na smaak

   Vermeng eers droë bestanddele (meelblom, suiker en vanieljesuiker).
   Voeg eiers by en klits saam (of skei eiers en voeg geklitste eiergele
   en geklitste eierwit apart by). Maak aan met melk en voeg calvados of
   rum na smaak by.

   Smeer botter in tertbak en plaas droë vrugte in die bak. Gooi deeg
   daaroor. Bak 45 tot 60 minute in voorverhitte oond by 175 °C tot 200 °C
   tot ligbruin en gaar. Strooi suiker en/of kaneel na smaak daaroor.
   Kategorie: Franse kookkuns

