Fehmarnsundbrug


   Die Fehmarnsundbrug
   Die Fehmarnsundbrug

   Die Fehmarnsundbrug, 'n gekombineerde pad- en spoorwegbrug met 'n
   lengte van 963 meter, oorspan die seestraat Fehmarnsund en verbind
   sodoende die Oossee-eiland Fehmarn met die Duitse vasteland naby die
   dorp Großenbrode (Sleeswyk-Holstein). Die brug maak deel uit van die
   sogenaamde Vogelfluglinie, 'n roete wat die Noord-Duitse metropool
   Hamburg met die Deense hoofstad Kopenhagen verbind.

   Die brug bereik 'n hoogte van 23 meter bo-oor die peilhoogte (of
   gemiddelde waterstand) van die Oossee en beskik oor 'n deurgang met 'n
   wydte van 240 meter en 'n vryhoogte van 23 meter bo seevlak vir die
   skeepvaart. Die brug is as 'n staalkonstruksie met 'n wydte van 21
   meter (waarvan 6 meter deur die nasionale Duitse spoorwegmaatskappy
   Deutsche Bahn benut word) opgerig, en die spanwydte van die boogbrug,
   wat tot by 'n hoogte van 45 meter bo-oor die rylane verrys, bereik 248
   meter. Die brugboog het 'n lengte van 268,5 meter.

   Die Fehmarnsundbrug is deur die ingenieurs G. Fischer, T. Jahnke en P.
   Stein van die maatskappy Gutehoffnungshütte Sterkrade AG in
   Oberhausen-Sterkrade (Noordryn-Wesfale) as 'n netwerkboogbrug ontwerp
   en op 30 April 1963 ingewy. Vanweë sy kenmerkende vorm word dit soms
   ook die "langste klerehanger ter wêreld" genoem.

   Die Fehmarnsundbrug het lankal een van die mees bekende bakens van die
   deelstaat Sleeswyk-Holstein en 'n gewilde motief vir baie toeriste,
   skilders en fotograwe geword en is in 1998 tot 'n nasionale monument
   verklaar.

[wysig] Bronne

     * www.ostsee.de: Fehmarnsundbrücke

   Kategorie: Brûe

