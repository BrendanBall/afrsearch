Feminisme


   Die term feminisme is afgelei van vrou en vroulik (femina [Latyn] en
   "feminine", "female" [Engels]). Die term feminisme word sedert die
   einde van die negentiende eeu verbind met politieke bewegings vir die
   regte van vroue, en veral om vroue gelyk te stel aan mans in die
   openbare sfeer. Dit beteken egter nie dat vroue voor die einde van die
   negentiende eeu geen aanspraak op gelykheid met mans gemaak het nie. In
   die agttiende eeu het Mary Wollstonecraft van Engeland reeds 'n boek
   getiteld The vindication of the rights of women geskryf. In hierdie
   geskrif maak sy daarop aanspraak dat vroue dieselfde opvoeding as mans
   moet ontvang, en indien dit sou gebeur, dat hulle op gelyke voet met
   mans hul plek in die samelewing sou kon volstaan. Dus, alhoewel sy nie
   die term feminisme gebruik nie, staan die argument reeds voluit in die
   teken van wat meer as 'n eeu later die feminisme genoem sou word,
   naamlik 'n politieke beweging vir vroueregte. 'n Mens sou dus heel
   vrugbaar die betekenis van die term feminisme kon verbreed om nie net
   te verwys na 'n Europees-Amerikaanse historiese beweging vir vroueregte
   (veral aan die begin tydens die suffragette-beweging vir vrouestemreg)
   nie. Dit kan breër dui op enige teks of argument geskryf of beredeneer
   vanuit die oogpunt van vroue se regte, belange of belewenisse, en wat
   dus vrougesentreerd is. Indien hierdie breër betekenis aanvaar word, is
   daar talle geskrifte wat ouer as die agttiende eeu is (dus voor Mary
   Wollstonecraft) wat ook as feministies beskou kan word. Een voorbeeld
   hiervan is die boek Hooglied in die Bybel, wat deesdae deur
   Bybel-historici beskou word as geskryf deur 'n vrou en ook vanuit die
   oogpunt van 'n vrou. Die twee geliefdes in Hooglied word as gelykes
   uitgebeeld, en die seksuele genot van sowel vrou as man word erken en
   selfs gevier. Kortom, sou 'n mens kon sê dat die sentiment of
   oortuiging ten grondslag van die feminisme veel ouer is as die term
   self, wat 'n heel konkrete, lokale en geskiedkundig beperkte betekenis
   het.

   Inhoud

        * 1 Waarom feminisme?
        * 2 Natuur- en kultuur-debat oor geslagsverskille
             + 2.1 Natuurkonsep
             + 2.2 Kultuurkonsep
        * 3 Gelykheid en eendersheid
        * 4 Liberale feminisme
        * 5 Radikale feminisme
        * 6 Postmoderne feminisme
        * 7 Feminisme en ander bevrydingsbewegings

[wysig] Waarom feminisme?

   Dit mag dalk vandag moeilik wees om te verstaan waarom die feministiese
   beweging ooit nodig was. Die meeste mense aanvaar dit as
   vanselfsprekend dat vroue en mans gelyke behandeling moet ontvang,
   dieselfde opvoeding moet geniet en gelyke geleenthede moet hê -
   byvoorbeeld as dit kom by aanstellings, salarisskale en bevorderings.
   Maar juis omdat dit vandag so vanselfsprekend is, staan 'n mens verstom
   wanneer jy agterkom presies hoe ongelyk vroue tot onlangs nog was.
   Suid-Afrika het eers in 1994 'n demokratiese grondwet en regering
   gekry. Saam met die bevryding en gelykmaking van mense van alle rasse
   het die gelykmaking van die geslagte ook 'n groot hupstoot gekry. Onder
   die ou, ondemokratiese en rassistiese wette wat in 1994 uitgegooi is,
   tel daar ook verskeie seksistiese wette, dit wil sê wette wat ongelyke,
   diskriminerende of asimmetriese behandeling gebaseer op geslag; stelsel
   of persoon of teks onderskryf of toelaat. Omdat die skrywers van die
   nuwe Suid-Afrikaanse grondwet baie bewus was van die land se
   geskiedenis van diskriminasie (nie net op grond van ras nie, maar ook
   op grond van geslag) is daar 'n duidelike verbod op diskriminasie van
   enige aard vervat in die Grondwet van die Republiek van Suid-Afrika,
   omskryf in artikel 9(1)-(5). Alhoewel blanke mans al vir eeue in die
   meeste Westerse lande van die wêreld universele stemreg geniet het,
   moes blanke vroue wag tot die begin van die twintigste eeu om stemreg
   te kry, met ander woorde om inspraak te kry in wie hulle regeer op
   nasionale en streekvlak. In Suid-Afrika het blanke vroue eers in 1936
   stemreg verkry. Alhoewel daar vandag geglo word dat daar in elke era
   minstens net soveel talentvolle vroue as mans was, het baie min van
   hulle ooit die erkenning gekry wat hulle verdien het. Die
   geskiedenisboeke en oorgrote meerderheid tekste wat uit die antieke en
   latere geskiedenisse behoue gebly het, word oorheers deur mans as
   skrywers, akteurs en beoordelaars van die geskiedenis. Vroue is,
   geskiedkundig gesproke, grootliks onsigbaar en onhoorbaar. Uit die
   oudste tekste wat behoue gebly het vanoor die hele wêreld lyk dit asof
   vroue altyd en oral ondergeskik gestel is aan mans. Patriargale of
   minstens seksistiese samelewings blyk byna universeel te wees. Vanuit
   vandag se perspektief lyk dit verbasend en mens wil outomaties graag
   weet waarom die wêreldgeskiedenis so skeef is ten gunste van mans.

[wysig] Natuur- en kultuur-debat oor geslagsverskille

   Vandat die feminisme as 'n denkskool op dreef gekom het, word die
   antwoord op hierdie vraag in hoofsaaklik twee rigtings gesoek. Dit word
   die 'natuur-kultuur-' (of "nature-nurture") debat genoem. Dit beteken
   basies dat sommige mense die verskynsel van vroulike ongelykheid veral
   vanuit 'n natuurlike of biologiese beginsel wil verklaar, terwyl ander
   mense verkies om dit vanuit 'n kulturele of samelewingsbeginsel te
   verklaar. Een denkrigting op 'n slag word vervolgens beskou:

[wysig] Natuurkonsep

   Volgens hierdie konsep kan die verdeling van arbeid volgens geslag wat
   wêreldwyd aangetref word, aan die hand van die biologiese verskille
   tussen man en vrou verklaar word. Wêreldwyd versorg vroue eerder as
   mans die kinders, hoewel vroue en mans tesame hulle ouers is. Waarom
   hierdie verskil? Wêreldwyd is vroue meer as mans verantwoordelik vir
   die versamel en kook van kos, die versorging van die huishouding en die
   algemene instandhouding van menslike lewe op 'n fisieke vlak,
   insluitend veral die versorging van siekes, ou mense en klein kinders.
   Mens sou ook kon sê dat vroue die materiële onderbou of basis van
   samelewings verskaf. Omdat vroue in hierdie basiese, universeel
   menslike behoeftes voorsien, word mans vrygestel om betalende werk
   buite die huis te doen, aan die politiek deel te neem, oorloë te voer,
   en so meer. Die voorstanders van die natuurlike verklaring vir hierdie
   verskynsel redeneer dat vroue nou eenmaal in staat is om swanger te
   raak en babas te borsvoed en mans nie. Vroue is dus op 'n onmiddellike
   en natuurlike manier meer betrokke by babas en kinders en met die
   versorging van weerloses, terwyl mans van nature van hierdie prosesse
   verwyder is. Die verskille tussen mans en vroue se rolle in die
   samelewing moet dus veral verstaan word vanuit die biologiese verskil
   tussen die geslagte - mans en vroue word verskillend gebore en vervul
   natuurlik verskillende rolle. Voorstanders van hierdie teorie wys ook
   daarop dat die moontlikheid van veilige en betroubare voorbehoeding 'n
   onlangse verskynsel in die menslike geskiedenis is (minder as honderd
   jaar oud). Ons eie oumagrootjies kon nog nie eens veilig en betroubaar
   voorbehoeding toepas nie. Verder het oorbevolking ook eers die laaste
   honderd jaar of wat 'n probleem begin word. Dus, vir die oorgrote deel
   van die menslike bestaan op aarde het vroue nie 'n keuse gehad of en
   wanneer hulle wou swanger raak nie, en is die vermeerdering van mense
   deur voortplanting buitendien gesien as 'n ondubbelsinnig positiewe
   saak. Wat meer is, swangerskap en geboorte was vir die grootste deel
   van die menslike geskiedenis uiters gevaarlike prosesse - en die
   grootste oorsaak van sterftes by vroue. Vroue het dus meestal relatief
   jonk gesterf weens die eise van voortplanting en het betreklik min
   beheer oor hul lewens gehad, om dieselfde rede. As mans dus die
   geskiedenis oorheers, is dit om natuurlike redes. Mans het langer
   geleef as vroue en was nie opgeneem in die eise van voortplanting nie.
   Daarom het mans van nature meer bewegingsvryheid as vroue en is dit net
   logies dat hulle die gang van die geskiedenis sou bepaal. As dit vandag
   verbasend is, dan is dit omdat mense gou gewoond geraak het aan vroue
   se relatiewe vryheid ten opsigte van mans. Maar daardie vryheid is 'n
   onlangse ontwikkeling, moontlik gemaak deur ongeëwenaarde tegnologiese
   vooruitgang.

[wysig] Kultuurkonsep

   Hierteenoor staan die 'kultuur'-argument om die geskiedkundige
   ongelykheid van vroue en mans te verklaar. Volgens hierdie argument
   moet die ongelyke posisie van vroue verstaan word vanuit 'n baie ou en
   oënskynlik universele vooroordeel of wrewel van mans teenoor vroue. Die
   mees algemene verhaal wat vertel word om hierdie mannehaat te verklaar,
   het te make met vroue se sentrale rol in voortplanting. Volgens hierdie
   verhaal is mans nie net jaloers op vroue se vermoë om nuwe lewe voort
   te bring nie, maar hulle voel ook grootliks bedreig daardeur. Volgens
   hierdie verhaal is dit vir mans ondenkbaar dat hulle self lewe danksy
   'n vrou wat aan hulle die lewe geskenk het - is dit dus vir 'n man byna
   onmoontlik om sy eie geboorte te bedink. Mans se grondige en
   onbetaalbare skuld teenoor hul moeders wat aan hulle lewe geskenk het
   en wat hulle grootgemaak het, plaas 'n sielkundige las op hulle wat
   maak dat hulle daardie kennis tot elke prys onderdruk. Dus, om hul
   skuld en vrees en gevoel van eie onvermoë te onderdruk, wat hulle met
   vroue (en veral met hul eie moeders) assosieer, onderdruk mans vroue in
   die algemeen. Hierdie onderdrukking van vroue deur mans wat in feitlik
   alle samelewings voorkom, spruit derhalwe uit 'n
   minderwaardigheidsgevoel van mans en manifesteer daarin dat mans hul
   skuldlas op vroue verplaas. Vandaar dan die antieke en funderingsmites
   van die groot godsdienste waar die vrou (byvoorbeeld Eva) die skuld kry
   vir alles wat op aarde skeefloop. Alhoewel die natuur- en
   kultuur-verklarings vir seksisme dus redelik uiteenlopend is en die
   klem verskillend plaas, oorvleuel hierdie twee verduidelikings in die
   sentrale rol wat hulle toeken aan vroue se betrokkenheid in die
   voortplantingsproses. Dit is dus nie vreemd nie dat sommige teoretici
   redeneer dat gelykheid tussen die geslagte eers bereik sal word wanneer
   vroue se liggame nie meer noodsaaklik is vir voortplanting nie, naamlik
   wanneer die mens die hele proses van voortplanting suksesvol buite die
   vroulike liggaam sal kan voltrek. In hierdie argument lê daar egter 'n
   verdere problematiese aanname verskuil, wat saamhang met drie groot
   denkrigtings binne die feministiese teorie.

[wysig] Gelykheid en eendersheid

   Indien mens redeneer dat die geslagte eers gelyk sal wees wanneer vroue
   (soos mans) nie (meer) kinders baar nie, mag dit lyk asof gelykheid
   gelyk gestel word aan eendersheid. Vir baie feministiese teoretici kom
   dít egter neer op 'n denkfout. Mens kan rofweg onderskei tussen drie
   fases in die geskiedenis van die feminisme (hieronder uiteengesit).
   Hierdie fases of golwe in feministiese besinning het min of meer 'n
   chronologies verloop, maar geeneen van dié fases is al heeltemal verby
   nie. 'n Mens sou hulle dus ook as gelyklopende strome kan beskou. Een
   prominente feminis, Julia Kristewa, het voorgestel dat die strome
   beskou kan word as drie balle wat soos deur 'n goëlaar gelyktydig in
   die lug gehou kan word sonder dat mens tussen hulle hoef te kies.
   Verskillende benaderings kan vir verskillende situasies vrugbaar wees.
   Hier volg nou 'n kort bespreking van dié drie fases, strome of balle.

[wysig] Liberale feminisme

   In die eerste fase van die feminisme, wat ook die liberale feminisme
   genoem kan word, is die verskille tussen vroue en mans onderbeklemtoon
   om die argument vir gelyke behandeling te versterk. Soos
   Wollstonecraft, het die feministe van hierdie eerste, liberale beweging
   geredeneer dat vroue nie wesentlik van mans verskil nie. Dit het in
   hierdie fase veral daarom gegaan dat vroue nie intellektueel vir mans
   hoef terug te staan nie. Indien vroue dieselfde opvoedings- en ander
   geleenthede gegun sou word, sou hulle net so goed soos mans presteer,
   net so redelik soos mans wees, ensovoorts. Vroue moet dus gelyke
   geleenthede kry en dan sal hulle net so redelik, betroubaar,
   standvastig, en so meer, soos mans wees. Dit is duidelik dat mans hier
   as die norm en standaard beskou word waaraan vroue gelyk moet word. Die
   bevoorregte posisie van mans (weens vroue se onderdrukking) is beskou
   as dit waarna vroue ook moet streef, en waarop hulle ook 'n basiese reg
   sou hê. Hier is gelykheid dus sterk geassosieer met eendersheid. Dit is
   natuurlik nie vreemd dat die eerste feministe (laat-negentiende en
   vroeg-twintigste eeu) hierdie weg gevolg het nie, omdat die
   tradisionele regverdigings van vroulike ondergeskiktheid gebaseer was
   op wat beskou is as vroue se inherente en natuurlike minderwaardigheid.
   Alle wyses waarop vroue klaarblyklik van mans verskil het (hul mindere
   opleiding, hul betrokkenheid by voortplanting en so aan) is ingespan om
   'n saak uit te maak vir die onregverdigheid van vroue se onderdrukking
   deur mans.

[wysig] Radikale feminisme

   Teen die middel van die twintigste eeu het vroue egter in die meeste
   Westerse demokrasieë volle stemreg verwerf - en die klem van die
   feministiese beweging het begin verskuif. Hierdie klemverskuiwing het
   verdere stukrag verkry weens die verwoesting wat gesaai is deur die
   twee Wêreldoorloë. Die tweede feministiese beweging het weer die klem
   laat val op die maniere waarop vroue van mans verskil, maar hierdie
   keer (vir die eerste keer) is die maniere waarop vroue van mans
   verskil, as positief verstaan. Daar is byvoorbeeld geredeneer dat vroue
   meer vreedsaam, meer geduldig, meer versorgend, meer akkommoderend,
   minder aggressief, meer diplomaties, en minder selfsugtig as mans is.
   Weer het die denkers in twee groepe uiteengeval: sommige het geredeneer
   dat die positiewe aspekte van vroue natuurlik is en ander het
   geredeneer dat hulle aangeleer of sosiaal van oorsprong is. Hoe dit ook
   al sy, albei groepe het juis daardie eienskappe van vroue wat vroeër
   gebruik is om hulle uit die openbare en politieke sfeer te hou, begin
   sien as vroue se sterk punte. Byvoorbeeld, as vroue meer versorgend is
   as mans (om watter rede ook al), word dit ná die krisisse van die
   twintigste eeu gesien as juis 'n rede waarom vroue sleutelrolle behoort
   te vervul in die politieke en openbare sfeer. Juis die maniere waarop
   vroue van mans verskil, maak hulle uitsonderlik geskik vir leiers- en
   besluitnemingsposisies, word geredeneer. Vroueleiers sal moontlik
   geduldiger, meer vreedsaam, minder aggressief en meer versorgend wees -
   en is dit nie juis wat die wêreld nou nodig het nie? Het die era van
   vroulike leierskap nie dalk nou aangebreek nie? Onderliggend aan
   hierdie feministiese beweging is dus die kernidee dat verskil nie
   noodwendig minderwaardigheid hoef te beteken nie. Die verskille wat in
   vroulikheid opgesluit lê, kan in sekere kontekste juis waardevol wees.
   Die 'etiek en politiek van sorg' het binne hierdie kader tot 'n
   belangrike denkstroom ontwikkel, waarin gepoog word om die tradisioneel
   'vroulike' eienskap van sorg tot 'n volwaardige (en bo-geslagtelike)
   etiese en politieke konsep en beginsel te rehabiliteer. Sommige denkers
   het tipies 'vroulike' eienskappe bó tipies 'manlike' eienskappe begin
   aanslaan en sodoende eintlik net die ou hiërargie tussen die geslagte
   probeer omkeer. Ander denkers het 'n soort komplementêre model bepleit;
   hulle het naamlik beweer dat manlike en vroulike eienskappe albei in
   eie reg waardevol is en mekaar moet aanvul, eerder as om mekaar te
   ondermyn of met mekaar mee te ding.

[wysig] Postmoderne feminisme

   Die derde feministiese beweging hang nou saam met wat die postmoderne
   era genoem word, en reageer veral op daardie denkers van die tweede
   beweging wat die ou geslagshiërargie eenvoudig net wou omkeer deur te
   beweer dat vroue eintlik beter as mans is. Waar die eerste beweging die
   verskille tussen vroue en mans onderspeel het en die tweede beweging
   die verskille vroue en mans beklemtoon het, wil die derde beweging
   wegkom van die basiese digotomie of tweedeling tussen manlikheid en
   vroulikheid. In die postmoderne of post-metafisiese era word die
   houdbaarheid van die mees basiese tweedelings grondiglik bevraagteken.
   Hierdie tweedelings of opposisies sluit byvoorbeeld die volgende in:
   rasioneel/emosioneel, goed/kwaad, kultuur/natuur, tydloos/veranderlik,
   universeel/besonders, en ook manlik/vroulik. Postmoderne denkers het
   aangetoon dat daar altyd 'n bepaalde hiërargie bestaan binne so 'n
   tweedeling - rasioneel word byvoorbeeld beskou as beter as emosioneel;
   manlikheid beter as vroulikheid; en so meer. Terselfdertyd is die twee
   terme se betekenisse egter intrinsiek van mekaar afhanklik: Wat is
   manlikheid as 'n mens dit nie kan verstaan as die teenoorgestelde van
   vroulikheid nie? Binne so 'n opposisie of digotomie is die bevoorregte
   betekenis van die dominerende term dus afhanklik van die minderwaardige
   betekenis van die ondergeskikte term. Die derde of postmoderne
   feministiese posisie wil dus dat mense heeltemal sal afstand doen van
   die tweedeling van manlikheid en vroulikheid. Hiervolgens moet mens
   daarvan afsien om vroulikheid en manlikheid as mekaar se
   teenoorgesteldes te definieer, aangesien so 'n strategie altyd sal lei
   tot die bevooroordeelde geringskatting van sekere kategorieë mense. Hoe
   moet mens dus volgens hierdie posisie dink oor geslagtelikheid as dit
   nie meer in terme van twee teenoorgestelde groepe gedoen kan word nie?
   Volgens hierdie soort feminisme moet geslagtelikheid as 'n spektrum
   eerder as twee teenoorgestelde pole beskou word. Alle mense bevind
   hulle dus iewers op 'n aaneenlopende spektrum wat wissel van manlikheid
   aan die een kant tot vroulikheid aan die ander. Mens kry dus manlike
   vroue en vroulike manne - en almal se geslagtelikheid is tot sekere
   mate 'afgewater' of vermeng. 'n Ander manier om hierdie idee te
   verwoord, is om te sê dat geslagtelike verskille nou nie meer òf
   onderdruk òf beklemtoon word nie, maar vermenigvuldig word. Binne
   hierdie paradigma begin mens aanvaar dat mense groot variasies kan
   vertoon binne hul geslagtelike identiteit, en dat geslagtelike
   identiteit ook nie presies saamval of hoef saam te val met biologiese
   geslag nie. Hier is dus 'n verdere ontwikkeling van 'n ou idee binne
   die feminisme, naamlik die onderskeid tussen "sex" en "gender". Hierdie
   onderskeid wil klem lê op die feit dat daar 'n verskil is tussen
   biologiese vroulikheid ("sex";"femaleness") en kulturele vroulikheid
   ("gender"; "femininity") en dieselfde ook met biologiese ("maleness")
   en kulturele manlikheid ("masculinity"). Iemand met die biologiese
   liggaam van 'n vrou kan besluit om die kulturele kodes vir
   'vroulikheid' heeltemal te verontagsaam; dieselfde geld vir mans en
   "manlikheid". Hierdie derde feministiese paradigma is dus veral daarop
   gemik om aan individue die vryheid te gun om met hul geslagtelike
   identiteit te eksperimenteer en hul eie inhoud daaraan te gee.

[wysig] Feminisme en ander bevrydingsbewegings

   Uit bogenoemde blyk dat die postmoderne feministiese beweging dus ook
   'n positiewe en dikwels ondersteunende posisie sal inneem ten opsigte
   van die stryd om die regte op vryheid en erkenning van homoseksuele en
   lesbiese groepe. In die algemeen skaar feministe hulle by die
   bevrydingstryde van die meeste onderdrukte en gemarginaliseerde groepe
   in die samelewing, insluitend dié van swartmense, armes, kinders,
   werkers en so aan. Feministe wys gewoonlik ook uit dat die meeste
   stryde om geregtigheid 'n "gender"- of geslagsdimensie het. Só
   byvoorbeeld is die onreg waaraan meisies onderwerp word anders as dié
   waaraan seuns onderwerp word, en gaan die patrone van armoede dikwels
   gepaard met 'n geslagsonderskeid. Daar word selfs al gepraat van die
   'vervrouliking' van armoede. Daar word ook 'n verband aangetoon tussen
   die peil van vroulike opvoeding enersyds en die peile van armoede en
   oorbevolking andersyds. Die geslagsaspek loop dus deur feitlik alle
   geregtigheidsvraagstukke. Misdaad het ook 'n geslagsaspek, waarin mans
   verreweg die meeste geweldsmisdade pleeg en vroue oorwegend die
   slagoffers van geweldsmisdade is. In Suid-Afrika is veral verkragting
   en aanranding van vroue 'n ernstige probleem. Dié land se
   verkragtingsyfer is van die hoogstes ter wêreld en daar word deur
   sommige groepe bereken dat tot een derde van alle Suid-Afrikaanse vroue
   in hul leeftyd verkrag word. Verkragting is 'n geweldsmisdaad waarin
   die doel van die verkragter is om die vrou in haar vroulikheid aan te
   tas en te vernietig. Verkragting is 'n misdaad van haat en nie van
   begeerte nie. Sommige skrywers beweer selfs dat die omvang van
   verkragting van vroue in Suid-Afrika sodanig is dat mens tereg sou kon
   praat van 'n oorlog teen vroue in hierdie land. Daarom is die
   verspreiding van die Vigs-epidemie in Suid-Afrika ook 'n egte
   "gender"-vraagstuk, wat deur feministe as sodanig uitgewys word. Die
   verspreiding van Vigs gaan streng gepaard met vroue se (on)vermoë om
   beheer oor hul eie sekslewe uit te oefen. Op die oomblik is Vigs die
   heel grootste mediese bedreiging vir vroue tydens swangerskap. Behalwe
   dat die feminisme dus een van die invloedrykste akademiese of
   teoretiese bewegings van die twintigste eeu was, en 'n revolusie teweeg
   gebring het in hoe mense probleme teoreties benader, is dit ook 'n
   nuttige meganisme vir die ontleding van en begrip vir eietydse,
   21ste-eeuse, en eg Suid-Afrikaanse probleme. Dat dít ingesien is deur
   die eerste demokratiese regering van Suid-Afrika, blyk uit die hoë
   profiel wat hulle aan "gender"-sake gegee het deur die instelling van
   byvoorbeeld die Kommissie op Geslagsgelykheid en die Geslagsforums
   ("gender desks") op provinsiale vlak. Dit blyk ook uit die klem wat
   daar gelê word op die verteenwoordiging van vroue op alle
   regeringsvlakke. In laasgenoemde opsig is Suid-Afrika een van die mees
   progressiewe lande in die wêreld. Net die toekoms sal egter leer hoe
   volgehoue hierdie toewyding aan vroue en die belang van hul politieke
   inspraak sal wees.
   Kategorie: Feminisme

