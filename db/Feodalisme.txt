Feodalisme


   Roland lê die eed van trou aan Karel die Grote af; uit 'n chanson de
   geste-manuskrip
   Roland lê die eed van trou aan Karel die Grote af; uit 'n chanson de
   geste-manuskrip

   Die feodalisme of leenwese was 'n stelsel wat die maatskaplike,
   politieke en ekonomiese lewe van die Europese Middeleeue gekenmerk het.
   Die term is afgelei van die Oud-Duitse woord fihu (vee) (wat destyds
   gelykstaan aan besit) en verskyn as Middellatyns feudum. Die feodalisme
   het betrekking op die verhouding tot ondergeskiktes wat op twee
   verskillende gebiede ontwikkel: Die verhouding van boere tot
   grondbesitters en die betrekkinge tussen vasalle en here.

   Die stelsel is gebaseer op die eed (foedus) wat 'n leenman aan sy
   leenheer (die koning in die algemeen) afgelê het.

[wysig] Oorsprong

   Die feodale stelsel het sy oorsprong in die vroeë Middeleeue, toe die
   polities-ekonomiese basisse van die antieke en Germaanse samelewings
   begin versmelt. Ná die volksverhuising ontwikkel in die voormalige
   Romeinse Ryk 'n aantal Germaanse koninkryke. Die feodale instellings
   ontstaan eeue later, omtrent 800, in die Frankiese Ryk, waar die boere
   ná 'n lang reeks van oorloë en invalle van die Wikings, Sarasene,
   Magjare en ander vreemde troepe ekonomies geruïneer is en afhanklik
   begin word van die feodale grondbesitters.

   Die kerngebied van die Europese feodalisme is Noord-Frankryk, wat deur
   'n suiwer en hoogs ontwikkelde vorm van die leenwese gekenmerk is. In
   Suid-Europa, veral Spanje, Languedoc en Italië, het die erfenis van die
   antieke tydperk bewaar gebly. Hier bly 'n grooter gedeelte van die land
   vry van leenverhoudings, terwyl ook die stedelike kultuur anders as in
   die noorde van Europa nie uitgewis is nie. In Languedoc en Italië
   beleef die stede vanaf die 10de eeu selfs 'n nuwe bloeitydperk.
   Kategorie: Middeleeue

