Fetale alkoholsindroom


   Fetale alkoholsindroom of FAS is die mees algemeenste voorkombare vorm
   van intellektuele gestremdheid in die wêreld, en tog is dit 'n ernstige
   openbaregesondheidsprobleem in Afrika en spesifiek in die Wes-Kaap.

   FAS beskryf kinders wat groeivertraging en fisiese abnormaliteite en
   afwykings van die sentrale senustelsel vertoon as gevolg van
   blootstelling aan alkohol terwyl hul moeders hulle verwag het. Alkohol
   kan onomkeerbare skade aan die ontwikkelende fetus veroorsaak.

   Fetale Alkoholsindroom dui op 'n aantal fisieke en geestelike gebreke
   wat by geboorte aanwesig is en die direkte gevolg is van die moeder se
   inname van alkohol tydens swangerskap. Die gebreke sluit in:
   verstandelike gestremdheid, wanfunksionering van die sentrale
   senustelsel, kraniofasiale abnormaliteite (afwykings van die skedel en
   gesig) sowel as gedragsprobleme en wanaanpassing.

   Die skade wat die kind as gevolg van die moeder se inname van alkohol
   opdoen, is onomkeerbaar. Enige moeder wat alkohol inneem tydens
   swangerskap, plaas haar baba in gevaar om die siekte op te doen.
   Wanneer die moeder alkohol drink, neem die baba dit ook in. Geen
   aanduiding kon tot nou toe gevind word van 'n minimum-hoeveelheid
   alkohol wat ingeneem moet word voordat skade aangerig word nie. Daar
   bestaan egter ook geen bewyse dat klein hoeveelhede alkohol nie
   skadelik is nie.

   Die tydskrif van die Amerikaanse Mediese Vereniging het in 1991 berig
   dat Fetale Alkoholsindroom die belangrikste bekende oorsaak van
   verstandelike gestremdheid is. Ten minste 5 000 - of een uit elke 750
   babas wat lewend gebore word - word volgens dié tydskrif jaarliks met
   die sindroom gediagnoseer. Dertig tot veertig persent van babas wie se
   moeders tydens swangerskap swaar drink, ly aan die siekte en die
   probleem word aangetref by alle rasse- en sosio-ekonomiese groepe.
   Sommige navorsers is van mening dat een- tot twee-derdes van alle
   kinders wat spesiale onderrig ontvang, deur hierdie sindroom
   geaffekteer is.

   Kinders wat aan Fetale Alkoholsindroom ly, ondervind ernstige
   leerprobleme en is stadig om te begin praat. Hulle toon ook
   gedragsprobleme soos hiperaktiwiteit, swak konsentrasievemoë en
   probleme met sosialisering. Die sindroom oefen 'n invloed uit op hul
   skoolloopbaan, sosiale gedrag en uiteindelik hul kanse om werk te kry.
   Dit beïnvloed dus hul ganse bestaan negatief en verdoem hulle voor
   geboorte reeds tot 'n minderwaardige lewe waarin hul biologiese
   potensiaal nooit gerealiseer sal word nie.

   Daar is nog geen toetse beskikbaar om vas te stel of 'n baba aan Fetale
   Alkoholsindroom ly nie. 'n Diagnose word gemaak op grond van die
   geskiedenis van die moeder se alkoholinname en die aanwesigheid van
   simptome soos 'n lae IK, swak ontwikkeling van gelaatstrekke,
   hartprobleme, sig- en gehoorprobleme en belemmering van die
   immuunstelsel.

   Die hoogste voorkoms van Fetale Alkoholsindroom ter wêreld word in
   Suid-Afrika aangeteken. Na raming ly een uit elke twintig kinders in
   Wes-Kaapland aan die sindroom. 'n Studie waartydens die alkoholinname
   van 625 vroue in hierdie gebied ondersoek is, het aan die lig gebring
   dat 26,4% uitermatige hoeveelhede alkohol ingeneem het tydens
   swangerskap. 'n Skokkende bevinding was ook dat hierdie vroue onbewus
   was van die gevare wat alkohol vir hul ongebore babas ingehou het.

   Die SA regering is besig om gesondheidswerkers op te lei, wat dan weer
   die algemene publiek opvoed omtrent die gevare van alkoholgebruik
   tydens swangerskap. Nasionale bewusmakingsveldtogte word ook gevoer
   deur die verspreiding van pamflette, plakkate en video's.
   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorie: Saadjies

