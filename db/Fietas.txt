Fietas


   Fietas was 'n voorstad van Johannesburg, Suid-Afrika wat nou as
   Pageview bekend staan. Die woonbuurt is deur Kaapse Maleiers en Indiërs
   in Suid-Afrika bewoon. In die 1970's is die gebied van nie-blanke mense
   ontruim in terme van die Groepsgebiedewet. Baie huise is gesloop en
   huise vir witmense is op van die grond gebou. Groot dele het egter
   onontwikkeld gebly.

   Fietas kom in 1893 tot stand toe die ZAR-regering onder Paul Kruger
   drie sogenaamde lokasies vir Indiërs, Maleiers en swartmense gestig
   het. In 1903 is vyf erwe aan Indiërs oorgedra en 'n verdere 48 tussen
   1904 en 1907 en 112 tussen 1912 en 1934. As gevolg van die gebrek aan
   wettige blyplek vir nie-blankes trek al hoe meer mense na Pageview.
   ^[1] In 1930 word swartmense uit die suide van Fietas na Orlando
   verskuif en bruinmense en Indiërs trek in hulle plek in. Na 'n
   huurboikot teen krotmelkers word bruin mense blykbaar vrywillig na die
   Coronationdorpsgebied en Albertsville verskuif. Na 1940 is meeste van
   die inwoners van Pageview Indiërs en ontwikkel die buurt 'n bepaalde
   Indiese karakter met Moskees, Hindoetempels en kerke. Die gewilde 14de
   Straat inkopie-Mecca raak ook gevestig.^[1] In 1943 word die gebied
   amptelik Pageview genoem ter ere van die burgemeester van Johannesburg,
   Mnr JJ Page. ^[1]

   In 1957 word uitsettingsbevele aan alle nie-blanke inwoners suid van
   22ste Straat in Pageview uitgereik. Swartmense word na Soweto verskuif,
   bruinmense na Western Areas en Indiërs na Lenasia.^[1] In 1962 was daar
   177 winkels in die gebied, twee moskees, vier kerke, twee filmteaters,
   vier Islamskole, een Hindoeskool, 'n gebou wat as Tamilskool, tempel en
   saal gedien het, 'n Indiërmeisiesskool, 1 bruinlaerskool en 'n kollege
   vir bruinmense. 'n Sensus wat gehou is bepaal dat daar 4125 Indiërs in
   die gebied gewoon het, 501 bruinmense, 860 Maleiers, 59 Sjinese en 'n
   onbekende aantal swartmense. Tussen 1964 en 1970 word uitsettingsbevele
   aan alle Pageview inwoners uitgereik. ^[1] Die Oriental Plaza word in
   1974 in Fordsburg opegerig. Dit bly egter so te sê leeg tot 1976 toe
   onwillige handelaars gedwing word om hulle winkels uit Pageview te
   skuif. In 1976 begin grootskaalse verskuiwings van Pageview inwoners en
   teen 1977 dwing sekuriteitsmagte en regeringsamptenare met honde meeste
   van die oorblywende handelaars uit Fietas. 'n Spontane protesoptog vind
   in 1977 plaas van Pageview na die Oriental Plaza, deur die Plaza en
   terug na Pageview om inwoners se misnoeë met die uitsettings te kennis
   te gee.^[1]

   Teen 1981 woon 67 Indiër gesinne nog steeds onwettig in Pageview. In
   Desember van die jaar word uitsettingsbevele aan die oorblywende
   gesinne uitgereik in terme waarvan hulle gedwing sou word om te skuif
   as hulle nie aan die voorwaardes voldoen nie. Die gesinne slaag egter
   in 'n aansoek tot die Randse hooggeregshof daarin om uitvoering van die
   bevel te verhoed. Ook in 1981 word die Pageview Moskees deur sloping
   bedreig vir die bou van 'n snelweg. Na protes deur die SPA en verskeie
   Moslem organisasies word daar egter bevind dat in terme van die
   beskerming van godsdiensregte die geboue nie gesloop mag word nie. ^[1]
   In Februarie 1982 begin die Departement van Gemeenskapsontwikkeling
   paaie opkap en slote rondom die oorblywende inwoners van Pageview se
   huise te grawe. 'n Hofgeding bepaal dat die slote gekuif moet word. In
   Julie 1982 sterf 'n moeder en haar vierjarige dogter toe toe 'n heining
   tydens die sloping van 'n buurhuis op hulle val. Die eerste wit mense
   ontvang in die jaar huurregte en begin teen die einde van 1982 in te
   trek.^[1] Die laaste handelaar in Pageview, Baba Saheb, verlaat sy
   familie se slaghuis eers in 1984 toe hy uit die winkel uitgesluit is
   nadat hy 'n uitsettingsbevel geïgnoreer het. Die saak is hof toe geen
   en hoewel die hof die Department van Gemeenskapsontwikkeling beveel het
   om die winkel te heropen is Mr. Saheb geen ander keuse gelaat as om sy
   besigheid na Lenasia te skuif nie.^[1]

[wysig] Eksterne skakels

     * Geskiedenis en oorsig van Johannesburg se westelike middestad
       insluitend Pageview
     * Geskiedenis van Fietas
     * Swart woonbuurte van Johannesburg, insluitend Fietas

[wysig] Verwysings

    1. ^ ^1,0 ^1,1 ^1,2 ^1,3 ^1,4 ^1,5 ^1,6 ^1,7 ^1,8 SA History,
       http://www.sahistory.org.za/pages/chronology/special-chrono/fietas.
       htm FIETAS Chronology], Besoek op 29 Desember 2006

   Kategorieë: Voorstede van Johannesburg • Gedwonge verskuiwings

