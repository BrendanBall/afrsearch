Fins


   Die Finse taal behoort tot die Baltiese tak van die Fins-Oegriese tale
   en is nou verwant aan Esties. Dit is naas Sweeds een van die twee
   amptelike tale van Finland met sowat 4,7 miljoen moedertaalsprekers (92
   persent van die totale bevolking) en ook een van die ampstale van die
   Europese Unie.

   Fins is ook 'n amptelike minderheidstaal in Swede, wat deur sowat
   300 000 inwoners gepraat word. Daar is ook klein Finstalige groepe in
   die Noord-Noorse gewes Finnmark, in die Russiese deel van Karelië en in
   Estland.

   Fins verskil as 'n Fins-Oegriese taal net soos Hongaars in baie opsigte
   sterk van die Indo-Europese tale, wat in Europa oorwegend gepraat word.
   Sy kenmerke is die groot aantal naamvalle (15), agglutinasie, 'n
   ingewikkelde morfofonologie met onder meer vokaalharmonie en die
   afwesigheid van 'n grammatikale geslag (of genus).

   As 'n Fins-Oegriese taal verskil Fins sterk van die meeste ander
   Europese tale, wat tot die Indo-Europese taalfamilie behoort. Oor die
   eeue heen het die kontak met Indo-Europese tale egter 'n groot invloed
   op byvoorbeeld die sinsbou en woordeskat van die Finse taal uitgeoefen.
   'n Groot aantal Germaanse leenwoorde is reeds baie vroeg ontleen, en
   taalhistorici gebruik hierdie Finse woorde soos rengas ("ring") onder
   meer vir hulle ondersoeke oor die destydse Germaanse klanke.
   Kategorieë: Fins-Oegriese taalfamilie • Natuurlike taal • Finland

