Fjodor III van Rusland


                                                    Fjodor III van Rusland
                                                Tsaar van die hele Rusland

   Fjodor III
   Fjodor III

                            Gebore          Moskou, 9 Junie 1661
                           Oorlede            Moskou, 7 Mei 1682
                        Vorstehuis                       Romanof
                            Regeer              29 Januarie 1676
                                                    - 7 Mei 1682
                           Gekroon                 18 Junie 1676
                        Volle naam  Fjodor Aleksejewitsj Romanof
                        Voorganger                       Aleksei
                          Opvolger            Iwan V en Pieter I
                         Eggenotes Agafia Simjonowna Groesjefska
                                                       en Marfa Matwejewna
                                                       Apraksina
                           Kinders                          Geen
                             Vader         Aleksei Michailowitsj
                            Moeder           Maria Miloslafskaja
                                                {{{Voetnotas}}}

   Fjodor III Aleksejewitsj van Rusland (Russies: Фёдор III Алексеевич) (9
   Junie 1661 - 7 Mei 1682) was van 1676 tot 1682 tsaar van Rusland.
   Tydens sy kort heerskappy was daar sprake van ’n groot Poolse kulturele
   invloed op die Kremlin.

[wysig] Jeug

   Fjodor is in Moskou gebore. Hy was die derde en oudste oorlewende seun
   van tsaar Aleksei en Maria Miloslafskaja. In 1676, op 15-jarige
   ouderdom, volg hy sy pa as tsaar op. Hy is intelligent en word onderrig
   deur die kerkleier Simjon van Polotsk, die mees geleerde Slawiese
   monnik van sy tyd. Fjodor leer benewens sy gewone vakke ook Pools en
   selfs Latyn, wat destyds ongewoon was vir Russiese tsare. Hy stel ook
   belang in wetenskap, kuns en musiek.

   Hy is agter erg vermink en half verlam weens ’n geheimsinnige siekte,
   dalk skeurbuik. Hy kan nie loop nie weens sy geswolle voete en bring
   die grootste deel van die dag in die bed deur. Hy is dikwels in die
   geselskap van die jong adellikes Jazikof en Lichatsjof, wat die
   Russiese hof later bekend stel aan Poolse seremonies, kleredrag en die
   Poolse taal.

[wysig] Heerskappy

   Fjodor is nes sy pa ’n vroom man en is die eerste Russiese tsaar wat
   Westerse klere en sy hare op ’n Westerse manier dra.

   Op 28 Julie 1680 trou hy met Agafia Simjonowna Groesjefskaja, dogter
   van die Oekraïense bojaar Simjon Fjodorowitsj Groesjefsk en sy vrou,
   Maria Iwanowna Zaborofska. Sy energie word nie ondermyn deur sy gebreke
   nie; en gou bewys hy hy is so ’n deeglike en toegewyde hervormer as wat
   hy onder die omstandighede kan wees. ’n Nuwe liberalisme word ook oral
   gesien en die strafwette word minder streng gemaak. Hy stig die
   Slawies-Grieks-Latynse Akademie, die eerste Slawiese inrigting vir hoër
   onderwys, in die Zaikonospasski-klooster waar vermoënde professors
   onderrig gee in alles wat nie in stryd met die Russies-Ortodokse Kerk
   is nie, onder meer in Kerkslawies, Grieks, Latyn en Pools.
   Die verbranding van die adellike geslagsregisterboeke in 1682
   (litografie)
   Die verbranding van die adellike geslagsregisterboeke in 1682
   (litografie)

   Die grootste verskil tussen Fjodor se hervormings en dié wat Pieter die
   Grote later ingestel het, was dat eersgenoemde hoofsaaklik vir die
   glorie van die kerk was en laasgenoemde hoofsaaklik tot voordeel van
   die staat. Fjodor se belangrikste hervorming was egter die afskaffing
   van die mestnitsjestwo-stelsel, ’n rangstelsel waarvolgens bojare op
   grond van die hul adellike afkoms bevorder is. Dit het gelei tot groot
   vergrypinge in die bestuurstelsel van Moskowië en Rusland wat die hele
   staats- en militêre organisasie lamgelê het. Voortaan sou alle
   aanstellings in die staats- en militêre diens volgens meriete en die
   wil van die tsaar wees, terwyl adellike geslagsregisterboeke vernietig
   moes word.

   Fjodor se eerste vrou, Agafia Simjonowna Groesjefskaja, deel sy
   progressiewe idees. Sy is die eerste voorstander van die skeer van hare
   en baarde. Op 21 Julie 1681 skenk die tsarina die lewe aan die
   tsarewitsj, Ilja Fjodorowitsj. Agafia sterf drie dae later weens
   komplikasies, op 24 Julie, en ses dae later, op 30 Julie, sterf ook die
   nege dae oue tsarewitsj.

   Sewe maande later, op 24 Februarie 1682, trou Fjodor met sy tweede
   vrou, Marfa Matwejewna Apraksina (1667-1716), dogter van Matwei
   Wasilijewitsj Apraksin en sy vrou, Domna Bogdanowna Lowtsjikowa.

[wysig] Dood

   Fjodor sterf drie maande ná sy laaste troue en kort voor sy 21ste
   verjaardag, sonder erfgename of ’n opvolger. Hy word begrawe in die
   Katedraal van die Aartsengel op Katedraalplein in Moskou.

   Die nuus van sy dood gee aanleiding tot ’n groot twis oor die
   troonopvolging. Eindelik bestyg Fjodor se suster Sofia Aleksejewna die
   troon as regentes vir die geestelik en liggaamlik gestremde Iwan V en
   die jong Pieter I.
   Tsare en keisers van Rusland

   Tsare Iwan IV (Iwan die Verskriklike) • Fjodor I • Boris Godoenof •
   Fjodor II • Vals Dmitri I • Vals Dmitri II • Wasili IV • Michail •
   Aleksei • Fjodor III • Iwan V saam met Pieter I
   Keisers Pieter I (Pieter die Grote) • Katharina I • Pieter II • Anna •
   Iwan VI • Elisabeth • Pieter III • Katharina II (Katharina die Grote) •
   Paul • Aleksander I • Nikolaas I • Aleksander II • Aleksander III •
   Nikolaas II
   Kategorieë: Russiese tsare • Huis van Romanof

