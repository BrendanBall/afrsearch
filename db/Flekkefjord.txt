Flekkefjord


                                          Flekkefjord
                        Kaart van Vest-Agder                         Wapen

                                                     Ligging in Vest-Agder

                                        Land                       Noorweë
                           Provinsie (Fylke)                    Vest-Agder
                                  Koördinate          58° 19' N, 06° 40' O
                                    Stigting                     Voor 1580
                                Oppervlakte:
                                    - Totaal                     551 vk km
                           Hoogte bo seevlak                           1 m
                                  Bevolking:
                             - Totaal (2007)                         8 918
                        - Bevolkingsdigtheid                    16,2/vk km
                                     Tydsone                  UTC +1 (MET)
                                Burgemeester Sigmund Henning Kroslid (KrF)
                           Amptelike Webwerf        flekkefjord.kommune.no

   Flekkefjord is die mees westelike stad en munisipaliteit (Noors:
   kommune) in die Sørland-streek aan die suidweskus van Noorweë.
   Flekkefjord lê in die provinsie (fylke) Vest-Agder en grens in die
   weste aan die munisipaliteite Sokndal en Lund (provinsie Rogaland), in
   die noorde aan Sirdal en in die ooste aam Kvinesdal.

   Flekkefjord het op 1 Januarie 1838 'n munisipaliteit geword en op 1
   Januarie 1965 met die landelike munisipaliteite Bakke, Gyland, Hidra en
   Nes saamgesmelt. Die stad het reeds in die 17de eeu 'n belangrike
   ekonomiese rol as uitvoerhawe vir Noorse hout gespeel. As gevolg van
   die houthandel met die Nederlanders het talle Flekkefjorders hulle
   tydelik of permanent in Nederland gevestig.

[wysig] Geskiedenis

   Die eerste setlaars het hulle reeds in die Wiking-tydperk in die gebied
   gevestig, en dit het eeue lank as 'n belangrike landingsplek gedien.
   Die eerste historiese verwysing na die huidige dorp dateer uit die jaar
   1580. In die jaar 1589 het koning James I van Skotland in Flekkefjord
   voet aan wal gesit en vervolgens na Oslo getrek waar hy met die dogter
   van die Deense koning Frederik II, Anne van Denemarke, getrou het.

   Toe die stad Kristiansand in 1641 deur koning Christiaan IV gestig is,
   was hy van plan om die bevolking van Flekkefjord na die nuwe
   nedersetting te verskuif, maar baie van die bewoners het hier aangebly
   en voortgegaan om handel te dryf. Flekkefjord se vroeë ekonomiese
   opswaai het egter eers met sy voorregte ten opsigte van die houthandel
   in 1660 begin. Noorse stene was eweneens gewild, en in die jaar 1736
   het volgens oorlewering meer as 300 Nederlandse skepe Noorse
   plaveiselstene na Nederland vervoer.

   Die handel met Wes-Europa het vir talle bewoners die aanleiding gegee
   om hulle in Nederland te vestig. Sommige van die emigrante het later na
   Flekkefjord teruggekeer en die Hollandse leefstyl, meubels en name
   saamgebring, net soos die destydse Nederlandse standaarde ten opsigte
   van higiëne en sindelikheid deur meisies ingevoer is wat vooraf in
   Nederland as huisbediendes werksaam was.

   Die ontginning van die ryk haringsbronne langs die kus het omtrent 1750
   tot 'n nuwe bloeitydperk gelei wat van Flekkefjord in die volgende
   dekade die belangrikste uitvoerhawe vir haring in die land gemaak het.
   As gevolg van die opswaai in die visserybedryf het ook 'n aantal
   kuiperye in die dorp ontstaan.
   'n Gewapende Deense sloep tydens die Deens-Britse Kanonneerbootoorlog
   'n Gewapende Deense sloep tydens die Deens-Britse Kanonneerbootoorlog

   Tydens die Napoleontiese Oorloë het Flekkefjord danksy die gunstige
   invloed van die plaaslike getye, die groot houtbronne van die omgewing
   en sy tradisionele handelsbande met die Nederlanders tot 'n
   smokkelaarshawe ontwikkel wat in die tydperk voor 1807 eikehout, wat
   destyds onder meer vir die bou van oorlogskepe benodig is, na die
   Frans-besette Nederland uitgevoer het.

   Tot by die jaar 1807 het die koninkryk Denemarke-Noorweë 'n beleid van
   gewapende neutraliteit gevolg en sy vloot net gebruik om handelskepe in
   Deense en Noorse waters te beskerm. Maar in die laaste fase van die
   Napoleontiese Oorloë het die Britte tydens die Slag van Kopenhagen in
   1807 beslag op gelê groot dele van die Deense vloot om 'n soortgelyke
   Franse stap te voorkom. Die Deense regering het vervolgens oorlog teen
   Groot-Brittanje verklaar en 'n groot hoeveelheid klein oorlogskepe laat
   bou vir 'n aanval op die Britse vloot.

   Die seekonflik tussen Denemark-Noorweë en Brittanje in die periode
   tussen 1807 en 1814 staan as die Kanonnerbootoorlog bekend. Flekkefjord
   het tydens die seeoorlog van 'n smokkelaarsdorp na 'n hawe van
   blokkadebrekers ontwikkel. Danksy die ongewone getye was skepe hier in
   staat om 24 uur per dag aan te doen.

   Ná die oorlog het die Nederlanders hul nou handelsbande met Flekkefjord
   steeds gehandhaaf en voortgegaan met die invoer van Noorse eike- en
   dennehout. Die laasgenoemde is veral vanweë die opswaai in Amsterdam se
   boubedryf benodig, en baie van die Nederlandse hoofstad se 19de eeuse
   huise is gevolglik van Noorse dennehout gebou. 'n Kwartier van
   Flekkefjord het sedert die 18de eeu dan ook die naam Hollenderbyen
   ("Hollandse stad") gedra.

   Flekkefjord het op 8 Augustus 1842 stadstatus en markreg gekry. Die
   haringvissers het hul bedrywighede langs die kus in 1838 gestaak, en
   die leernywerheid en vyf looierye, wat in 1866 gestig is, het
   Flekkefjord se nuwe ekonomiese basis gevorm. In die tydperk ná 1900 het
   ook wol-, hout- en tonnywerhede ontstaan. Later is skeepsbouwerwe en
   meganiese werkwinkels gestig. Sedert die jaar 1877 word die dagblad
   Agder Flekkefjords Tidende in Flekkefjord uitgegee.

   In 1965 is 'n aantal omliggende dorpe by Flekkefjord ingesluit.
   Kategorie: Noorweë

