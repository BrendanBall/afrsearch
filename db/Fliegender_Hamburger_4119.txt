Fliegender Hamburger


   Die „Fliegende Hamburger“ is in 2006 met 'n posseël vereer
   Die „Fliegende Hamburger“ is in 2006 met 'n posseël vereer

   Die Fliegender Hamburger ("Vlieënde Hamburger") was die eerste
   sneltreinverbinding met 'n dieselspoorwa wat deur die Deutsche
   Reichsbahn-Gesellschaft (die spoorwegmaatskappy van die Duitse Ryk)
   vanaf 1933 op die roete tussen Berlyn en Hamburg in gebruik geneem is.
   Dit was die eerste stroombelynde trein wat vir 'n gereelde diens
   gebruik en van 'n verbrandingsenjin-spoorwa (DRG 877, later modelreeks
   VT 04.0) voorsien is.

   Die trein het oor 98 sitplekke in twee ruim tweedeklas-kompartemente en
   'n verversingslokaal met vier sitplekke beskik. Om hul eksklusiwiteit
   te beklemtoon was die spoorwaens net soos die bekende
   Rheingold-sneltrein room- en perskleurig.

   Die gereelde treindiens is op 15 Mei 1933 tussen die Berlynse stasie
   Lehrter Bahnhof en Hamburg se hoofstasie in bedryf gestel. Die afstand
   tussen dié twee stasies (286 kilometer) is in 'n reistyd van slegs 138
   minute afgelê - 'n rekord wat eers 64 jaar later in Mei 1997 deur 'n
   ICE-hoëspoedtrein van die Deutsche Bahn AG (die huidige Duitse
   spoorwegmaatskappy) gebreek is.

   Die Fliegende Hamburger is as prototipe vir 'n aantal soortgelyke
   sneltreindienste gebruik wat Berlyn voor die Tweede Wêreldoorlog met
   ander Duitse metropole soos Keulen, Frankfurt am Main, München en
   Stuttgart, asook Leipzig met Wesermünde (Bremerhaven) en Keulen verbind
   het. Vanweë die tekort aan dieselbrandstof, wat oorwegend vir militêre
   doeleindes benodig is, is die sneltreindienste gedurende die oorlog
   gestaak. Een van die dieselwaens word vandag in die Duitse
   Vervoermuseum in Neurenberg vertoon.

   Tot en met 15 Desember 2002 het 'n ICE-hoëspoedtreindiens tussen Berlyn
   en Hamburg die tradisionele naam Fliegender Hamburger gedra.

[wysig] Verwysings

     * Hierdie artikel, of gedeeltes daarvan, is uit die volgende
       Wikipedia artikel vertaal: Fliegender Hamburger

[wysig] Eksterne skakels

     * Amptelike webwerf van die Deutsche Bahn AG - Fliegende Züge
     * "Fliegender Hamburger"
     * www.bahnbilder.de - Fotogalery

   Kategorie: Spoorvervoer

