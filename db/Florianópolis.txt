Florianópolis


                                     Florianópolis
                                           Kaart                     Wapen

                                                                      Vlag

                                            Land                  Brasilië
                                       Deelstaat            Santa Catarina
                                      Koördinate        27°35' S, 48°32' W
                                        Stigting             23 Maart 1726
                                      Oppervlak:
                                        - Totaal             433,317 vk km
                               Hoogte bo seevlak                       0 m
                                      Bevolking:
                                 - Totaal (2006)                   406 564
                 - Metropolitaanse gebied (2006)                   764 492
                            - Bevolkingsdigtheid               938,3/vk km
                                         Tydsone                    UTC -3
                                    Burgemeester Dario Elias Berger (PSDB)
                               Amptelike Webwerf      Prefeitura Municipal

   'n Nagtelike uitsig oor die Hercílio Luz-brug
   'n Nagtelike uitsig oor die Hercílio Luz-brug

   Florianópolis (wat in die Brasiliaanse omgangstaal ook as Floripa
   bekend staan) is die hoofstad van die Suid-Brasiliaanse deelstaat Santa
   Catarina met 'n oppervlak van 433 vierkante kilometer en 406 564
   inwoners (2006). Dit is naas Vitória en São Luís een van drie
   administratiewe hoofstede in Brasilië wat op eilande geleë is.
   Florianópolis lê gedeeltelik op die hoofeiland Santa Catarina, die
   vasteland en die omliggende eilande. Die metropolitaanse gebied van
   Florianópolis het 764 492 inwoners.

   Die stad word omring deur kleiner eilande, waarop tydens die 17de eeu
   forte opgerig is om skepe te beskerm. Die meerderheid van die bevolking
   woon in die noordelike helfte van die eiland Santa Catarina, terwyl die
   suidelike gedeelte meer geïsoleer en minder ontwikkel is.

   Alhoewel die eerste setlaars van die Portugese Asore-eilandgroep gekom
   het, toon Florianópolis net soos die res van die staat Santa Catarina
   sterk Italiaanse en Duitse invloede. Die stad is vandag danksy die
   buitengewone ligging en die pragtige sandstrande 'n gewilde bestemming
   vir toeriste uit die Suid-Amerikaanse buurlande. Die internasionale
   Hercílio Luz-lughawe verbind Florianópolis met Brasiliaanse en
   internasionale bestemmings.

[wysig] Naamgewing en geskiedenis

   Desterro teen die middel van die 19de eeu (skildery deur Victor
   Meirelles)
   Desterro teen die middel van die 19de eeu (skildery deur Victor
   Meirelles)

   Die oorspronklike bewoners van die gebied, die Carijós-Indiane, het na
   die stad as Meiembipe (letterlik "die gebergte langs die see") verwys.
   In 1675 is die eerste Europese nedersetting deur Portugese setlaars
   onder die leiding van die bandeirante Francisco Dias Velho, 'n boorling
   van São Paulo, as Nossa Senhora do Desterro gestig.

   Die naam is later dikwels verkort tot Desterro. Die stigting was veral
   daarop gemik om die suide van die Portugese kolonie teen Spaanse
   aanvalle te beskerm en die kolonisasie van die gebied te bevorder.

   In die 18de eeu het talle immigrante van die Asore-eilandgroep hulle in
   die omgewing gevestig, en hulle tipiese vissersbote, volkspele,
   kantwerksters, kookkuns en koloniale argitektuur is nog steeds
   kenmerkend vir die gebied.

   In 1893 is die stad ter ere van die eerste Brasiliaanse vise-president
   en latere tweede staatspresident Floriano Vieira Peixoto (1839-1895)
   Florianópolis genoem.

[wysig] Vervoer en toerisme

   Die federale grootpad (rodovia federal) BR 101, een van Brasilië se
   hoofpaaie met 'n totale lengte van meer as 4 500 kilometer, loop in
   noord-suidelike rigting deur die voorstede Palhoça en São José, sowat
   twee kilometer wes van Florianópolis se middestad. Vanuit die weste
   kruis die BR 282 die BR 101 en verbind die metropolitaanse gebied met
   ander dele van Santa Catarina.
   Die Ponte da Lagoa
   Die Ponte da Lagoa

   In die stadsgebied verbind die provinsiale paaie (rodovias estaduais)
   SC 401 tot SC 406 Florianópolis se woonbuurte en voorstede op Santa
   Catarina-eiland met mekaar.

   Twee brûe verbind Santa Catarina-eiland met die vasteland. Die Ponte
   Hercílio Luz is as Brasilië se langste hangbrug (842 meter) in die
   tydperk tussen 1922 en 1926 opgerig. Die brug is 'n nasionale monument
   en word tans gerestoureer. Dit sal op 'n later stadium net vir
   voetgangers en fietsryers toeganklik wees.
   Die sandduine van Joaquina-strand
   Die sandduine van Joaquina-strand

   Die tweede moderne dubbelbrug, die Colombo-Sales-brug met 'n lengte van
   1 330 meter, wat net vir voertuie bestem is, maak deel uit van die
   hoofpad BR 282 en beskik oor ses lane.

   Florianópolis se internasionale lughawe, die Aeroporto Hercílio Luz op
   Santa Catarina-eiland, lê sowat twaalf kilometer van die stadsentrum af
   en verbind die stad met die metropole in die suide en suid-ooste van
   die land (onder meer São Paulo en Porto Alegre) en die hoofstede van
   die buurlande Argentinië (Buenos Aires) en Uruguay (Montevideo).

   Die eiland Santa Catarina, wat vroeër deur 'n oorwegend landelike
   struktuur gekenmerk was, het sanksy die invloed van die massatoerisme
   duidelik begin verander. Sy meer as veertig strande, waaronder rustige
   baie soos Praia dos Ingleses en die Praia da Joaquina aan die
   Atlantiese kant van die eiland, wat met sy branders
   watersportgeesdriftiges lok, maak van die eiland 'n gewilde
   toeristebestemming. In die hoofseisoen van Desember tot Februarie groei
   die inwonertal danksy die Brasiliaanse, Argentynse en Uruguaanse
   toeriste tot meer as een miljoen.

[wysig] Besienswaardighede

   'n Panoramiese uitsig oor Florianópolis, soos gesien vanaf die
   bergspits Morro da Cruz
   'n Panoramiese uitsig oor Florianópolis, soos gesien vanaf die
   bergspits Morro da Cruz
   Die Hercílio Luz-brug teen sononder
   Die Hercílio Luz-brug teen sononder

   Die Praça 15 de Novembro, 'n plein in die middestad van Florianópolis,
   staan bekend vir die folkloristiese tonele, wat as mosaïeke in sy
   plaveisel ingewerk is, en 'n ou vyeboom, die simbool van die stad. Hier
   lê ook die monument vir die gesneuweldes van die Paraguyaanse Oorlog.

   Aan die noordelike kant van die plein lê die ou goewerneurspaleis, die
   Palácio Cruz e Souza uit die 18de eeu, wat nou die Museu Histórico
   huisves en onder meer historiese meubels vertoon, en die Catedral
   Metropolitana, wat in die tydperk tussen 1753 en 1773 opgerig is.

   Die Rua Victor Meirelles loop in suidelike rigting vanaf die plein.
   Hier lê onder meer die geboortehuis van die gelyknamige bekende
   skilder.

   Die bergspits Morro da Cruz met sy twee televisietorings bied 'n
   pragtige uitsig oor die eiland Santa Catarina en die brûe, wat dit met
   die vasteland verbind.
   Hoofstede van Brasilië Brasilië Drapeau du Brésil

   Aracaju | Belém | Belo Horizonte | Boa Vista | Brasília | Campo Grande
   | Cuiabá | Curitiba | Florianópolis | Fortaleza | Goiânia | João Pessoa
   | Macapá | Maceió | Manaus | Natal | Palmas | Porto Alegre | Porto
   Velho | Recife | Rio Branco | Rio de Janeiro | Salvador | São Paulo |
   São Luís | Teresina | Vitória
   Kategorieë: Stede in Brasilië • Santa Catarina

