Flytoget


   'n Flytoget-hoëspoedtrein in Oslo se hoofstasie
   'n Flytoget-hoëspoedtrein in Oslo se hoofstasie

   Flytoget (Afrikaans: "Lughawe-sneltrein") is 'n hoëspoedtreindiens wat
   die Oslo-lughawe in Gardermoen met die Noorse hoofstad Oslo verbind.
   Die treindiens word deur die maatskappy Flytoget AS op die
   Gardermobanen-hoëspoedtrajek bedryf. Treine bereik 'n maksimale
   snelheid van 210 kilometer per uur sodat die reistyd tussen Oslo se
   hoofstasie (Oslo Sentralstasjon, Oslo S) en die lughawe tot 19 minute
   verkort word. Treine vertrek op werkdae elke tien minute (behalwe vir
   Saterdae wanneer treine slegs elke twintig minute vertrek).

   Die hoëspoedtreindiens is in 1998 ingestel nadat Oslo se internasionale
   lughawe vanuit Fornebu na Gardermoen, 'n landelike gebied noord van die
   stad, verskuif is. Dit is tans die enigste hoëspoedtreindiens in die
   land.

   Sowat die helfte van die treine loop sonder om te stop tussen die
   lughawe en Oslo S, terwyl die ander treine ook voorstede in die ooste
   en weste van Oslo op die spoorlyn Gardermoen - Lillestrøm - Oslo S -
   Nationalteateret - Skøyen - Lysaker - Sandvika - Asker bedien. Sowat 'n
   derde van alle passasiers van Oslo-lughawe ry op die Flytoget-treine,
   en die treindiens het sodoende die grootste markaandeel van alle
   lughawe-treine ter wêreld. Die treinvloot bestaan uit 16 BM71
   elektriese eenhede wat deur Adtranz (tans 'n dogtermaatskappy van die
   Kanadese vervaardiger Bombardier) gebou is.

[wysig] Geskiedenis

   'n Flytoget-trein in die Nationalteateret-stasie
   'n Flytoget-trein in die Nationalteateret-stasie

   Toe die Noorse parlement, die Stortinget, in 1992 die besluit geneem
   het om 'n nuwe lughawe in Gardermoen te bou het hulle hul ten gunste
   van treine as die hoofsaaklike vervoermiddel uitgespreek en sodoende
   die bou van nuwe hoëspoedtrajekte en -treine asook die integrasie van
   die lughae se stasie in die hoofterminaalgebou bevorder.

   Boubedrywighede het in 1994 begin en was in 1999 voltooi. 66 kilometer
   se nuwe hoëspoedspoorweë is gebou waarvan 13,8 kilometer deur die
   Romeriksporten-tonnel loop. In 1997 is naas ander tegniese probleme
   lekkasies in die tonnel ontdek sodat die projek vertraag is en koste
   gestyg het.

   Op 8 Oktober 1998 is die Oslo-lughawe in Gardermoen (OSL) saam met 'n
   gedeelte van die trajek noord van Lillestrøm ingewy, maar die
   Lughawe-sneltrein was gedwing om verby Romeriksporten te ry. Die
   treindiens is eers met die tonnel se inwyding op 22 Augustus volledig
   in bedryf gestel.

   Die treindiens is oorspronklik deur die maatskappy NSB Gardermobanen AS
   bedryf, 'n dogtermaatskappy van die Noorse Spoorweë (Norges
   Statsbaner). In 2001 is die maatskappy egter deur die Noorse
   Departement van Handel oorgeneem, en die naam is gewysig tot Flytoget
   AS.

[wysig] Eksterne skakels

     * Die amptelike webwerf van Flytoget

   TGV                          Hoësnelheidstreine
       Acela Express | Aérotrain | AGV | AVE | Eurostar | Eurostar Italia |
       Flytoget | InterCityExpress | JR-Maglev MLX01 | Magneetsweeftreine |
                      Pendolino | Shinkansen | TGV | Thalys |
                         Treno Alta Velocità | Transrapid

   Kategorieë: Spoorvervoer • Noorweë

