Formule Een


   Die logo van Formule Een
   Die logo van Formule Een

   Formule Een, dikwels afgekort tot F1 en ook bekend as Grand Prix
   wedrenne, is die hoogste enkel sitplek (oopwiel) motorwedren klas. Dit
   is 'n internasionale sport, wat jaarlikse wêreld bestuurders- en
   vervaardigerskampioenskappe insluit. Menige beskou dit as die toppunt
   van motorwedrenne; dit is dié duurste sport in die wêreld, met die
   gemiddelde spanbegrotings in die orde van honderde miljoene VSA
   dollars. Dit is gebaseer rondom 'n reeks wedrenne (18 in 2004), bekend
   as grand prix, op pasgemaakte bane of afgebakende strate.

   Die sport is tradisioneel in Europa gesentreer, wat ongetwyfeld nog
   steeds sy leiersmark is, maar wedrenne is ook al gehou in die Amerikas,
   Afrika, Asië en Australië. Nuwe wedrenne in Barein, Maleisië, Sjina en
   een wat beplan word in Turkye het die sport se internasionale karakter
   en beeld verder versterk.

   Die sport word beheer deur die FIA, Fédération Internationale de
   l'Automobile, wat op sy beurt hoofsaaklik bevorder en beheer word deur
   Bernie Ecclestone. Vanaf 2010 sal deelnemers in Formule Een met
   hibriedmotors jaag.^[verwysing benodig] Die idee is deur Max Mosley
   uitgebring, maar het weerstand van Bernie Ecclestone gekry.

   Inhoud

        * 1 Geskiedenis
        * 2 Die Motors
        * 3 Wedrenne en Strategie
        * 4 Renjaers en vervaardigers
        * 5 Grands Prix
        * 6 Renbane
        * 7 Mense
        * 8 Eksterne skakels

[wysig] Geskiedenis

   Juan Manuel Fangio tydens 'n Old timer Grand Prix in 1986.
   Juan Manuel Fangio tydens 'n Old timer Grand Prix in 1986.

   Hoof Artikel: Geskiedenis van Formule Een
   Sien Grand Prix motorwedrenne vir die Geskiedenis wat 1950 voorafgaan.
   Geskiedkundig het die Formule Een reeks ontwikkel uit die voor-oorlogse
   Europese Grand Prix motorwedrenne van die 1920s en die 1930s. Verskeie
   Europese wedren organisasies het die reëls neergelê vir 'n
   Wêreldkampioenskap voor die uitbreek van die Tweede Wêreldoorlog, maar
   as gevolg van die staking van wedrenne tydens die oorlog, is die
   bestuurderswêreldkampioenskap eers in 1950 geformaliseer; 'n
   kampioenskap vir vervaardigers het gevolg in 1958. Nie kampioenskap
   Formule Een wedrenne is vir baie jare oral oor die wêreld gehou, maar
   as gevolg van die toenemende kostes en dalende belangstelling is die
   laaste van hierdie wedrenne in die vroeë 1980s gestaak.
   Stirling Moss by Monaco Grand Prix in 1960
   Stirling Moss by Monaco Grand Prix in 1960

   Giuseppe Farina het die eerste Wêreldkampioenskapwedren gewen tydens
   die 1950 Britse Grand Prix te Silverstone, en het voortgegaan om die
   eerste Wêreldkampioenskap in sy Alfa Romeo te wen, net 'n kortkoppie
   voor sy spanmaat Juan Manuel Fangio. Fangio het die titel in 1951
   verower; Alberto Ascari het die volgende twee kampioenskappe verower in
   Ferrari motors, maar Fangio het toe daarna vier opeenvolgende
   kampioenskappe gewen vanaf 1954 tot en met 1957. Alhoewel Stirling Moss
   gereeld met hom kon kompeteer, is Fangio egter die persoon wat onthou
   sal word as die een wat Formule Een se eerste dekade gedomineer het.

   Die eerste groot tegnologiese ontwikkeling, Cooper se bekendstelling
   van middel gemonteerde enjins, het ook in die 1950s geskied; Jack
   Brabham, die kampioen van 1959 en 1960 het die meerderwaardigheid van
   die nuwe ontwerp bewys. Dit het spoedig daartoe gelei dat die voorlangs
   gemonteerde enjin permanent hiermee vervang is.

   Die eerste Britse Wêreldkampioen was Mike Hawthorn, wat 'n Ferrari
   bestuur het om die titel in 1958 te verower; toe Colin Chapman F1
   betree het as 'n onderstel ontwerper en later as die stigter van Lotus,
   het die Britte die veld vir die volgende dekade gedomineer. Tussen Jim
   Clark, Jackie Stewart, Jack Brabham,Graham Hill en Denny Hulme het
   Britse spanne twaalf bestuurders- en vervaardigers-wêreldkampioenskappe
   verower tussen die jare 1962 en 1973.

   In 1962 het die Lotus span die Lotus 25 ingeskryf wat 'n aluminium
   plaat onderstel (bekend as 'n skulpromp) eerder as die tradisionele
   buis-onderstel gebruik het. Dit het later geblyk om die grootste
   tegnologiese deurbraak te wees na die bekendstelling van die agterlangs
   gemonteerde enjins.

   In 1968 het Lotus borgskappe aan die sport bekend gestel deur die vorm
   van 'n Goue Blaar (kenteken van die Imperial Tobacco maatskappy), op
   hulle motors te laat aanbring. Borgskappe het sedertien by verre die
   grootste bron van inkomste vir die spanne geword. Sigaret vervaardigers
   bly tot vandag toe nog 'n groot bron van finansiering vir Formule Een.

   Aerodinamiese drukkrag het stadig 'n al hoe groter en belangriker rol
   in motor ontwerp begin speel vandat die eerste drukvlerk in die laat
   1960s ingespan is. In die laat 1970s het Lotus grondeffek aerodinamika
   bekendgestel wat enorme groot afwaartse drukkrag verskaf het en
   sodoende die draaisnelhede dramaties verhoog het; maar tot Colin
   Chapman se misnoë is dit summier verbied in 1983. 'n Suid-Afrikaner
   Jody Scheckter het in 1979 die kampioenskap in 'n Ferrari verower.

   Die 1980s was die era van die turbo-aanjaer motors wat meer as 'n 1000
   perdekrag (750 kW) kon ontwikkel. Hierdie motors was en is steeds die
   kragtigste renbaan wedrenmotors van alle tye, maar om snelhede te
   beperk is brandstoftenk kapasiteit en aanjaer drukke beperk en
   uiteindelik is turbo-aanjaers finaal verbied in 1989.

   Tydens die vroeë 1990s, het spanne begin om elektroniese
   bestuurshulpmiddele in te span soos onder andere kragstuur, traksie
   beheer, en semi-outomatiese ratkaste. Sommige van die ontwikkelings was
   geleen by die gewone motors van die tyd. Ander innoverings, soos die
   aktiewe onderstel het primêr op die resiesbaan ontwikkel en het later
   hulle pad na die vertoonlokale gevind. Die FIA het vanweë klagtes dat
   tegnologie die uitkoms van die wedrenne bepaal het eerder as die
   bestuurder se vaardigheid, besluit om baie van die hulpmiddele te
   verban in 1994.

   Williams was die mees suksesvolle span in die vroeë tot middel
   negentigers met Nigel Mansell, Alain Prost, Damon Hill en Jacques
   Villeneuve wat kampioenskappe met hulle Renault aangedrewe Williams
   motors losgeslaan het, behalwe vir Michael Schumacher wat met 'n
   Benetton twee kampioenskappe in die tydperk losgeslaan het. Toe
   Williams hulle Renault enjins verloor het in 1998 het McLaren die
   dominerende span geword en het hulle 'n vervaardigerskampioenskap gewen
   terwyl hulle voorste bestuurder Mika Hakkinen twee wêreldkampioenskappe
   gewen het. Michael Schumacher het vanaf 2000 die eerste dekade van die
   nuwe millenium gedomineer saam met die Ferrari span.

   Slegs drie spanne domineer die kampioenskap al vanaf 1984 naamlik
   McLaren, Williams en Ferrari wat buiten twee, al die motors verskaf het
   vir die kampioene. 'n Direkte gevolg van die tegnologiese verbeteringe
   is dat die finansiële las soveel groter geword het en is dit bykans
   onmoontlik vir die kleiner onafhanklike spanne om kompeterend te wees
   en om finansieël lewensvatbaar te bly. Verskeie spanne (onder andere
   Prost en Arrows) moes al om die rede aan die kompetisie ontrek.

   Vanaf 2004 is daar nog tien spanne op die lys, en al maak spanne selde
   ingligting oor hulle begrotings bekend word dit geraam in die honderde
   miljoene VS dollar.

[wysig] Die Motors

   Ralf Schumacher wat vir die Williams span in 2003 bestuur.
   Ralf Schumacher wat vir die Williams span in 2003 bestuur.

   Hoof Artikel: Formule Een motors

   Moderne F1 motors is enkel sitplek, oop kajuit, oop wiel renmotors.
   Hulle moet deur die spanne self vervaardig word en deur 'n 3.0 liter,
   tien silinder natuurlik geaspireerde enjins aangedryf word. Die beste
   enjins se kraglewering word hier om en by 900 perdekrag gereken by
   19000 opm. Ratkaste is hoofsaaklik 7-spoed en semi-outomaties (d.w.s.
   die drywer moet die ratverandering sein aktiveer, die koppelaar,
   versnellerbeheer en verandering van die rat word alles egter
   elektronies beheer);

   Die motors steun swaar op aerodinamika met die gebruik van groot voor
   en agter drukvlerke om ongeveer twee keer soveel drukkrag te skep as
   wat die motor weeg; dus kan 'n F1 motor teoreties maklik onderstebo of
   teen 'n steil helling ry. Die motors word van ultra liggewig
   koolstofvesel vervaardig en gebruik 'n uiters fyn verstelde
   brandstofmengsel wat baie soortgelyk is aan gewone petrol. Gegroefde
   bande vervaardig uit doelgemaakte verbindings om maksimum klouvermoë te
   gee en 'n baie kort leeftyd het, word gebruik.

[wysig] Wedrenne en Strategie

   Hoof Artikel: Formula Een Wedren

   'n Formule Een grand prix vind oor die tydperk van 'n naweek plaas en
   begin met vrye oefeninge op die Vrydag. Twee kwalifiserende rondtes
   vind plaas op die Saterdag, waartydens elke bestuurder aan 'n "Vlieënde
   Ronde" tydtoets op 'n leë baan onderwerp word. Die eerste ronde bepaal
   die volgorde waarvolgens die renjaers die tweede en finale sessie sal
   aandurf (Dit is dikwels voordelig om laaste te gaan aangesien die baan
   geneig is om vinniger te wees soos rubber neergelê word en daar is
   natuurlik ook die voordeel dat die mikpunt bekend is). Die tweede
   rondte bepaal dan die wegspring volgorde op die baan. Die reëls vir die
   2004 seisoen bepaal verder dat die span nie aan die motor (insluitende
   brandstofvlakke) mag verstel na die voltooiïng van die finale
   kwalifiserende rondte en die aanvang van die wedren op die Sondag nie
   (Parc Fermè).

   Elke span kan twee inskrywings doen en al was dit algemeen in die vroeë
   verlede vir motors om nie te kwalifiseer nie, is die kostes en risikos
   vir die spanne te hoog en word kwalifisering nie meer gebruik om te
   bepaal of die motor mag deelneem al dan nie.

   Die wedren begin met 'n opwarm rondte ("parade lap") waarna die motors
   agter die wegspringblokke oplyn in die volgorde waar hulle
   gekwalifiseer het. 'n Stelsel van ligte bo oor die baan word gebruik om
   die wegspring te beheer. Wedrenafstande is so om en by 300 kilometer en
   die wedren se tydsduur word beperk tot twee ure.

   Punte word toegeken aan die top agt renjaers in elke resies en aan hul
   onderskeie spanne. Die wenner van die jaarlike kampioenskap is die
   bestuurder (of dan die span in geval van die vervaardigerskampioenskap)
   met die meeste punte teen die einde van die seisoen.

[wysig] Renjaers en vervaardigers

   Sien Lys van Formule Een vervaardigers vir 'n volledige lys van die
   spanne. Sien Lys van Formule Een renjaers vir 'n lys van renjaers wat
   al aan Formula Een deelgeneem het. Sien Lys van Formule Een Kompioene
   vir 'n volledige lys kampioene.

   'n Uitstaande kenmerk van Formule Een is dat die spanne self die motors
   bou waarin hulle deelneem, anders as die "spesifikasie reekse" soos die
   Indy Racing League en Nascar reekse in die VSA. Gevolglik is die terme
   span en vervaardiger uitruilbaar. F1 se 1950 intreeseisoen het agtien
   spanne gelok om deel te neem, maar vanweë die stygendo kostes het baie
   vinnig uitgetree.

   Ferrari is die enigste span uit die 1950 inskrywings wat nog steeds
   deelneem en in 2004 is daar slegs tien spanne, elk met twee
   inskrywings, oor op die inskrywingslys.

   Die Duitse renjaer Michael Schumacher hou tans nog die rekord vir die
   meeste bestuurderskampioenskappe ooit gewen (Sewe) en Ferrari hou nog
   die rekord vir die meeste vervaardigerskampioenskappe (Veertien).
   Jochen Rindt is die enigste renjaer aan wie die kampioenskap na sy dood
   toegeken is.

   Daar word aan elke kar 'n nommer toegeken. Die vorige jaar se Wêreld
   bestuurderskampioen kry die nommer 1, en sy spanmaat die nommer 2. Die
   ander spanne se nommers word dan toegekan na aanleiding van hulle
   posisie in die voorafgaande jaar se vervaardigerskampioenskap. Die
   nommer 13 word al sedert 1974 nie meer gebruik nie.

[wysig] Grands Prix

   Sien Lys van Formule Een Grand Prixs vir 'n volledige lys van
   Kampioenskap wedrenne.

   Die aantal Grand Prixs wat in 'n seisoen plaasvind het oor die jare
   gevarieer. Slegs sewe wedrenne het in die eerste 1950 seisoen
   plaasgevind; oor die jare het die kalender meer as verdubbel in
   grootte. Die aantal wedrenne na 1980 het min of meer konstant gebly
   rondom sestien tot sewentien, met die grootste aantal wedrenne in 2004
   (agtien).

   Ses van die oorspronklike sewe wedrenne het in Europa plaasgevind met
   die enigste nie-Europese wedren in Amerika Indianapolis 500, wat
   ondanks die poging om Amerikaanse deelnemers te lok, nie 'n sukses was
   nie. Die F1 kampioenskap het stadig uitgebrei na ander nie-Europese
   lande. Argentinië was die eerste Suid-Amerikaanse Grand Prix gasheer in
   1953 en Morokko het die eerste Afrika Grand Prix aangebied in 1958.
   Asië (Japan, 1976) en Oseanië (Australië, 1985) het later ook gevolg.
   Die huidige agtien wedrenne is versprei oor die kontinente van Europa,
   Asië, Australië, Noord-Amerika en Suid-Amerika.

   Tradisioneel bied elke nasie slegs 'n enkele grand prix aan wat dan die
   naam van die land dra. As 'n land egter meer as een wedren aanbied word
   daar ander name aan die wedrenne toegeken. Duitsland, Spanje en
   Brittanje het almal al voorheen twee wedrenne aangebied wat dan bekend
   gestaan het as die Europese Grand Prix.

   Die grand prixs waarvan sommige 'n langer geskiedenis het as die
   Formule Een Wêreldkampioenskap word nie altyd elke jaar by die selfde
   baan gehou nie. Die Britse Grand Prix, het byvoorbeeld gewissel tussen
   Brands Hatch en Silverstone tussen 1963 en 1986. Die enigste wedren wat
   in al die kampioeskapseisoene se kalenders voorkom is die Italiaanse
   Grand Prix wat elke keer op Monza plaasgevind het behalwe in 1980 toe
   dit in Imola plaasgevind het. (In 2004 staan die Imola wedren as die
   San Marino grand prix bekend)

[wysig] Renbane

   Indianapolis Motor Speedway, plek waar die US Grand Prix plaasvind
   Indianapolis Motor Speedway, plek waar die US Grand Prix plaasvind

   Sien Lys van Formule Een renbane vir 'n lys van renbane wat gebruik is.
   Die meeste renbane in gebruik vandag is spesifiek vir die kompetiese
   gebou. Die enigste suiwer straat renbaan is die Circuit de Monaco wat
   vir die Monaco Grand Prix gebruik word. Van die ander bane is ook
   geheel of gedeeltelik op publieke paaie uitgelê, soos byvoorbeeld die
   bane van Spa-Francorchamps of Montréal. Die glansrykheid van die Monaco
   GP bly een van die belangrikste redes waarom die baan steeds in gebruik
   is al voldoen die baan streng gesproke nie aan die veiligheidsvereistes
   wat op ander bane van toepassing gemaak word nie. Die voormalige
   wêreldkampioen Nelson Piquet het in sy bekende kommentaar gesê dat om
   in Monaco te jaag dieselfde is as om met 'n helikopter in jou sitkamer
   rond te vlieg.

   Na die dood van Ayrton Senna en Roland Ratzenberger gedurende die 1994
   seisoen het die FIA hoër veiligheidstandaarde vereis; moderne Formula
   Een bane bevat afloopareas en bandversperrings om die gevaar van
   beserings tydens ongelukke te voorkom.

   'n Tipiese baan bevat normaalweg 'n strook reguit pad waar die
   wenstreep en wegspringblokke is. Die kuipe waar die bestuurders stop
   vir brandstof en om bande te ruil gedurende die wedren en waar die
   spanne aan die motors werk voor die aanvang van die resies, is
   normaalweg reg langs die wegspringblokke. Die uitleg van die bane
   varieer baie. Van die draai op die bane het al groot bekendheid verwerf
   soos die hoë-snelheid Eau Rouge by Spa-Francorchamps.

[wysig] Mense

   Hoof Artikel: Lys van mense betrokke by Formule Een Formule Een is al
   die sepie van die sportwêreld genoem: Die eksotiese plekke, groot
   hoeveelhede geld en bekende gesigte betrokke by die "F1 sirkus" verleen
   aan die sport 'n aura van glans wat afwesig is by baie ander
   sportsoorte. Onder die bekendste name in F1 geskiedenis is:
     * Bernie Ecclestone, die biljoenêr, president van Formule Een bestuur
       en bekend as die "F1 Supremo".
     * Max Mosley, president van die Fédération Internationale de
       l'Automobile
     * Jean Marie Balestre, voormalige president van die Fédération
       Internationale de l'Automobile
     * Jean Todt, Ferrari se spanhoof;Flavio Briatore, Renault spanhoof;
       David Richards, BAR spanhoof.
     * Sir Frank Williams en Ron Dennis, respektiewelik die eienaars van
       die Williams and McLaren spanne.
     * Peter Sauber, Eddie Jordan en Paul Stoddart, respektiewelik die
       eienaars van Sauber, Jordan en Minardi
     * Fernando Alonso, 2005, 2006 wêreldkampioen, wat 2002 to 2006 vir
       Renault gery het.
     * Michael Schumacher, sewe keer wêreldkampioen en die mees
       suksesvolste F1 renjaer in die geskiedenis asook die hoogs
       betaaldste sportman op die planeet.
     * Juan Manuel Fangio, voormalige renjaer en vyf keer Wêreldkampioen.
     * Ayrton Senna, Voormalige renjaer en drie keer Wêreldkampioen;
       Brasiliaanse nasionale held wat gesterf het na 'n hoë spoed ongeluk
       by Imola in 1994. Dikwels word na hom verwys as die "Late great
       Ayrton Senna".
     * Niki Lauda, Alain Prost en Jackie Stewart, Wêreldkampioene.
     * Stirling Moss, voormalige renjaer en algemeen beskou as die beste
       renjaer wat nooit die wêreldkampioenskap gewen het nie.
     * Colin Chapman, Lotus stigter; het 'n revolusie in renmotor ontwerp
       ontketen; gesterf te midde van die DeLorean skandaal.
     * ITV F1 kommentators Murray Walker en Martin Brundle, baie bekend
       vir hulle geesdriftige kommentaar en bekende flaters.

[wysig] Eksterne skakels

     * Formula1.com — Amptelike webwerf; kalender, statistieke, volledige
       uitslae van wedrenne sedert 1950, lewendige tydhou tydens GPs en
       nuus
     * Huidige reëls op die webwerf
     * GrandPrix.com — F1 nuus en 'n Grand Prix Ensiklopedie.
     * Fun-1 — Daaglikse satiriese kommentaar oor Formule Een nuus.
     * ITV.com/f1 — Nuus fotos en kommentaar van ITV, F1 se Britse
       kommentators; ook van Matt Bishop en F1 Racing tydskrif.
     * Ab 2010 soll die Formel 1 mit Hybridantrieben fahren (duits)
     * The big green elephant in the corner (engels)
     * Toyota prepare for hybrid F1 — F1 blog from F1Fanatic (engels)

   Kategorieë: Artikels met stellings wat verwysings ontbreek •
   Motorwedrenne • Formule Een

