Fortaleza


                                              Fortaleza
                                            Kaart                    Wapen

                                                                      Vlag

                                             Land                 Brasilië
                                        Deelstaat                    Ceará
                                       Koördinate        3°46' S, 38°35' W
                                         Stigting 13 April 1726 (amptelik)
                                       Oppervlak:
                                         - Totaal                313 vk km
                                Hoogte bo seevlak                     21 m
                                       Bevolking:
                                  - Totaal (2006)                2 416 920
                             - Bevolkingsdigtheid              7 588/vk km
                                          Tydsone                   UTC -3
                                       - Somertyd                   UTC -3
                                   Burgemeesteres      Luizianne Lins (PT)
                                Amptelike Webwerf      fortaleza.ce.gov.br

   Fortaleza (Portugees [foxtaˈlezɐ], letterlik "vesting, fort", amptelik
   Fortaleza de Nossa Senhora da Assunção) is die administratiewe hoofstad
   van die Noordoos-Brasiliaanse deelstaat Ceará met 'n oppervlakte van
   313 vierkante kilometer en 'n bevolking van meer as 3,4 miljoen mense
   in die metropolitaanse gebied. Die stadsgebied word in die noorde deur
   die Atlantiese Oseaan begrens, terwyl die stede Patacuba, Eusébio,
   Maracanaú en Itaitinga ten suide en Caucaia ten weste van Fortaleza
   geleë is. Fortaleza lê tussen twee riviere, die Ceará in die weste en
   die Cocó in die ooste.

   Die bewoners van Fortaleza staan in Brasiliaanse Portugees as
   Fortalezenses bekend. Die stad beskik oor 'n internasionale lughawe,
   Pinto Martinas, wat Fortaleza met ander Brasiliaanse metropole en
   bestemmings in die buiteland verbind. Sy wit strande en polsende
   naglewe het van Fortaleza een van die gewildste bestemmings vir in- en
   uitheemse toeriste gemaak.

   Net soos talle ander Brasiliaanse nedersettings langs die kus was ook
   Fortaleza aanvanklik 'n omstrede stad. Die dorp, waaruit later
   Fortaleza sou ontstaan, het hom sodoende in verskillende tydperke onder
   die oorheersing van Nederlanders, Portugese en die plaaslike
   Tabajara-volk bevind. In 1639 het die Nederlanders onder die bevel van
   Mathias Beck hier 'n fort opgerig wat tot vandag toe in die stadsentrum
   van Fortaleza lê. Nadat die Nederlanders deur 'n Portugese strydmag
   verdryf is, het die nedersetting sy huidige amptelike Portugese naam en
   in 1699 ook stadstatus gekry. In 1823 het Fortaleza die hoofstad van
   Ceará geword en omstreeks 1880 tot 'n beduidende uitvoerhawe vir katoen
   ontwikkel.

   Vandag is Fortaleza met sy uitstekende toerisme-infrastruktuur en
   groeiende nywerheidsektor die ekonomiese sentrum van Noordoos-Brasilië.
   Sy akademiese en navorsingsinstellings, waaronder drie groot
   universiteite en 'n aantal kleiner tersiêre instellings, het onder meer
   die opbou van 'n inligtingstegnologiesektor bevorder wat nou steeds
   meer hoogs gekwalifiseerde spesialiste uit ander dele van die land
   lok.^[1].

[wysig] Verwysings

    1. ^ www.acm.org: 23ste ACM SAC-konferensie in Fortaleza 2008

   Hoofstede van Brasilië Brasilië Drapeau du Brésil

   Aracaju | Belém | Belo Horizonte | Boa Vista | Brasília | Campo Grande
   | Cuiabá | Curitiba | Florianópolis | Fortaleza | Goiânia | João Pessoa
   | Macapá | Maceió | Manaus | Natal | Palmas | Porto Alegre | Porto
   Velho | Recife | Rio Branco | Rio de Janeiro | Salvador | São Paulo |
   São Luís | Teresina | Vitória

   Kategorie: Stede in Brasilië

