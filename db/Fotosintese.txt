Fotosintese


   'n Blaar, die plek waar fotosintese hoofsaaklik in plante plaasvind.
   'n Blaar, die plek waar fotosintese hoofsaaklik in plante plaasvind.

   Fotosintese is 'n belangrike biochemiese proses waarmee plante, alge,
   en sommige bakterieë die energie van sonlig benut om voedsel te
   vervaardig. Die meeste lewende organismes is per slot van rekening
   direk of indirek afhanklik van fotosintese vir hulle voedsel. Dit is
   verantwoordelik vir die vervaardiging van suurstof wat 'n groot deel
   van die aarde se atmosfeer uitmaak. Organismes wat energie omskakel
   deur middel van fotosintese word fototrowe genoem. Daar word geraam dat
   meer as die helfte van alle fotosintese wat op aarde plaasvind nie
   vanaf plante afkomstig is nie maar vanaf bakterieë en alge.

   Inhoud

        * 1 Plantfotosintese
        * 2 Fotosintese in alge en bakterieë
        * 3 Molekulêre vervaardiging
             + 3.1 Lig na chemiese energie
             + 3.2 Z-skema
                  o 3.2.1 Waterfotolise
                  o 3.2.2 Suurstof en fotosintese
                  o 3.2.3 Bakteriese variasies
             + 3.3 Koolstofvaslegging
        * 4 Ontdekking
        * 5 Termodinamika van fotosintese
        * 6 Faktore wat fotosintese beïnvloed
             + 6.1 Ligintensiteit (stralingsdigtheid), golflengte en
               temperatuur
             + 6.2 Koolstofdioksied
             + 6.3 Bykomstige faktore
        * 7 Verwysings
        * 8 Sien ook
        * 9 Eksterne skakels

[wysig] Plantfotosintese

   Plante is foto-outotrowe, wat beteken dat hulle hul voedsel sintetiseer
   vanuit anorganiese verbindings deur gebruik te maak van ligenergie, in
   plaas daarvan om ander organismes te verorber of om op materiaal deur
   hulle vervaardig staat te maak. Hulle moet onderskei word van die
   chemo-outotrowe wat nie op ligenergie staatmaak nie maar die energie
   wat in anorganiese verbindings opgesluit is om hulle voedsel te maak.

   Die energie vir die fotosintese proses is uiteindelik afkomstig vanaf
   die geabsorbeerde fotone en behels 'n reduseermiddel, water in die
   geval van plante met suurstof wat as afvalproduk uitgeskei word. Die
   ligenergie word omgeskakel na chemiese energie in die vorm van ATP en
   NADPH deur gebruik te maak van die lig-afhanklike reaksies waar dit dan
   beskikbaar gemaak word vir die vaslegging van koolstof. Die bekendste
   reaksies gebruik die chemiese energie om koolstofdioksied in
   koolhidrate en ander organiese verbindings vas te lê deur
   lig-afhanklike reaksies. Die oorhoofse chemiese vergelyking vir
   fotosintese in groen plante is:

          n CO[2] + 2n H[2]O + lig energie → (CH[2]O)[n] + n O[2] + n
          H[2]O

   Waar n gedefinieer word na aanleiding van die struktuur van die
   gevolglike koolhidraat. Heksose, suikers en stysel is egter die primêre
   produkte en daarom word die volgende veralgemeende vergelyking gebruik
   om fotosintese voor te stel:

          6 CO[2] + 12 H[2]O + ligenergie → C[6]H[12]O[6] + 6 O[2] + 6
          H[2]O

   Om meer spesifiek te wees het fotosintese reaksies gewoonlik 'n
   intermediêre produk tot gevolg wat daarna na die finale heksose
   koolhidraat produkte omgeskakel word. Hierdie koolhidraatprodukte word
   dan gebruik om ander organiese verbindings te maak, soos die
   boumateriaal sellulose, as voorganger vir lipied- en
   aminosuur-biosintese of as brandstof in selrespirasie. Laasgenoemde
   vind nie net in plante plaas nie maar ook in diere wanneer die energie
   afkomstig vanuit plante deur die voedselketting verwerk word.
   Vereenvoudig gesproke is selrespirasie die teenoorgestelde van
   fotosintese: glukose en ander verbindings word geoksideer om
   koolstofdioksied, water en chemiese energie vry te stel. Die twee
   prosesse vind egter deur verskillende reaksiestappe plaas en in
   verskillende dele van die sel.

   Plante gebruik hoofsaaklik die pigment chlorofil om ligenergie vas te
   lê, wat dan ook die hoofrede is waarom die meeste plante 'n groen kleur
   het. Die werking van chlorofil word ondersteun deur ander bykomende
   pigmente soos karotenoïede en xantofille. Beide chlorofil en bykomende
   pigmente is geleë in organelle (kompartemente in die sel) wat
   chloroplaste genoem word. Alhoewel alle selle in die groen dele van
   plante chloroplaste bevat word die meeste energie in die blare
   omgeskakel. Die sell in die binneste weefsels van 'n blaar, wat die
   mesofiel genoem word, bevat ongeveer 'n halfmiljoen chloroplaste vir
   elke vierkante millimeter van 'n blaaroppervlak. Die oppervlak van 'n
   blaar word eenvormig bedek met 'n waterbestande wasagtige kutikula wat
   die blaar teen oormatige verdamping van water beskerm en ook die
   absorpsie van ultraviolet of blou lig verhinder om oorverhitting teen
   te werk. Die deursigtige kleurlose epidermis laat lig deur die palisade
   mesofilselle waar die meeste fotosintese dan plaasvind.

[wysig] Fotosintese in alge en bakterieë

   Alge wissel vanaf veelsellige vorms soos kelp tot mikroskopiese
   enkelsellige organismes. Alhoewel hulle nie so kompleks is soos plante
   op land nie vind fotosintese op dieselfde manier in hulle plaas. Soos
   plante het alge ook chloroplaste en chlorofil, maar bevat hulle ook
   ander bykomstige pigmente wat 'n wye verskeidenheid kleure aan hulle
   verleen. Alle alge vervaardig suurstof en vele is outotrofies. Sommiges
   is egter heterotrofies, en maak ook staat op materiale wat deur ander
   organismes vervaardig is.

   Fotosintetiese bakterieë bevat nie chloroplaste nie. In plaas daarvan
   vind fotosintese direk aan die binnekant van die sel plaas. Die
   sianobakterieë bevat chlorofil en suurstof op dieselfde wyse as
   chloroplaste en daar word gereken dat chloroplaste waarskynlik ontstaan
   het vanuit die sianobakterieë deur endosimbiose. Die ander
   fotosintetiese bakterieë bevat 'n verskeidenheid pigmente, wat
   bakteriochlorofil genoem word en vervaardig nie suurstof nie.

[wysig] Molekulêre vervaardiging

[wysig] Lig na chemiese energie

   'n Fotostelsel: 'n Tros ligversamelende fotosintetiese pigmente in 'n
   chloroplaste tikaloïede membraan
   'n Fotostelsel: 'n Tros ligversamelende fotosintetiese pigmente in 'n
   chloroplaste tikaloïede membraan
   Die 'Z-skema' van elektronvloei in lig-afhanklike reaksies
   Die 'Z-skema' van elektronvloei in lig-afhanklike reaksies

   Die ligenergie word omgeskakel na chemiese energie deur van
   lig-afhanklike reaksies gebruik te maak. Die produkte van die reaksies
   is ATP deur fotofosforilasie en NADPH
   (nikotienadeniendinukleotiedfosfaat) vanuit fotoreduksie. Beide word
   dan as energiebron benut vir die lig-onafhanklike reaksies.

[wysig] Z-skema

   In plante vind die lig-afhanklike reaksies in die tikaloïedmembrane van
   die chloroplaste plaas en word die ligenergie gebruik om ATP en NADPH
   te sintetiseer. Die fotone word vasgevang in die antennakomplekse van
   fotosisteem I en II deur chlorofil en bykomstige pigmente (sien diagram
   regs). Wanneer 'n chlorofil a molekule by 'n fotosisteem se
   reaksiepunt, energie absorbeer word 'n elektron opgewek en oorgedra na
   'n ander elektronontvanger-molekule deur middel van 'n proses wat
   fotogeïnduseerde ladingskeiding genoem word. Hierdie elektrone word
   vervoer deur 'n elektronoordragketting wat eerstens 'n chemiese
   osmotiese potensiaal oor die membraan daarstel, die sogenaamde
   “Z-Skema” wat in die diagram aangetoon word. 'n ATP sintase ensiem
   gebruik hierdie chemiese osmotiese potensiaal om die ATP te maak tydens
   die fotofosforilasie terwyl NADPH 'n produk is van die terminale
   redoksreaksie in die Z-skema.

[wysig] Waterfotolise

   Die NADPH is die hoof reduseermiddel in chloroplaste, wat 'n bron van
   energieke elektrone aan ander reaksies verskaf. Die vervaardiging
   daarvan laat chlorofil met 'n tekort aan elektrone (geoksideer), wat
   dan weer deur 'n ander reduseermiddel vervang moet word. Die opgewekte
   elektrone wat vanaf die chlorofil verlore gaan in fotosisteem I word
   vervang vanaf die elektronvervoerketting deur plastosianien. Aangesien
   fotosisteem II die eerste stappe van die Z-skema insluit, word 'n
   eksterne bron van elektrone benodig om die geoksideerde chlorofil a
   molekules te reduseer. Hierdie rol word deur water vervul tydens 'n
   reaksie wat bekend staan as fotolise en het die splitsing van water tot
   gevolg om elektrone, suurstof en waterstofione te lewer. Fotosisteem II
   is die enigste bekende biologiese ensiem wat hierdie oksidasie van
   water bewerkstellig. Aanvanklik dra die waterstofione vanaf die
   fotolise by tot die chemiese osmotiese potensiaal maar uiteindelik bind
   hulle aan die waterstofdraermolekule NADP^+ om NADPH te vorm. Suurstof
   is 'n afvalproduk van fotosintese maar speel 'n belangrike rol in die
   selrespirasie van die oorgrote meerderheid lewende organismes.

[wysig] Suurstof en fotosintese

   Met betrekking tot suurstof en fotosintese bestaan daar twee belangrike
   begrippe.
     * Plant- en algselle gebruik ook suurstof vir selrespirasie, maar
       lewer egter 'n netto oormaat suurstof aangesien hulle meer
       vervaardig as wat hulle gebruik.
     * Suurstof is 'n produk van die fotolise reaksie en nie van die
       vaslegging van koolstofdioksied tydens lig-afhanklike reaksies nie.
       Gevolglik is die bron van die suurstof tydens fotosintese water en
       NIE koolstofdioksied nie.

[wysig] Bakteriese variasies

   Die begrip dat suurstofproduksie nie direk met die vaslegging van
   koolstofdioksied verband hou nie is eerste deur Cornelis Bernadus van
   Neil, wat fotosintetiese bakterieë bestudeer het, in die 1930s
   voorgestel. Behalwe vir die sianobakterieë het bakterieë net een
   fotosisteem en gebruik ander reduseermiddels as water. Hulle kry hulle
   elektrone vanaf 'n verskeidenheid anorganiese chemikalieë wat sulfiede
   of waterstof insluit, dus word suurstof nie by die meerherheid
   fotosintetiese bakterieë vervaardig nie.

   Ander, soos die halofiele ('n Archeae) produseer sogenaamde pers
   membrane waar die bakteriorodopsien die lig kan versamel en energie kan
   omskakel. Die persmembrane was een van die eerste wat gebruik is om die
   chemiese osmotiese teorie te demonstreer: lig tref die membrane en die
   pH van die oplossing wat die pers membrane bevat het, het geval soos
   die protone deur die membraan uitgeskei is.

[wysig] Koolstofvaslegging

   Die vaslegging van koolstofdioksied is 'n lig-afhanklike proses waarin
   koolstofdioksied met 'n vyf-koolstofsuiker, ribulosebifosfaat (RuBP),
   om twee molekules van 'n drie-koolstofverbinding, gliseraat 3-fosfaat
   (GP). Hierdie verbinding staan ook bekend as 3-fosfogliseraat (PGA).
   GP, in die teenwoordigheid van ATP en NADPH vanuit die lig-afhanklike
   stappe word gereduseer na gliseraldehied 3-fosfaat (G3P). Hierdie
   produk ook na verwys as 3-fosfogliseraldehied (PGAL) of selfs as triose
   fosfaat (a drie-koolstofsuiker). Hierdie is die punt waar koolhidrate
   gevorm word tydens fotosintese. Sommige van die triose fosfate
   kondenseer om heksose-fosfate, sukrose, stysel en sellulose te vorm of
   word andersins omgeskakel na asetielkoensieme A om aminosure en lipiede
   te vorm. Ander gaan verder om RuBP te hergenereer sodat die proses kan
   voortduur (sien Calvin siklus).

[wysig] Ontdekking

   Al word sommige van die stappe in fotosintese steeds nie volkome
   verstaan nie, is die oorhoofse chemiese vergelyking van fotosintese al
   sedert die 1800s bekend. Jan van Helmont het navorsing oor die proses
   in die middel 1600s begin doen toe hy versigtige metings gedoen het oor
   die massa van die grond wat deur 'n plant gebruik word en die massa van
   die plant self soos dit gegroei het. Nadat hy opgemerk het dat die
   grondmassa baie min verander het, het hy die hipotese voorgestel dat
   die massa van die groeiende plant vanaf die water moes kom, die enigste
   stof wat tot die plant in die pot toegevoeg is. Dit was 'n gedeeltelik
   akkurate hipotese – baie van die massa wat begekom het kom vanaf die
   koolstofdioksied asook de water. Hierdie was egter 'n keerpunt en is
   die idee gevestig dat die meeste van die plant se biomassa afkomstig
   was vanuit die insette van fotosintese en nie die grond alleen nie.

   Joseph Priestly, 'n chemikus en prediker, het ontdek dat wanneer hy 'n
   hoeveelheid lug onder 'n omgekeerde fles vasgevang het en 'n kers
   daarin gebrand het, dat die kers vinnig sou uitbrand, lank voordat die
   kerswas verbruik was. Hy het ook ontdek dat 'n muis die lug op
   soortgelyke wyse kon "beskadig". Hy het toe getoon dat die lug wat
   sodoende deur 'n muis of 'n kers "beskadig" is, weer deur 'n plant
   herstel kon word.

   In 1778 het Jan Ingenhousz, 'n dokter verbonde aan die hof van die
   Oostenrykse Keiserin, Priestly se eksperimente herhaal. Hy het ontdek
   dat dit die invloed van die son en lig op die plant was wat veroorsaak
   het dat 'n muis onder die omstandighede gered kon word.

   In 1796 het Jean Senebier, 'n Franse pastoor, getoon dat CO[2] die
   "beskadiging" van die lug veroorsaak het en dat dit deur plante
   opgeneem is tydens fotosintese. Kort daarna het Nicholas-Théodore de
   Saussure getoon dat die toename in massa van die plant soos dit groei
   nie alleen deur die opname van CO[2] verduidelik kon word nie maar ook
   deur die insluiting van water. Die basiese reaksie waardeur fotosintese
   gebruik is om voedsel (soos glukose) te vorm is dus toe reeds
   vasgestel.

   Moderne wetenskaplikes bou op die fondasie van kennis wat eeue gelede
   deur daardie wetenskaplikes gelê is en het hulle in staat gestel om
   veel meer te ontdek.

   Cornelius van Niel het deurslaggewende ontdekkings gemaak wat die
   chemie van fotosintese verder toegelig het. Deur die pers
   swaelbakterieë en groenbakterieë te bestudeer was hy die eerste
   wetenskaplike om te toon dat fotosintese 'n lig-afhanklike redoks
   reaksie was waarin waterstof koolstofdioksied reduseer.

   Verder eksperimente om te bewys dat die suurstof wat vrygestel word
   tydens fotosintese van groen plante van water afkomstig was is deur
   Robert Hill in 1937 en 1939 gedoen. Hy het getoon dat geïsoleerde
   chloroplast suurstof afgegee het in die teenwoordigheid van
   onnatuurlike reduseermiddels soos ysteroksalaat, ystersianied of
   benzokinoon na blootstelling aan lig. Die Hill reaksie is as volg:

          2 H[2]O + 2 A + (lig, chloroplast) → 2 AH[2] + O[2]

   waar A die elektronontvanger is. Dus word die elektronontvanger in lig
   gereduseer met die gepaardgaande vrystelling van suurstof.

   Samuel Ruben en Martin Camen het radio-aktiewe isotope gebruik om te
   bepaal dat die suurstof wat vrygestel is tydens fotosintese vanaf die
   water afkomstig was.

   Melvin Calvin en sy vennoot Benson was in staat om elke stadium van die
   donker of lig-onafhanklike fases van fotosintese uit te pluis en die
   donker-reaksies staan bekend as die Calvin siklus.

   'n Nobelpryswenner, Rudolph A. Marcus, het die belangrikheid en funksie
   van die elektronvervoerketting ontdek.

[wysig] Termodinamika van fotosintese

   Fotosintese is 'n fisiologiese verskynsel waar sonenergie na
   fotochemiese-energie omgeskakel word. Hierdie fisiologiese verskynsel
   kan termodinamies beskryf word in terme van die veranderinge in
   energie, entropie en vrye energie. Die termodinamika van fotosintese
   behels die omsetting van ligenergie om 'n entropie verandering teweeg
   te bring om sodoende 'n bruikbare bron van energie vir die plant te
   verskaf.

   Die volgende chemiese vergelyking som die produkte en reaktante van
   fotosintese in tipiese groen fotosinterende plante op:

   CO[2] + H[2]O → O[2] + (CH[2]O) + 112 kcal/mol CO[2]

   Vrye energiebronne op aarde kan afkomstig wees vanaf lig vanaf die son
   of dit kan aardgebonde bronne soos vulkane, warmbronne en die
   radio-aktiewe straling vanaf sekere elemente wees. Sigbare lig, wat
   deur groen plante vir fotosintese aangewend word, het die opwekking van
   elektrone in seker stowwe wat pigmente genoem word tot gevolg. Die
   Chlofil a pigment byvoorbeeld dien as 'n katalis wat sonenergie na
   fotochemiese energie omskakel wat noodsaaklik is vir fotosintese.

   Die teenwoordigheid van sonenergie op die aardoppervlak verskaf aan
   plante 'n bruikbare bron van energie, wat die vrye energie (G) van die
   stelsel genoem word. Termiese energie is egter nie volledig
   omskakelbaar nie wat beteken dat uit die aard van die sonenergie daar
   beperkte vorme is wat deur die plant benut kan word. Dit hou verband
   met die gevolgtrekkings uit die werk wat deur Josiah Willard Gibbs
   gedoen is: naamlik dat die verandering in vrye energie (Δ[r]G) verband
   hou met beide die veranderinge in entropie (Δ[r]S) en die verandering
   in entalpie (Δ[r]H) van die stelsel en word wiskundig as volg
   uitgedruk:

   Gibbs vrye energie vergelyking: Δ[r]G = Δ[r]H – TΔ[r]S

   Eksperimente het in die verlede aangetoon dat die totale energie wat
   deur fotosintese geproduseer word 112 kcal/mol is. Die vrye energie van
   die lig was egter 120 kcal/mol. 'n Totale verlies van 8 kcal/mol kon
   toegeskryf word aan die entropieverandering soos beskryf deur die Gibbs
   vergelyking. Met ander woorde aangesien die bruikbare energie van die
   stelsel direk verwant is aan die entropie en temperatuur van die
   stelsel, is die beskikbare hoeveelheid termiese energie vir omskakeling
   na bruikbare energievorme (wat meganiese en chemiese energie insluit)
   kleiner. Die begrip hou verband met die tweede wet van termodinamika in
   die sin dat 'n toename in entropie noodwendig met die omskakeling van
   ligenergie na die chemiese energie in die plant gepaard moet gaan.

[wysig] Faktore wat fotosintese beïnvloed

   Daar is drie hoof faktore wat fotosintese beïnvloed. Die drie
   vernaamstes hiervan is:
     * Stralingsdigtheid en golflengte van die lig.
     * Koolstofdioksied konsentrasie
     * Temperatuur

[wysig] Ligintensiteit (stralingsdigtheid), golflengte en temperatuur

   In die vroeë 1900's het F.F. Blackman die impak van lig intensiteit
   (stralingsdighteid) en temperatuur op die snelheid van die fotosintese
   reaksie bestudeer. By konstante temperature neem die reaksie aanvanklik
   toe soos die stralingsdigtheid toeneem. By hoër stralingsdigthede
   bereik die snelheid van fotosintese egter 'n plato. Die effek van
   temperatuur op die snelheid van fotosintese teen 'n konstante
   stralingsdigtheid word deur die beeld hier links geïllustreer. Teen hoë
   stralingsdigtheid neem die snelheid oor 'n beperkte gebied toe met 'n
   styging in die temperatuur. By lae stralingsdigthede het 'n styging in
   die temperatuur min invloed op die snelheid van die fotosintese
   reaksie. Hierdie twee eksperimente illustreer belangrike punte:
   eerstens, is dit uit navorsing bekend dat fotochemiese reaksies oor die
   algemeen nie deur temperatuur beïnvloed word nie. Hierdie eksperimente
   toon egter duidelik dat temperatuur wel die snelheid van fotosintese
   beïnvloed, wat beteken dat totale reaksie uit twee verskillende
   reaksiestappe bestaan naamlik die lig-afhanklike 'fotochemiese'
   reaksiestap en die lig-onafhanklike, temperatuur-afhanklike stap.
   Tweedens het Blackman se eksperimente die begrip van beperkende faktore
   geïllustreer. 'n Beperkende faktor is die golflengte van lig.
   Sianobakterieë wat etlike meters onder die water woon kan nie die
   golflengtes ontvang wat nodig is om fotogeïnduseerde ladingskeidings
   soos in konvensionele fotosintetiese reaksies te veroorsaak nie. Om
   hierdie probleem te oorkom het hulle 'n reeks proteïene met
   verskillende fluoreserende pigmente rondom die reaksiepunte. Hierdie
   eenheid word 'n fikobilisoom genoem.

[wysig] Koolstofdioksied

   Soos koolstofdioksiedkonsentrasies styg, styg die tempo waarteen
   suikers deur die lig-onafhanklike reaksies gemaak word totdat ander
   beperkende faktore intree. Een rede hiervoor is dat RuBisCO, die ensiem
   wat koolstofdioksied vaslê tydens die lig-afhanklike reaksies, 'n
   bindingsaffiniteit het vir beide koolstofdioksied en suurstof. Dus sal
   'n toename in die koolstofdioksiedkonsentrasie die waarskynlikheid
   verhoog dat RuBisCO die koolstofdioksied sal vaslê eerder as die
   suurstof.

   'n Verlaagde RuBisCO oksigenase aktiwiteit is voordelig vir plante vir
   verskeie redes.
    1. 'n Produk van oksigenase aktiwiteit is fosfoglikolaat (2
       koolstowwe) in plaas van 3-fosfogliseraat (3 koolstowwe).
       Fosfoglikolaat kan nie deur die Calvin siklus gemetaboliseer worrd
       nie en verteenwoordig dus koolstof wat uit die siklus verlore gaan.
       'n Hoë oksigenase aktiwiteit dreineer dus die suikers wat benodig
       word om ribulose 5-bifosfaat te hersirkuleer en vir die
       voortsetting van die Calvin siklus.
    2. Fosfoglikolaat word vinnig gemetaboliseer na glikolaat wat giftig
       is vir 'n plant teen hoë konsentrasies; dit verhinder fotosintese.
    3. Die herwinning van glikolaat is 'n energie-intensiewe proses wat
       die glikolaat pad volg en het tot gevolg dat slegs 75% van die
       koolstof na die Calvin siklus teruggestuur word as
       3-fosfoglikogliseraat.

                'n Hoogs vereenvoudigde opsomming hiervan is:

                      2 glikolaat + ATP → 3-fosfogliseraat +
                      koolstofdioksied + ADP +NH[3]

   Die herwinnigsproses vir die produkte van RuBisCO oksigenase aktiwiteit
   staan meer algemeen bekend as fotorespirasie aangesien dit gekenmerk
   word deur lig-afhanklike suurstof verbruik en die vrystelling van
   koolstofdioksied.

[wysig] Bykomstige faktore

   Ander faktore wat die fotosintese reaksie beïnvloed is:
     * Die hoeveelheid water
     * Blaarvorm
     * Stikstof inhoud van die blaar
     * Molekulêre draers soos NADP en FAD

[wysig] Verwysings

     * Govindjee. Bioenergetics of Photosynthesis. New York: Academic
       Press, 1975.
     * Gregory, R.P.F. Biochemistry of Photosynthesis. Belfast:
       Universities Press, 1971.
     * Rabinowitch, Eugene and Govindjee. Photosynthesis. New York: John
       Wiley & Sons, Inc., 1969.

[wysig] Sien ook

     * Kunsmatige fotosintese
     * Calvin siklus
     * Selrespirasie

[wysig] Eksterne skakels

     * Metabolism, Cellular Respiration and Photosynthesis - The Virtual
       Library of Biochemistry and Cell Biology
     * Overall examination of Photosynthesis at an intermediate level
     * Overall Energetics of Photosynthesis
     * How does the temperature affect plant's photosynthetic rates?
     * Wat is fotosintese?


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Biochemie

