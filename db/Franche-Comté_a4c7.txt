Franche-Comté


                                                            Franche-Comté

      Logo actuel de la région Franche-Comté Blason de la Franche-Comté
                               Localisation de la Franche-Comté en France
                                                  Départements Doubs (25)
                                                         Haute-Saône (70)
                                                                 Jura (39)
                                                Territoire de Belfort (90)
                                                      Prefektuur Besançon
                                                  Bevolking 1 117 059 inw.
                                                                        ()
                                          Bevolkingsdigtheid 90 inw./vk km
                                                  Oppervlakte 16 202 vk km
                                                         Arrondissemente 8
                                                               Kantons 116
                                                     Munisipaliteite 1 786
                                                             President van
                           Gewestelike Raad Marie-Marguerite Dufay (2008-)

   Franche-Comté (Frankoprovensaals Franche Comtât) is 'n klein (16 202
   km² teenoor die gemiddelde 24 762 km²) administratiewe gewes (Frans:
   région) van Frankryk. Dit verteenwoordig 3% van die Franse grondgebied
   en bevat vier départements: Doubs (25), Haute-Saône (70), Jura (39) en
   Territoire de Belfort (90). Terwyl die eerste drie elkeen in die
   omgewing van 5 000 km² beslaan, is laasgenoemde minder as 600 km² groot
   en verteenwoordig dit die kleinste metropolitaanse département buite
   Parys. Franche-Comté het 1 786 munisipaliteite (Frans: communes)
   waarvan klein dorpies die grootste gedeelte uitmaak..
   Rue du Château Pécauld in Arbois, Jura, Franche-Comté
   Rue du Château Pécauld in Arbois, Jura, Franche-Comté

   Besançon, die streekshoofstad is 405 km van Parys, 200 km van Nancy,
   226 km van Straatsburg, 155 km van Bâle, 177 km van Genève, 195 km van
   Lyon en 91 km van Dijon af geleë.

   Die inwoners van Franche-Comté staan bekend as die: Francs-Comtois -
   Francs-Comtoises.

   Inhoud

        * 1 Geskiedenis
        * 2 Geografie
        * 3 Landbou, Wyn en Kookkuns
        * 4 Tegnologie en Nywerhede
        * 5 Ekstrene Skakels
        * 6 Verwysings

[wysig] Geskiedenis

   Die Sitadel van Besancon
   Die Sitadel van Besancon
   Belfortkasteel ingang
   Belfortkasteel ingang

   Die naam Franche-Comté verskyn nie amptelik voor 1366 nie; voor die
   datum is van Comté de Bourgogne (Graafskap van Boergondië) gepraat.

   Die Comté de Bourgogne het deel gevorm van die Heilige Romeinse Ryk,
   maar dit het 'n groot mate van outonomie geniet. Met die uitsterwing
   van die manlike tak van die Graaf van Boergondië het die graafskap
   onder diverse verskillende invloede gekom (Frankryk, Hertogdom van
   Boergondië, Spanje), maar die gebied het deurlopend sy besonderse
   vryhede behou.

   Die Spaanse tydperk kom op 'n manier ooreen met die bloeitydperk van
   Franche-Comté. Die tydperk van voorspoed is egter onderbreek deur die
   Tienjarige Oorlog (1634 – 1644) wat deel gevorm het van die
   Dertigjarige Oorlog. Die Graafskap van Boergondië het Spaans gebly,
   maar 'n paar jaar later het Louis XIV dit teruggeëis. Hy beset dit in
   1668 maar moes dit weer in die Vrede van Aken teruggee.

   Franche-Comté word beslis deel van Frankryk in 1678 deur die Vrede van
   Nijmegen, behalwe vir die Comté de Montbéliard wat eers — vrywillig —
   Frans word op 18 Oktober 1793.

   Tydens die Franse Revolusie word die provinsie Franche-Comté verdeel in
   drie départements : Jura, Doubs en Haute-Saône. Belfort is aan
   Haut-Rhin hertoegeken. Tydens die Oorlog van 1870 weerstaan die dorp,
   verdedig deur Kolonel Denfert-Rochereau, die Duitse beleëring. Die dorp
   open nie die stadhekke tot 16 Februarie 1871 nie en toe slegs in opdrag
   van die Franse regering, 'n paar weke na die ondertekening van die
   amptelike skietstilstand op 28 Januarie 1871. Die weerstand laat toe
   dat die dorp Frans bly na die anneksasie van Elsas Moselle. Sedert
   hierdie datum het die versterkings van die gebied (Frans: les
   Fortifications de l'Est) 'n belangrike rol by die verdediging van die
   Trouée de Belfort (die "Poort van Belfort"), die stad Besançon en die
   roetes na die buurlande gespeel.

   In 1922 word die stad en omgewing as 'n département gevestig onder die
   naam Territoire de Belfort en word daarmee die vierde département van
   Franche-Comté.

   Tydens die Tweede Wêreldoorlog het Franche-Comté met sy groot aantal
   weerstandsvegters respek verdien.

[wysig] Geografie

   Montmelon, Doubs - die Jura in die Lente
   Montmelon, Doubs - die Jura in die Lente

   Franche-Comté is in die weste van Frankryk geleë en die streek deel
   ongeveer 230 Kilometer landsgrens met Switserland. Franche-Comté lê
   tussen Elsas en die région Champagne-Ardenne. Dit word in die weste
   deur Boergondië en in die suide deur die région Rhône-Alpes begrens.
   Die natuurlike grens met Switserland word deur die Juragebergte gevorm.
   Die Suidwesteleike punt van die Vogese lê ook in Franche-Comté.^[1]

   Franche-Comté is bedek met uitgestrekte woude en is die mees beboste
   deel van Franryk met 42% van die oppervlak wat bebos is. Denne, eike en
   beukehoutbome kan hoogtes van tot 40 meter bereik. Die bosse word
   afgewissel met talle mere en riviere.

   Ondergronds is daar meer as 9000 grotte en gangetjies wat die Glacière
   grot, wat reg deur die jaar indrukwende hoeveelhede ys bevat, en die
   Poudrey grot in sluit wat die grootste ondergrondse holte in Frankryk
   bevat.

   In die winter bied die streek se kombinasie van sneeu en berge ski en
   ander wintersportsoorte soos sneeutrek en hondesleetrek vervang.

   Bekende toeriste aantreklikhede sluit in die Hérissonvaterval, die
   blind vallei Baume-les-Messieurs, Saut de la Truite (waterval),
   Corniche de Goumois (krans), Ballon de Servance (ronde bergspits ), die
   Lisonfontein, La Motte uitkykpunt, die Cusancinvallei, die Les Croix
   pas en die Langouetteklowe.

[wysig] Landbou, Wyn en Kookkuns

   Morbierkaas
   Morbierkaas
   Vin Jaune van die Chateau Chalon en ander plaaslike produkte
   Vin Jaune van die Chateau Chalon en ander plaaslike produkte

   Franche-Comté is 'n landelike gebied en tradisionele nywerhede en
   boerdery metodes het tot 'n groot mate behoue gebly. Die woude van
   Franche-Comté onderhou tradisionele nywerhede soos speelgoed- en
   pypmaak sowel as die maak van ander klein houtvoorwerpe.

   Franche-Comté is 'n beesboerdery gebied wat beide suiwel en vleis
   produkte lewer. 'n Aantal kase soos Comté, Morbier, Emmental, Mont
   d’or, Bleu de Gex, en Cancoillotte word vervaardig. Vleis gebaseerde
   lekkernye soos brési (gedroogte gerookte bief), Morteauwors, Luxeuil
   ham, Montbéliard wors, Ballon des Vosges (gerookte blad) kom uit
   Franche-Comté. Die delikatesse word met denne en jenewer gegeur.^[1]

   Eenvoudige tradisionele disse word van gehalte plaaslike produkte
   gemaak. Kaassop en groentebredie wat met gerookte vleis bedien word is
   voorbeelde hiervan. Die mere en riviere van Franche-Comté ondersteun
   varswatersnoeksouffles, forel in Vin Jaune (geelwyn), palingbredie en
   gestoofde kreef. Die woude lewer talle sampioene soos chanterelles,
   morilles, mousserons en petit-gris. Verder inspireer die beskikbaarheid
   van wildsvleis disse soos haas in witwyn met spek, Franche-Comté haas
   met room en geroosterde lyster (grive) gevlam in Marc d'Arbois. Kaas is
   weer die basis vir disse soos biefstuk met Bleu de Gex, au gratin comté
   disse, soutterte en fondue comtoise.^[1]

   In een van die oudste wyngebiede van Frankryk word vyf antieke
   druifsoorte verbou: Savagnin, Chardonnay, Pinot noir, Trousseau en
   Poulsard in ses Appellation d'Origine Contrôlée (AOC). Die Jura wyne is
   uniek en ongewoon en sluit die beroemde vin jaune in wat in proses
   soortgelyk aan die van sjerrie gemaak word. Die streek se vrugtebome
   ondersteun ook die maak van vrugtebrandewyne en likeurs soos kirsch uit
   Fougerolles en Mouthier, en denne en gentiaanlikeur. 'n Tradisionele
   plaaslike aperitief word met die anys van Pontarlier gemaak. Ander
   Alcohols sluit in absint. Bier word in Doubs deur Brasserie du Mont
   d'Or gemaak en in Jura by Brasserie de Granges-sur-Baume.^[1]

   Franche-Comté se kookkuns kan beleef word in talle restaurants, tables
   régionales (plaaslike kookkuns restaurants), herberge of B&Bs.

[wysig] Tegnologie en Nywerhede

   Franche-Comté is Frankryk se voorste streek vir horlosie maak, brilraam
   vervaardiging en speelgoedvervaardiging. Die gebied is ook bekend vir
   die hoë aantal mense wat die motor- en metaalsektore werk. Die gebied
   word vandag gekenmerk deur uitnemendheid in hoëtegnologie gegrond op
   die kultuur van "klein-en-presies" wat voortspruit uit tradisionele
   horlosie maak en gesteun word deur die startegies posisie naby
   Switserland.

   Die streek het dan ook die hoogste digtheid van mikrotegnologie
   vermoëns in Frankryk. Die motorbedryf se aktiwiteite word gerig deur
   die Pôle Véhicule du Futur (Voertuig van die toekoms pool) wat daarop
   gemik is om sinergie te bewerkstellig tussen nywerheidskennis en
   plaaslike wetenskaplikes om voor te bly in die veld. Agriprosesering
   word onder die vaandel van Vitagora bevorder onder die temas van
   voedingswaarde, smaak en gesondheid. Die vierde pool van Franche-Comté
   se hoëtegnologie bedryf is in plastiek waar Plastipolis navorsing en
   ontwikkeling in saamgestelde materiale, mikro/- en nano-strukturering
   van polimere, gevorderde vervaardiging en beheer oor materiale
   bevorder.

   Daar is ook byna 700 maatskappye wat hulle op inligtings- en
   kommunikasie-tegnologie toespits of in multimedia werk. Bekende
   maatskappye, wat in die gebied gevestig is, sluit in PSA Peugeot
   Citroën, Faurecia, Alastom, Solvay en ITT Cannon.^[2]

[wysig] Ekstrene Skakels

     * Comité Régional du tourisme de Franche-Comté in Frans, Engels,
       Duits en Nederlands

[wysig] Verwysings

    1. ^ ^1,0 ^1,1 ^1,2 ^1,3 Comité Régional du tourisme de Franche-Comté,
       Besoek op 4 Maart 2007
    2. ^ L’Agence Régionale de Développement de FRANCHE-COMTÉ The 5 good
       reasons for setting up in Franche-Comté, Besoek op 4 Maart 2007

    Die administratiewe geweste van Frankryk        Flag of France
          Akwitanië | Auvergne | Boergondië | Bretagne | Centre |
    Champagne-Ardenne | Elsas | Franche-Comté | Île-de-France | Korsika |
    Languedoc-Roussillon | Limousin | Lotaringe | Midi-Pyrénées |
    Nord-Pas-de-Calais | Basse-Normandie | Haute-Normandie |
    Pays-de-la-Loire | Pikardië | Poitou-Charentes | Provence-Alpes-Côte
    d'Azur | Rhône-Alpes
                               Oorsese gebiede:
               Frans-Guyana | Guadeloupe | Martinique | Réunion

   Kategorie: Franche-Comté

