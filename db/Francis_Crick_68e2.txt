Francis Crick


   Molekulêre navorser

[wysig] Belangrikste prestasies

   Francis Crick se vernaamste bydrae tot die wetenskap is ongetwyfeld sy
   en James Watson se ontrafeling van die molekulêre struktuur van DNS in
   die 1950's. Hul bevindinge sou die grondslag vorm van die moderne
   genetika, molekulêre biologie en biotegnologie, en in 1962 bekroon word
   met die Nobel-prys vir Geneeskunde of Fisiologie. Van Crick se latere
   navorsing het gelei tot belangrike ontdekkings oor die funksionering
   van genetiese materiaal.

[wysig] Lewensgeskiedenis

   Francis Harry Compton Crick is op 8 Junie 1916 in Northampton,
   Engeland, gebore. Ná skool besluit hy om in die natuurwetenskappe te
   studeer en in 1937 verwerf hy 'n BSc-graad aan die University College
   in Londen. Die Tweede Wêreldoorlog onderbreek sy doktorale studie in
   fisika en hy werk die volgende agt jaar as wetenskaplike vir die Britse
   vloot. Hier doen hy meestal navorsing oor akoestiese en magnetiese
   myne. Die jaar 1947 bring groot omwentelinge in Crick se beroeps- en
   persoonlike lewe mee. Sy eerste huwelik loop ná sewe jaar op die rotse
   en hy verander nie net van werkgewer nie, maar ook van
   navorsingsrigting. Hy besluit om na biologie oor te skakel, al het hy
   min agtergrondkennis daarvan en moet hy as 't ware van voor af begin
   studeer. Hy skryf in by die Universiteit van Cambridge, waar hy later
   sy belangrikste werk sou doen. In 1951, terwyl hy werk aan sy doktorale
   tesis oor die x-straaldiffraksie van proteïene, ontmoet hy James
   Watson, 'n 23-jarige Amerikaanse navorser. As kollegas vul Crick se
   agtergrond as natuurwetenskaplike en Watson se kennis van virus- en
   bakteriële genetika mekaar uitstekend aan. In 1953 publiseer hulle die
   eerste van vier artikels waarin die dubbele heliksstruktuur van DNS
   uiteengesit word. In 1962 deel Crick, Watson en nog 'n navorser,
   Maurice Wilkins, die Nobel-prys vir Geneeskunde of Fisiologie. Ná die
   ontrafeling van DNS vors Crick - in samewerking met ander
   wetenskaplikes - die funksionering van genetiese materiaal na en stel
   hy vas hoe dit as bloudruk vir die vervaardiging van proteïene dien. Hy
   ontrafel ook die struktuur van 'n verskeidenheid belangrike proteïene
   en ander komplekse molekules wat in die liggaam voorkom. In 1954
   ontvang hy 'n doktorsgraad vir sy tesis, genaamd X-straaldiffraksie:
   Polipeptiede en proteïene. In sy latere werk spits hy hom veral toe op
   navorsing oor die brein. Francis Crick is in 1940 getroud met Ruth
   Doreen Todd, en in 1949 met Odile Speed. 'n Seun en twee dogters is uit
   die twee huwelike gebore.
   Kategorieë: Engelse bioloë • Engelse fisici

