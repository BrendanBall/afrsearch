Francisco de Almeida


   'n Karak, waarvan Almeida 14 op sy sending na die ooste gebruik het
   'n Karak, waarvan Almeida 14 op sy sending na die ooste gebruik het

   Francisco de Almeida (gebore c.1450 in Lissabon; oorlede 1 Maart, 1510
   aan die Kaap de Goede Hoop), was 'n Portugese edelman, soldaat en
   ontdekkingsreisiger. Hy het homself onderskei as 'n raadgewer aan
   Koning Jan II van Portugal en later in die oorloë teen die More, asook
   in die verowering van Granada in 1492. In 1503 word hy aangestel as
   eerste goewerneur en onderkoning oor die portugese Staat van Indië
   (Estado da Índia).

   Inhoud

        * 1 Loopbaan as soldaat
        * 2 Sending na die ooste
             + 2.1 Onderwerping van die Afrika kuslyn
             + 2.2 Onderkoning in Indië
             + 2.3 Terugkeer en dood
        * 3 Familie en onderdane
        * 4 Verwysings

[wysig] Loopbaan as soldaat

   Soos gebruiklik onder mans van sy sosiale sirkel, het Almeida op jong
   ouderdom by die weermag aangesluit. In 1476 neem hy deel aan die
   Veldslag van Toro. Daarna veg hy in konflikte in verskillende dele van
   Marokko en in 1492 neem hy deel aan die Christen verowering van Granada
   aan die kant van die Kastiliane.

[wysig] Sending na die ooste

   In 1503 stel Koning Manuel I van Portugal vir de Almeida, toe in sy
   mid-50's, aan as die eerste onderkoning van Portugese Indië (Estado da
   Índia). Met 'n armada van 22 skepe, insluitend 14 karake en 6 karavels,
   vertrek Almeida uit Lissabon op 25 Maart 1505. Die armada beskik oor 'n
   bemanning van 1,000 asook 1,500 soldate. Die vlagskip was die karak São
   Rafael wat deur Fernão Suarez aangevoer is. Die sending se
   hoofdoelwitte was om die speseryhandel onder portugese beheer tebring,
   om forte langs die oos-Afrikaanse en Indiese kuslyne op te rig, om
   portugese speseryhandel deur middel van alliansies met plaaslike
   stamhoofde te versterk, asook om handelsposte te stig.

[wysig] Onderwerping van die Afrika kuslyn

   De Almeida het om die Kaap de Goede Hoop gevaar en weer kuswaters
   binnegevaar by Sofala en die Eiland van Mosambiek, vanwaar hulle hul
   tog noordwaarts voorgesit het na die kusdorpie Kilwa. In Julie 1505
   wend hulle 8 skepe aan om die ongeveer 4,000 sterk bevolking van
   hierdie hawedorp te verslaan. Weens die goeie hawe wat hierdie dorp
   gebied het, voldoende om skepe van tot 500t te anker, het die Portugese
   besluit om 'n fort hier te bou. Vir hierdie doel word Pêro Ferreira en
   'n bemanning van 80 soldate in die dorp agtergelaat.

   In Augustus 1505 arriveer die Portuguese te Mombasa, 'n kusstad verder
   noord aan die Afrika kuslyn. Die stad met 'n bevolking van ongeveer
   10,000 word verslaan na hewige skermutselings teen die troepe van die
   plaaslike Arabiese sjeik. Die stad word daarna geplunder en afgebrand.
   Die Portugese is in hierdie aanval bygestaan deur 'n vyand van
   Mombassa, die Sultan van Melinde. Dieselde maand slaag 'n karavel van
   Almeida se vloot, aangevoer deur Jan (Jão) Homere daarin om Zanzibar
   eiland te verower annekseer dit vir Portugal.

[wysig] Onderkoning in Indië

   Nadat hy Indië beryk, vestig Almeida hom in Cochin. Hy versterk die
   portugese fortifikasies in Cochin asook dié op die eiland van Angediva.
   In Maart 1506 is sy seun Lorenço de Almeida seëvierend in 'n seeslag by
   die haweingang van Cannanore, 'n belangrike terugslag vir die vloot van
   die Prins van Kalikut. Hierop verken Lorenço de Almeida die kuswaters
   suidwaarts tot by Colombo in die huidige Sri Lanka.

   In 1507 word de Almeida se sending versterk toe die skwadron van
   Tristão da Cunha in Cochin opdaag. Alfonso de Albuquerque se skwadron
   het egter in oos-Afrika geskei van dié van da Cunha en was besig om
   onafhanklik gebiede na die weste te verower. In Maart 1508 word 'n
   portuguese skwadron aangevoer deur Lorenço de Almeida aangeval deur 'n
   versamelde vloot van Egiptiese, Arabiese en Indiese vaartuie te Chaul
   en Dabul onderskeidelik. Die vloot is saamgesmee met die geldelike hulp
   van Venisië wat vir hul oostelike handelsbande gevrees het. Lorenço de
   Almeida verloor in hierdie seeslag sy lewe.

   Afonso de Albuquerque land einde 1508 te Cochin en maak dadelik sy tot
   dusvêr geheime aanstelling deur die koning bekend, waarvolgens hy
   goewerneur Almeida opvolg. Almeida weier om Albuquerque se
   aanstellingsbrief te erken en arresteer hom.

   In 1509 word Almeida die eerste Portugees om tot Bombaai te seil.
   Almeida voer verder 'n vloot van 23 skepe aan, waarmee hy 'n
   deurslagewende neerlaag toedien aan die versamelde vloot van Arabiere,
   Egiptenare en Indiërs in die Seeslag van Diu op 3 Februarie 1509. Die
   oorwinning is aanduidend van die begin van portugese heerskappy in die
   Indiese Oseaan, wat sou voortduur tot in die 17de eeu, toe dit deur die
   Nederlanders en Engelse beëindig is. D'Albuquerque word na drie maande
   gevangehouding vrygelaat, toe die grootmaarskalk van Portugal arriveer
   met 'n groot vloot in November 1509.

[wysig] Terugkeer en dood

   Almeida vertrek na Portugal in Desember 1509 en bereik Tafelbaai by die
   Kaap de Goede Hoop in Februarie 1510, waar hy anker gooi om sy
   watervoorraad aan te vul. 'n Groep van sy manskappe besoek 'n nabye
   Khoikhoistat waar hulle in 'n onenigheid betrokke raak. Almeida gee
   daarna toestemming aan sy kapteins Pedro en Jorge Barreto om na die
   stat terug te keer op die oggend van 1 Maart 1510. Die Barreto's slaag
   daarin om die beestrop van die Khoikhoistam te roof, met die verlies
   van een manskap. Almeida met 'n Portugese vaandel, het sy manskappe 'n
   paar honderd meter van die strand ingewag. Die vlagskipmeester Diogo
   d'Unhos het egter die landingbote verwyder na die waterpunt wat Almeida
   sonder 'n ontsnaproete laat. Die Khoikhoi loots onverwags 'n aanval op
   die strand en slaag daarin om meeste van die Portugese te oorrompel. In
   die aanval sterf Almeida en 64 van sy manskappe, insluitend 11 van sy
   kapteins. Almeida se geskende liggaam word dieselfde middag teruggevind
   en naby die strand van die huidige Kaapstad begrawe.
   De Almeida se beskermheer, Manuel I van Portugal
   De Almeida se beskermheer, Manuel I van Portugal

[wysig] Familie en onderdane

   Almeida was die seun van die Eerste Graaf van Abrantes. Sy hoogstaande
   broers het ingesluit twee biskoppe, 'n ambassadeur aan die Heilige
   Setel en die Portugese hoof van die Malta-orde. Sy seun Lourenço sterf
   in 'n seeslag te Indië, maar hy word oorleef deur 'n dogter Leonor, wat
   trou met Rodrigo de Mello, Graaf van Tentugal, voorlopers van die
   Hertoë van Cadaval.

   Ferdinand Magellaan (Fernão Magalhães) het de Almeida se tog na die
   ooste meegemaak, maar is in die ooste bevorder tot kaptein. Hy keer
   eers in 1512 terug nadat hy die aanstelling verloor.

[wysig] Verwysings

    1. Fernão Lopes de Castanheda se verslag van die Almeidasending
    2. Sjabloon:PND

   Kategorieë: Portugese militariste • Portugese ontdekkingsreisigers

