Franke


   Die Franke was 'n Germaanse volk wat sover bekend vanaf die begin van
   huidige jaartelling in die huidige Duitsland gewoon het. Hulle kultuur,
   taal en daaglikse lewens was soortgelyk aan die van verwante Germaanse
   volke. Daar word aangeneem dat die Franke oorspronklik ontstaan het as
   'n vereniging van diverse Germaanse stamme (Latyns: Usipeti, Tencteri,
   Sugambri en Bructeri) wat die Rynvallei en gebiede direk oos daarvan
   bewoon het. Daar word aangeneem dat hulle oorspronklike stamgebied in
   die huidige Pommeren (Noordoos-Duitsland) of op die Deense eilande
   geleë was.^[1] Gregorius van Tours wat rond 570 'n geskiedenis van die
   Franke geskryf het, sê dat koning Clovis 'n 'Sicamber' genoem word.

   Inhoud

        * 1 Oorname van die Romeinse gesag
        * 2 Die einde van die Franke as aparte volk
        * 3 Situasie in Nederland en België
        * 4 Verwysings

[wysig] Oorname van die Romeinse gesag

   Die vroegste verwysings na die Franke dateer uit die 3de eeu en handel
   oor die vestiging van Frankiese groepe noordoos van die Ryn en die
   opsplitsing in twee deelgroepe, die Saliese Franke en die Ripuariese
   Franke.

   Die Saliese Franke het vanaf 290 oor die grens van die Romeinse Ryk,
   die Ryn, na die weste uitgebrei. In 355 het hulle van die Romeinse
   keiser toestemming verkry om hulle as 'bondgenote' op Romeinse gebied
   in die Skeldevallei en tussen die groot riviere te vestig, om daarna
   die hele Nederland-benede-die-riviere plus die huidige Vlaandere in
   besit te neem. Net soos later ook groot dele van Brittanje het die
   gebied sodoende sy Kelties-Romaanse karakter kwytgeraak.

   In die vyfde eeu n.C. het die Romeinse gesag in Wes-Europa in duie
   gestort. In die noordelike Europese streke het dit beteken dat die
   beskawing grotendeels 'n terugval in die prehistoriese tydperk beleef
   het. Daarom is daar maar weinig betroubare inligtingsbronne oor hierdie
   tydperk. In 486 - tien jaar ná die aftrede van die laaste Wes-Romeinse
   keiser - het die Frankiese koning Clovis die laaste Romeinse generaal,
   Syagrius, naby Parys verslaan. Die Franke het hulle uitbreiding
   vervolgens op die welvarende suide gerig en geleidelik ook Gallië begin
   verower. Gallië het vervolgens as Frankryk (die ryk van die Franke)
   bekend gestaan, na aanleiding van die nuwe heersers.

   As gevolg van die Frankies-Merowingiese magsuitbreiding in die 6de en
   7de eeu het die integrasie van Germaanse groepe oos van die Ryn begin
   wat in verskillende fases voltooi is.^[2] Onder die Karolingiese
   dinastie het die Franke ook nog groot dele van Spanje en Italië beset
   en het sodoende die magtigste nuwe staat sedert die val van die
   (Wes-)Romeinse Ryk geword.

[wysig] Die einde van die Franke as aparte volk

   In die voorheen Romeinse streke word die Franke geleidelik in die
   Latynstalige bevolking, wat getalsgewys veel groter was as die klein
   groep Frankiese heersers, geassimileer. Dié proses het egter baie tyd
   geneem. Die Frankiese konings hou tot na Karel die Grote (Frans
   Charlemagne) aan om hulle eie Germaanse dialek te praat.

[wysig] Situasie in Nederland en België

   Die huidige outochtone Nederlanders is grotendeels 'n vermenging van
   Franke en ander Germaanse stamme. Nederlands en dus Afrikaans, stam
   daarom waarskynlik vir 'n groot deel af van Nederfrankiese dialekte.
   Daar het baie min dokumente bewaar gebly wat hierdie veronderstelling
   kan bevestig. Die Franke het altyd Latyn gebruik as skryftaal. In die
   gebied van die huidige België is die etniese bewoners in Wallonië
   grotendeels nog Kelties/Romaans en verder noord is die
   Frankies/Germaanse element sterker. In die noordelike dele van
   Nederland het die Friese vir 'n lang tyd die oppermag, veral langs die
   kus. Die Franke gaan reeds vroeg, omstreeks 490, tot die katolieke
   christendom oor. Utrecht was lank 'n Frankiese bolwerk van waaruit
   probeer is om ook die Friese te kersten (en te onderwerp). Uit dié tyd,
   die einde van die 8ste eeu, stam die Utrechtse doopgelofte:
     * Forsachistu diabolae (?).
          + (respondeat:) ec forsacho diabolae.
     * end allum diobol gelde (?)
          + (respondeat:) end ec forsacho allum diobolgelde
     * end allum dioboles uuercum (?)
          + (respondeat:) end ec forsacho allum diaboles uuercum and
            wordum thunaer ande uuoden ende saxnote ende allvm them
            unholdum the hira genotas sint.

     * Versaak jy die duivel?
          + (antwoord): ek versaak die duiwel.
     * en die duiwelsdiens?
          + (antwoord): en ek versaak alle duiwelsdiens.
     * en alle werke van die duiwel?
          + (antwoord): en ek versaak alle duiwelswerke en -woorde, Donar
            en Wodan en Saksnoot en alle demone die hulle makkers is'.

   Sien ook: Lys van konings die Franke, Ripuariese Franke, Francia

[wysig] Verwysings

    1. ^ Grabois, Aryeh: Enzyklopädie des Mittelalters. Zürich: Edition
       Atlantis 1988, bl. 212
    2. ^ Prinz, Friedrich: Kelten, Römer und Germanen. Deutschlands
       Frühgeschichte. München: Piper 2007, bl. 76-77

   Kategorieë: Frankiese Ryk • Germaanse volk • Historiese etniese groepe

