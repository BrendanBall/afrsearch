Frankfurt (Oder)


   Frankfurt (Oder) is 'n stad in die deelstaat Brandenburg (Duitsland)
   met sowat 65 000 inwoners (2004). Die stad lê teen die westelike oewer
   van die Oderrivier, teenoor die Poolse stad Slubice. Frankfurt (Oder)
   is die geboortestad van die Duitse digter Heinrich von Kleist
   (1777-1811) en staan vandag ook bekend vir sy Duits-Poolse universiteit
   Viadrina.
   Frankfurt (Oder) met die brug oor die Oderrivier en die Poolse stad
   Slubice op die regteroewer
   Frankfurt (Oder) met die brug oor die Oderrivier en die Poolse stad
   Slubice op die regteroewer

[wysig] Geskiedenis

   Die stad by die kruispunt van belangrike handelsroetes tussen
   Brandenburg en Pole word in die 13de eeu deur Frankiese nedersetters
   gestig. In 1253 verkry Frankfurt (Oder) stadstatus en selfregering en
   word in 1368 ook 'n lid van die Hanse-bond van Duitse stede (tot 1525).
   In die 15de eeu kom die stad onder die heerskappy van die Keurvorste
   van Brandenburg. Tydens die Dertigjarige Oorlog van 1618 tot 1648 word
   Frankfurt twaalf keer geplunder en neergebrand. Teen die einde van die
   Tweede Wêreldoorlog word die stad tot vesting verklaar en nog 'n keer
   verwoes.

   In die tyd van die Duitse Demokratiese Republiek word Frankfurt in 1952
   die hoofstad van die gelyknamige Bezirk en vanaf 1958 die sentrum van
   die Oos-Duitse halfgeleier-nywerheid. Op Frankfurt is tot by die vroeë
   negentigerjare 'n Russiese garnisoen van sowat 25 000 soldate
   gestasioneer. Op 1 November 1989 neem sowat 35 000 burgers aan 'n
   betoging teen die Oos-Duitse regering deel.

[wysig] Die Europa-Universität Viadrina

   Die "Viadrina"-Universiteit van Frankfurt (Oder) word in 1506 gestig.
   Die naam is 'n kunswoord, wat van die Latyn via (weg) en Drina (Oder)
   afgelei is. Die instelling verwerf bekendheid deur humanistiese denkers
   soos Michael Praetorius en Ulrich von Hutten. In 1811 word egter die
   besluit geneem om die universiteit na Breslau te verskuif. Na die
   Duitse hereniging word die universiteit in 1991 as die Duits-Poolse
   universiteit Viadrina herstig. Die internasionaliteit van die
   instelling word deur sy statuut vasgeskryf - 40 persent van sy sowat
   4 600 studente moet buitelanders wees, en van hierdie 40 persent moet
   twee derdes Pole wees.
   Commons
   Multimedia oor hierdie onderwerp is te vinde op Wikimedia Commons onder
   die titel:
   Frankfurt (Oder)
   Kategorieë: Brandenburg • Stede in Duitsland

