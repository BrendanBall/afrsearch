Frankfurt am Main


                                         Frankfurt am Main
                                   Die stadshorison van Frankfurt am Main
                                           Kaart                     Wapen

                                                 Historiese vlag (1833-66)

                                            Land                 Duitsland
                                       Deelstaat                     Hesse
                                      Koördinate        50° 7' N, 8° 41' O
                                        Stigting          22 Februarie 794
                                      Stadstatus      1220 (Vrye Ryksstad)
                                    Oppervlakte:
                                        - Totaal              248,31 vk km
                               Hoogte bo seevlak                     112 m
                                      Bevolking:
                     - Totaal (31 Desember 2007)                   667 468
                            - Bevolkingsdigtheid               2 688/vk km
                        - Metropolitaanse gebied                 1 800 000
                     - Metropolregion Rhein-Main                 5 800 000
                                         Tydsone              UTC +1 (MET)
                                    Burgemeester          Petra Roth (CDU)
                               Amptelike webwerf          www.frankfurt.de

   Frankfurt am Main is met sowat 667 000 inwoners die grootste stad van
   die deelstaat Hesse en op vier na die grootste stad van Duitsland. Die
   metropolitaanse gebied van Frankfurt am Main het 1,8 miljoen inwoners;
   die gebied Frankfurt Rhein-Main is met sy meer as vyf miljoen mense die
   tweede grootste ekonomiese sentrum van die land.

   Frankfurt am Main het reeds in die Middeleeue een van Duitsland se
   beduidendste stedelike sentra geword. Die eerste historiese verwysing
   na die stad dateer uit die jaar 794, en sedert die Hoë Middeleeue het
   Frankfurt die status van 'n Vrye Ryksstad geniet. Tot in die jaar 1806
   het Frankfurt as die verkiesings- en kroningsstad van die keisers van
   die Heilige Romeinse Ryk gedien. Die stad was sedert 1806 die
   administratiewe setel van die Duitse Bond en in 1848/49 ook die setel
   van die eerste Duitse parlement wat vry verkies is.

   Die stad speel as die setel van die Europese Sentrale Bank, die
   Frankfurtse Effektebeurs en die Frankfurtse Handelskou en as die
   beduidendste finansiële sentrum van Duitsland 'n belangrike rol in die
   wêreldekonomie. Die lughawe Rhein-Main is met jaarliks sowat 50 miljoen
   passasiers die grootste in Duitsland en een van die belangrikste
   lughawens wêreldwyd. Naas die lughawe dra Frankfurt se sentrale ligging
   in Europa, sy hoofstasie en sy kruispunte van belangrike snelweë by tot
   sy rol as Europese vervoersentrum.

   Danksy die handel en talle nywerhede is Frankfurt am Main een van die
   Europese stede met die hoogste bruto geografiese produk (per capita) en
   saam met Parys en Moskou een van die min Europese stede met 'n groot
   aantal wolkekrabbers in sy sentrale besigheidsdistrik.

   Inhoud

        * 1 Etimologie
        * 2 Geskiedenis
             + 2.1 Metropool van Wes-Duitsland
        * 3 Ekonomiese basis
        * 4 Argitektuur
             + 4.1 Die ou stadskern
             + 4.2 Sakrale boukuns
             + 4.3 Mainoewer, Mainbrûe en Museumsufer
             + 4.4 Hoofstasie en Bahnhofsviertel
             + 4.5 Wolkekrabbers
             + 4.6 Nuwe stadsbuurte
        * 5 Vervoer en infrastruktuur
             + 5.1 Lughawens
             + 5.2 Padvervoer
             + 5.3 Spoorvervoer
             + 5.4 Openbare vervoer
             + 5.5 Skeepvaart
             + 5.6 Elektroniese kommunikasie
        * 6 Kultuur
             + 6.1 Operahuise, konsertgeboue en teaters
             + 6.2 Feeste
        * 7 Kookkuns
             + 7.1 Appelwyn
        * 8 Susterstede
        * 9 Verwysings
        * 10 Eksterne skakels

[wysig] Etimologie

   Die legende van die Frankiese drif. Akwarel deur Leopold Bode (1888)
   Die legende van die Frankiese drif. Akwarel deur Leopold Bode (1888)

   Die eerste historiese verwysings na die gebied dateer uit die jaar 794;
   dit het destyds as Frankonovurd (Oudhoogduits) en Vadum Francorum
   (Latyn) bekend gestaan. Albei benamings beteken letterlik "Drif van die
   Franke" - die Main se rivierloop was vroeër aansienlik breër, en die
   Germaanse bewoners van die gebied het 'n rotsbank in die rivier se
   ondergrond gebruik om die Main veilig te kan deurwaad.

   Die drif was in die Romeinse tydperk nie van strategiese belang nie;
   die Romeinse paaie, wat vanuit Mogontiacum (die huidige Mainz) na die
   hartland van Germanië geloop het, het die moerasgebiede van die
   Mainvlakte nie deurkruis nie.

   Die huidige Katedraalheuwel (Duits: Domhügel) is ná die einde van die
   Romeinse heerskappy in die gebied omstreeks 260 deur Alemanne beset.
   Hulle is omtrent 530 deur Frankiese stamme verdryf. Die nuwe Frankiese
   heersers het waarskynlik gebruik gemaak van die drif, aangesien hul
   handelsvennote na die roete as "Frankedrif" verwys het.^[1]

   Ander legendes - soos die beweerde stigting van Frankfurt deur Karel
   die Grote, wat danksy die Middeleeuse kronis Thietmar von Merseburg
   bekendheid verwerf het, het geen historiese basis nie.

[wysig] Geskiedenis

   Die Messeturm is ontwerp deur die Duits-gebore Amerikaanse argitek
   Helmut Jahn
   Die Messeturm is ontwerp deur die Duits-gebore Amerikaanse argitek
   Helmut Jahn

   Die huidige stadsgebied was reeds in die steentydperk bewoon. Later het
   die Romeine hier 'n militêre kamp gestig wat in die Merowingiese tyd as
   Frankiese koningshof gedien het. In 843 het die stad 'n belangrike
   palts (tydelike setel) van die Oos-Franke geword, en ook die Reichstag
   ("Ryksdag") is gereeld hier gehou. In 1220 het Frankfurt am Main
   stadstatus gekry. Die oudste dokument wat na die stad Frankfurt am Main
   verwys, is 'n oorkonde van keiser Karel die Grote vir die klooster St.
   Emmeram; dit dateer uit die jaar 794.

   Sedert 1356 is die konings van die Heilige Romeinse Ryk hier verkies,
   vanaf 1562 ook die keisers. Die laaste keiser wat in 1792 hier gekroon
   is, was die Habsburgse monarg Frans II.

   Met die einde van die Heilige Romeinse Ryk het die stad 'n lid van die
   Rynbond en onder die heerskappy van die primaat (vorsbiskop) Karl
   Theodor von Dalberg die hoofstad van 'n kortstondige Groothertogdom
   Frankfurt (1810-1813) geword.

   Binne die bestel van die Duitse Bond was Frankfurt am Main weer 'n Vrye
   Stad en setel van die bond se parlement (Bundestag). Tydens die
   Rewolusie van 1848 het die Nationalversammlung (Nasionale Vergadering)
   in die stad se Paulskirche vergader.

   Pruise het die stad in 1866 geannekseer en by die provinsie
   Hesse-Nassau ingelyf.

[wysig] Metropool van Wes-Duitsland

   Eurotoring, die hoofkwartier van die Europese Sentrale Bank
   Eurotoring, die hoofkwartier van die Europese Sentrale Bank

   Ná die verwoestende bomaanvalle van die Tweede Wêreldoorlog is
   Frankfurt se historiese stadskern volgens die destydse stromings van
   die moderne stadsbeplanning heropgebou, waarby die ou straatrooster
   grotendeels bewaar gebly het.

   In 1946 is die stad by die nuutgestigte deelstaat Hesse ingesluit. As
   'n voormalige selfregerende stadstaat wat eers in 1866 by 'n Duitse
   land aangesluit het en vroeër nooit deel uitgemaak het van Hesse nie,
   het Frankfurt nie as 'n potensiële setel van die Hessiese regering
   kandidaat gestaan nie. Vervolgens is Wiesbaden as die nuwe
   administratiewe hoofstad gekies.

   Die Amerikaanse troepe, wat die voormalige I.G. Farben-hoofgebou as
   hulle Europese hoofkwartier gekies het, het hulle vir Frankfurt as die
   nuwe federale hoofstad van die Bondsrepubliek Duitsland uitgespreek en
   van die stad ook die administratiewe sentrum van die drie westelike
   besettingsones (wat in die Duitse omgangstaal dikwels "Trisonesië"
   genoem is) gemaak.

   Uiteindelik is Bonn an die Ryn met 'n klein meerderheid stemme as nuwe
   Wes-Duitse hoofstad gekies. Maar aangesien Berlyn vanweë sy opsplitsing
   in 'n westelike en 'n oostelike helfte nie meer as die ekonomiese
   sentrum van Duitsland kon fungeer nie en Wes-Berlyn te ver afgeleë was
   van Wes-Duitsland, het Frankfurt am Main talle funksies, wat voorheen
   deur Berlyn en Leipzig vervul is, oorgeneem en danksy sy sentrale
   ligging in die Bondsrepubliek tot sy ekonomiese, finansiële en
   vervoersentrum ontwikkel. Die stad is tans die setel van die grootste
   Duitse privaatbanke, die Duitse Sentrale Bank (Bundesbank) en sedert
   1999 ook van die Europese Sentrale Bank.

[wysig] Ekonomiese basis

   Frankfurt am Main is die metropool van die Ryn-Main-gebied, 'n
   ekonomiese swaartepunt in Duitsland wat met sy 5,4 miljoen inwoners,
   2,7 miljoen werkgeleenthede en 320 000 ondernemings 'n jaarlikse bruto
   binnelandse produk van 180,2 miljard € (2 100 miljard ZAR)
   genereer.^[2] Die stad is 'n eersterangse finansiële sentrum met 'n
   uitgebreide dienstesektor en speel as setel van die Europese Sentrale
   Bank ook 'n beduidende internasionale rol op die gebied van monetêre
   beleid.

   Volgens 'n ranglys van die Universiteit van Liverpool (Verenigde
   Koninkryk) is Frankfurt am Main saam met Karlsruhe (Duitsland), Parys
   (Frankryk) en München (Duitsland) een van die vier rykste stede van
   Europa. Tog bly dit 'n stad met 'n baie hoë skuldlas, aangesien 'n
   groot deel van die welvarende belastingbetalers nie in die stad self
   woon nie, maar in die aangrensende selfstandige distrikte.
   Die stadshorison van Frankfurt am Main word deur die wolkekrabbers van
   banke oorheers.
   Die stadshorison van Frankfurt am Main word deur die wolkekrabbers van
   banke oorheers.

   Frankfurt am Main bied sowat 600 000 werkgeleenthede vir sy inwoners en
   'n groot aantal pendelaars. Die stad is nie net een van die
   belangrikste knooppunte vir die Duitse en internasionale vervoer nie,
   maar ook die setel van verskeie groot handelskoue. Dit is ook die
   eerste stad ter wêreld wat sedert die Middeleeue gereeld handelskoue
   aanbied en is met 'n grootpad, die Via Regia, aan die ander groot
   Duitse handelstad, Leipzig, verbind. Die handelskouterrein beskik
   vandag oor 'n hipermoderne infrastruktuur, met die nuwe wolkekrabber
   Messeturm as sy baken. Hier vind die groot skoue soos die
   Internationale Automobilausstellung (motors), Frankfurter Buchmesse
   (boeke) en Ambiente Frankfurt (verbruikersware) plaas.
   Die lughawe van Frankfurt is die grootste op die Europese vasteland.
   Die lughawe van Frankfurt is die grootste op die Europese vasteland.

   Daar is min ander Duitse stede met dieselfde verskeidenheid van
   internasionale ondernemings wat hier hulle hoofkwartiere het. Die
   vernaamste nywerhede is chemie, advertensies, sagteware en
   inbelsentrums. Die stad staan egter veral bekend as 'n finansiële en
   handelsentrum. Die Frankfurtse Beurs is die tweede grootste in Europa
   en een van die belangrikstes ter wêreld. Die wolkekrabbers in die
   middestad, waarvan die grootstes nagenoeg 300 meter hoog is, dien as
   die hoofkwartiere van die groot Duitse banke.

   Die sentrale ligging van Frankfurt in Duitsland het die vinnige groei
   van sy lughawe bevorder. Dit is nou die grootste passasiers- en
   vraglughawe op die Europese vasteland en bied ook die grootste aantal
   internasionale bestemmings.

[wysig] Argitektuur

[wysig] Die ou stadskern

   Die Paulskirche
   Die Paulskirche

   Die ou stadskern van Frankfurt behels drie van die stad se belangrikste
   argitektoniese besienswaardighede: Die Kaiserdom (keiserlike
   katedraal), die Römerberg en die Paulskirche.

   Die Rooms-Katolieke katedraal St. Bartholomäus met sy kenmerkende
   Laat-Gotiese westoring was vroeër die plek waar die Duitse keisers
   verkies en bekroon is. Ná die plegtigheid is 'n feestelike optog op die
   sogenaamde Königsweg ("koningspad") na die banketsaal in Frankfurt se
   raadsaal gehou. Die huidige Archäologische Garten ("Argeologiese Tuin")
   met opgrawings uit die Romeinse en Karolingiese tydperk lê voor die
   katedraal.

   Die Römerberg ("Romeineheuwel") is die sentrale plein van die ou
   stadskern met die Römer (Frankfurt se raadsaal uit die 14de eeu), die
   Vroeg-Gotiese Alte Nikolaikirche ("Ou Nikolaikerk") en 'n ry historiese
   huise aan die oostelike kant wat ná die Tweede Wêreldoorlog heropgebou
   is.

   Die Paulskirche is in die tydperk tussen 1789 en 1833 deur die argitek
   Johann Georg Christian Haas opgerig om die Middeleeuse Fransiskanekerk
   te vervang en het tot 1944 as Frankfurt se Evangelies-Lutherse hoofkerk
   gedien. Die Frankfurtse Nasionale Vergadering het in die jare 1848 en
   1849 in hierdie Klassisistiese gebou byeengekom. Die Paulsplatz is
   vandag 'n gewilde plein met straatkafees.
   'n Ry gerekonstrueerde huise aan die oostelike kant van die Römerberg.
   'n Ry gerekonstrueerde huise aan die oostelike kant van die Römerberg.

   Die argitektoniese karakter van Frankfurt se binnestad is, net soos in
   ander groot Duitse stede, as gevolg van die Tweede Wêreldoorlog met sy
   bomaanvalle en die moderne heropbou drasties verander. In Frankfurt het
   die padverkeer aanvanklik besondere aandag gekry, en naas moderne
   geboue in die binnestad is ook 'n uitgestrekte straatnetwerk gebou. Van
   die ou historiese stadskern, wat voor die oorlog een van die grootstes
   van sy soort in Duitsland was en meer as 4 000 vakwerkhuise ingesluit
   het, het min bewaar gebly. Die enigste oorspronklike gebou is die Haus
   Wertheym by die Fahrtor.

   Maar reeds omstreeks 1900 is enkele woonkwartiere soos dié van die
   Judengasse afgebreek om plek te maak vir nuwe strate. Die meeste
   oorblyfsels van Frankfurt se historiese argitektuur lê vandag by die
   Römerberg.
   Die Römer, Frankfurt se raadsaal
   Die Römer, Frankfurt se raadsaal

   Die huidige binnestad is in 1333 as Neustadt ("Nuwe Stad") gestig. In
   die vroeë 19de eeu is die 17de eeuse barok-versterkings afgebreek om
   plek te maak vir 'n ringvormige park wat die destydse stadskern omsluit
   het. Volgens die stadsbeplanner Georg Heß se statuut was bouhere
   verplig om nuwe geboue in die Klassisistiese boustyl op te rig. Een van
   die kenmerkendste voorbeelde van Frankfurt se Klassisisme is die Ou
   Stadsbiblioteek wat in die tydperk tussen 1820 en 1825 ontstaan het en
   ná sy verwoesting in 1944 in sy oorspronklike styl as Literaturhaus
   heropgerig en in 2005 geopen is.

   Teen die einde van die 19de eeu het die Hauptwache tot die middelpunt
   van die stad ontwikkel, terwyl die Zeil sy besigste winkelstraat geword
   het. Die Katharinenkirche in die barokstyl, wat tussen 1678 en 1681 by
   die ingang van die Zeil opgerig is, word met die Goethe-gesin verbind
   en is tans die grootste Evangelies-Lutherse kerk in Frankfurt.

   Die Zeil ondergaan in argitektoniese opsig tans groot veranderinge. Op
   die bouterrein naby die Hauptwache word tans die duurste bouprojek in
   Europa uitgevoer, FrankfurtHochVier van die Nederlandse
   projekontwikkelaars MAB. Die projek behels die oprigting van 'n luukse
   winkelsentrum, 'n eersteklas-hotel, kantore en woonstelle, asook die
   heropbou van die voormalige Palais Thurn und Taxis (1727-1741) wat in
   1944 verniel is. Die gebouekompleks sal na verwagting in die najaar van
   2008 ingewy word.

[wysig] Sakrale boukuns

   Die katedraal St. Bartholomäus
   Die katedraal St. Bartholomäus

   Die katedraal van Frankfurt of Keiserlike katedraal St. Bartholomäus
   (Duits: Dom St. Bartholomäus) is die grootste sakrale gebou van
   Frankfurt en het oorspronklik as 'n paltskapel en kapittelkerk gedien.
   Die vroegste sakrale gebou en voorloper van die katedraal was die
   Karolingiese Salvator-kerk uit die jaar 840 wat vanaf 1248 vergroot is.
   Die huidige kerk het tussen die 14de en 15de eeu op die fondamente van
   'n vroeëre Merowingiese kerkgebou ontstaan.

   Die katedraal is 'n hallekerk met drie skepe, maar danksy die baie kort
   Vroeg-Gotiese langhuis en die baie lang dwarsskip uit die 14de eeu het
   die kerk eerder die grondvorm van 'n sentrale gebou. Die monumentale
   westoring uit die 15de eeu met 'n hoogte van 95 meter word vanweë sy
   ongewone koepel by die groot prestasies van die Gotiese boukuns in
   Duitsland gereken.

   Die katedraal se boubedrywighede het oor 14 eeue gestrek en was steeds
   nou verbind met die algemene geskiedenis van Frankfurt. Vanaf 1356 is
   die konings van die Heilige Romeinse Ryk hier verkies, en in die
   tydperk tussen 1562 en 1792 is die keisers van die ryk hier bekroon.
   Die katedraal was sodoende een van die beduidendste geboue van die
   ryksgeskiedenis en veral in die 19de eeu 'n simbool van nasionale
   eenheid. Dit was daarnaas een van min groot kerkgeboue in Duitsland wat
   die status van "Keiserkatedraal" gekry het.^[3]

   Die katedraal is in 1867 deur 'n brand verniel en in 1877 in sy huidige
   vorm herstel. By hierdie geleentheid is ook die toring volgens die
   oorspronklike planne van die Middeleeuse katedraalboumeester Madern
   Gertner voltooi.^[4] Dit is vir 'n tweede keer tydens die geallieerde
   bomaanvalle van die Tweede Wêreldoorlog ernstig beskadig, en sy
   binneruimte het volledig uitgebrand. Die katedraal is in die 1950's
   heropgebou.

[wysig] Mainoewer, Mainbrûe en Museumsufer

   Die voetgangersbrug Eiserner Steg
   Die voetgangersbrug Eiserner Steg

   Die twee Mainoewers het danksy die argitektoniese en kulturele
   besienswaardighede langs die Mainrivier tot gewilde plekke vir inwoners
   en toeriste ontwikkel. Die Alte Brücke (Ou Brug) oor die Main het reeds
   in die vroeë 13de eeu bestaan en is eeue lank as die beduidendste gebou
   in Frankfurt beskou. Vandag behoort ook die Eiserne Steg, 'n
   voetgangersbrug wat in 1869 ingewy is, tot die bekendste bakens langs
   die rivier. Die uitstallingsgebou Portikus op die Maineiland is in 2006
   geopen. Die uitsig oor die historiese stadskern en stadshorison van
   Frankfurt vanuit een van die Mainbrûe in die oostelike binnestad word
   deur die media dikwels as 'n illustrasie in bydraes oor die
   Mainmetropool gebruik.
   Die eindpunt van die Museumsufer
   Die eindpunt van die Museumsufer

   Die Museumsufer (Museumoewer) is een van die beduidenste
   museumkomplekse in Duitsland en Europa met 13 verskillende musea wat in
   die periode tussen 1980 en 1990 uitgebou of nuut opgerig is. Die
   argitektoniese spektrum strek van ou statige villas tot nuwe geboue
   soos die Museum für Angewandte Kunst (MAK; Museum vir Toegepaste Kuns)
   wat deur die argitek Richard Meier ontwerp is. Naas die MAK behels die
   Museumsufer aan die Main se linker- en regteroewer die Frankfurtse
   Ikone-museum, die Museum van Wêreldkulture, die Duitse Filmmuseum, die
   Duitse Argitektuurmuseum, die Museum vir Kommunikasie, die Städelsche
   Kunstinstitut, die Liebighuis ('n museum vir ou beeldhoukuns), die
   Museum Giersch (plaaslike kuns), die Historiese Museum en die Joodse
   Museum.

   Kulturele feeste soos die Museumsuferfest in laat Augustus en die Nag
   van die Musea wat elke lente plaasvind, lok jaarliks duisende
   besoekers.

   Die natuurbewaringsgebied Schwanheimer Düne naby die rivier in die
   weste van die stadsbuurt Schwanheim behels een van Europa se min
   binnelandse duine. Die gebied beslaan 'n oppervlakte van 58,5 hektaar
   en is 'n belangrike habitat vir bedreigde dier- en plantspesies.

[wysig] Hoofstasie en Bahnhofsviertel

   Die gerestoureerde hoofstasie van Frankfurt
   Die gerestoureerde hoofstasie van Frankfurt

   Die hoofstasie van Frankfurt is in 1888 geopen en behoort volgens die
   aantal passasiers en langafstandtreine tot die grootstes van sy soort
   in Europa. Die reusagtige stasiehal met sy vyf skepe waarvan die
   staalgeraamte en dak volledig gerestoureer en sodoende hul glans
   teruggekry het, die ontvangsaal in dieselfde boustyl en die warboel van
   bo- en ondergrondse geriewe maak van die stasie 'n indrukwekkende gebou
   en argitektoniese besienswaardigheid in eie reg.

   Die stadsbuurt Bahnhofsviertel rondom die stasie is 'n smeltkroes van
   vele kulture met 'n groot aantal winkels en restourante wat die etniese
   verskeidenheid van die bewoners weerspieël. Die kwartier wemel 24 ure
   per dag van mense, onder meer danksy die rooiligbuurt rondom
   Taunusstraße. Hier word ook die tipiese sosiale teenstellings van 'n
   internasionale stasie aangetref: pendelaars, banklui, sakemanne,
   internasionale besoekers van handelskoue en toeriste, maar ook
   bedelaars en alkohol- en dwelmverslaafdes.

   Die Kaiserstraße is 'n breë winkelstraat waar rykdom naas armoede,
   multikulturele winkels, moderne hoofkwartiere van nasionale en
   internasionale banke naas tipiese instellings van 'n rooiligbuurt
   aangetref word.

[wysig] Wolkekrabbers

   Die Opernturm (met erkenning aan Tishman Speyer Properties)
   Die Opernturm (met erkenning aan Tishman Speyer Properties)

   Sedert die 1950's het Frankfurt tot een van min Europese stede
   ontwikkel wat danksy 'n groot aantal wolkekrabbers hul eie kenmerkende
   stadshorison ontwikkel het. Frankfurt het dan ook die bynaam
   "Mainhattan" gekry - 'n verwysing na Manhattan in New York Stad. Die
   meeste wolkekrabbers is in die sogenaamde Bankenviertel ("Bankebuurt")
   in die westelike stadsentrum gekonsentreer.

   Die Henningerturm in die stadsbuurt Sachsenhausen was in 1961 die
   eerste gebou in Frankfurt wat met sy hoogte van 120 meter die westoring
   van die katedraal oortref het. Vroeëre wolkekrabbers soos die AEG-huis
   (1951), die telekommunikasiehuis (Fernmeldehochhaus, 1954) en die
   Zürich-huis (1962) was beperk tot hoogtes tussen 45 en 69 meter. Hulle
   is intussen almal lankal afgebreek, alhoewel sommige van hulle tot
   argitektoniese monumente verklaar is. Die Junior-huis, wat in 1951 deur
   die na-oorlogse argitek Wilhelm Berentzen ontwerp is, staan egter nog
   steeds en word as Frankfurt se eerste wolkekrabber beskou. Die gebou
   met 'n hoogte van 35 meter beskik oor nege verdiepings en was in sy tyd
   vanweë sy glastrappehuis en sy twee hysbakke wat onafhanklik van mekaar
   werk 'n argitektoniese uitdaging.

   Die hoogste wolkekrabbers van die 1970's (die Marriott-hotel en die
   destydse hoofkwartier van die Dresdner Bank) was met hul hoogte van
   sowat 160 meter die hoogtes in Duitsland. Die Messeturm, wat in 1990
   voltooi is, was met 257 meter die hoogste wolkekrabber in Europa totdat
   dit in 1997 deur die hoofkwartier van die Commerzbank (259 meter, met
   sy antenne 300 meter) oortref is.

   Die hoogste gebou in Frankfurt is nogtans die Europaturm met 337,5
   meter. Hierdie telekommunikasie- en televisietoring in besit van die
   Duitse Telekom is in die jare 1974 tot 1978 opgerig. Sy uitkykpunt en
   ander geriewe vir besoeke is in 1999 om ekonomiese redes gesluit. Tans
   is die Maintower die enigste wolkekrabber met 'n uitkykpunt (200 meter)
   wat nog oop staan vir die publiek. Daar is egter restourante in die
   25ste verdieping van die Japan Center en in die 29ste verdieping van
   die Eurotheum. Tydens die Wolkekrabber-fees, wat ongereeld gehou word,
   staan egter ook ander wolkekrabbers oop vir besoekers.

   Einde 2007 was daar in Frankfurt tien geboue met 'n hoogte van meer as
   150 meter. 'n Bykomende wolkekrabber, die Opernturm, is tans in aanbou.
   Die enigste ander stad met 'n wolkekrabber, wat in hierdie kategorie
   val, is Bonn met sy Post Tower.

[wysig] Nuwe stadsbuurte

   'n Modelfoto van die Europaviertel
   'n Modelfoto van die Europaviertel
   Nuwe woonstelle in die Westhafen-kwartier, met die Westhafen-Tower
   links in die agtergrond
   Nuwe woonstelle in die Westhafen-kwartier, met die Westhafen-Tower
   links in die agtergrond

   Die Europaviertel is 'n nuwe stadsbuurt met 'n oppervlakte van 90
   hektaar wat op die voormalige rangeerterrein van 'n vragstasie in die
   weste van Frankfurt ontstaan. Die terrein is tans in besit van twee
   eiendomsontwikkelingsmaatskappye, Aurelis Real Estate (66,7 hektaar) en
   Vivico Real Estate (18 hektaar). Die twee ondernemings beplan om hier
   tot teen 2019 nuwe kantore, hotelle, woonstelle, winkel- en
   ontspanningsgeriewe op te rig.

   Boubedrywighede in die oostelike gedeelte van die terrein het in die
   tweede kwartaal van 2005 begin, en in 2006 is die nuwe Mövenpick-hotel
   as een van die eerste geboue voltooi. Vivico het in Januarie 2008
   bekend gemaak dat 'n kontrak vir die bou van 'n nuwe Grand
   Hyatt-vyfsterhotel reeds aangegaan is. Die luukse hotel sal deel
   uitmaak van die Europaviertel se Urban Entertainment Center. In
   Februarie van dieselfde jaar het die onderneming ook sy planne vir 'n
   bykomende 110 woonstelle en 'n toeristehotel bekend gestel.

   Die Urban Entertainment Center (UCE) bevat drie gebouekomplekse met 'n
   hotel- en 'n kantoortoring (210 meter) asook 'n winkelsentrum. Die
   beplande wolkekrabber Millennium Tower teenoor die UCE sal 'n hoogte
   van 350 meter bereik.

   Die Frankfurtse Westhafen (Weshawe) is 'n voormalige hawe aan die
   Mainrivier se regteroewer, in die westelike binnestad van Frankfurt en
   net enkele straatblokke suid van die hoofstasie. Dit beskik oor 'n
   uitgestrekte hawebekken met 'n lengte van 560 meter en 'n wydte van 75
   meter wat deur 'n hawehoof van die Main geskei word. Die Westhafen is
   op 16 Oktober 1886 geopen en het die vroeëre Winterhawe vervang.

   In 1993 het Frankfurt se stadsraad besluit om die haweterrein met 'n
   totale oppervlakte van twaalf hektaar tot 'n nuwe stadsbuurt met
   kantore, woonstelle, winkels, kroeë en restourante om te skep. Die
   hawebekken het bewaar gebly om as jaghawe te dien.

   By die oostelike ingang tot die kwartier het die sogenaamde
   Westhafen-Tower ontstaan, 'n ronde kantoorgebou met 'n kenmerkende
   glasfasade. Dit was een van die eerste geboue wat in die nuwe buurt
   voltooi is en behoort met 'n hoogte van 112 meter tot die stad se
   kleiner wolkekrabbers. Wes hiervan het in 2004 bykomende kantoorgeboue
   soos die Torhaus en die Westhafenpier ontstaan.

   Naas kantore is ook talle woongeboue in die nuwe stadsbuurt opgerig.
   Twaalf woonhuise op die hawehoof is gedeeltelik op pilare in die water
   gebou en beskik oor hul eie boothawe. Ná sy voltooiing sal die
   Westhafen-kwartier sowat 2 000 bewoners huisves en werkgeleenthede vir
   3 000 mense bied.

[wysig] Vervoer en infrastruktuur

[wysig] Lughawens

   'n Boeing 747-makrostraler van die Duitse lugredery Lufthansa op die
   lughawe van Frankfurt
   'n Boeing 747-makrostraler van die Duitse lugredery Lufthansa op die
   lughawe van Frankfurt
   Die hoofstasie van Frankfurt, soos gesien vanaf die wolkekrabber
   Maintower se uitsigdek
   Die hoofstasie van Frankfurt, soos gesien vanaf die wolkekrabber
   Maintower se uitsigdek
   'n Trem van die stedelike vervoermaatskappy VGF by Frankfurt se
   Suidstasie (Südbahnhof)
   'n Trem van die stedelike vervoermaatskappy VGF by Frankfurt se
   Suidstasie (Südbahnhof)

   Frankfurt is danksy sy sentrale ligging 'n belangrike knooppunt van
   Europa se lug-, spoor-, pad- en watervervoerstelsels en beskik oor een
   van die grootste internasionale lughawens ter wêreld. Die lughawe
   Frankfurt am Main is die derde grootste in Europa ná Londen-Heathrow en
   Parys-Charles de Gaulle ten opsigte van passasiersgetalle en die
   grootste wat lugvrag betref. Die lughawe het in 2007 54,2 miljoen
   passasiers en 2,1 miljoen ton lugvrag gehanteer. 125 nasionale en
   internasionale lugrederye het in die somer van 2008 307 bestemmings in
   109 lande bedien.^[5]

   Ten spyte van sy naam is die lughawe Frankfurt-Hahn nie in die stad
   self nie, maar sowat 120 kilometer wes van Frankfurt in Lautzenhausen
   in die deelstaat Rynland-Palts geleë. Dit is die elfde grootste lughawe
   in Duitsland en het in 2007 0,4 miljoen passasiers gehanteer.

[wysig] Padvervoer

   Die Frankfurter Kreuz naby die lughawe van Frankfurt is die kruispunt
   van twee belangrike snelweë, die Autobahn 5 (A 6, wat van die
   Hattenbacher Dreieck tot by Weil am Rhein in Baden-Württemberg loop) en
   die Autobahn 3 (A 3) tussen Arnhem (Nederland) en Passau (Beiere). Die
   kruispunt is met daagliks sowat 310 000 voertuie die besigste in
   Europa.

   Ander belangrike snelweë in en naby Frankfurt sluit die A 66 (wat in
   die weste tot by Wiesbaden en in die ooste tot by Fulda loop), die A
   648 (wat tot by Frankfurt se skouterrein en die binnestad loop), die A
   661 tussen Oberursel en Egelsbach, die A5 in die weste, die A 661 in
   die noordooste en die A 3 in die suide. Die drie laasgenoemdes maak
   deel uit van 'n kringpad wat rondom Frankfurt loop.

   Frankfurt se stadsgebied beskik oor 1 145 kilometer se munisipale
   strate en paaie, en met 715 motors per 1 000 inwoners het Frankfurt die
   hoogste motordigtheid in Duitsland.

[wysig] Spoorvervoer

   Frankfurt se hoofstasie is een van die besigstes in Europa en dien
   volgens die nasionale Duitse spoorweë Deutsche Bahn AG as die
   belangrikste spoorvervoersentrum in Duitsland. Ten opsigte van sy
   oppervlakte is dit saam met die hoofstasies van Leipzig en Zürich ook
   een van die grootstes in Europa.

   Met daagliks sowat 350 000 passasiers is dit saam met die hoofstasie
   van München die tweede besigste stasie in Duitsland na Hamburg se
   hoofstasie wat daagliks 450 000 passasiers hanteer. Die ICE-spoorlyn na
   Keulen is in 2002 in bedryf gestel sodat die reistyd tussen die twee
   stede tot 1¼ ure ingekort is. As deel van die Rhealys-projek is
   daarnaas ook 'n hoëspoedspoorlyn na Parys se Gare de l'Est-stasie
   gebou. Die reistyd na Parys is tot vier ure ingekort.

   Die belangrikheid van Frankfurt se stasies vir die vragvervoer het
   daarenteen afgeneem. Die hoofvragstasie is intussen gesluit sodat slegs
   die kleiner stasie Frankfurt am Main-Oos tans nog spoorvrag hanteer.
   Die terrein van die vroeëre hoofvragstasie word intussen gedeeltelik
   vir handelskoue gebruik, en ook die nuwe stadsbuurt Europaviertel word
   hier gebou.

[wysig] Openbare vervoer

   Die openbare vervoerstelsel van Frankfurt behels 'n netwerk van treine,
   stadstreine, moltreine, trems en busse. Agt van die nege stadstreine ry
   deur die City-Tunnel, 'n tonnel met sewe stasies onder die stadsentrum.

   Die grootste maatskappy van die openbare vervoerstelsel is die
   Verkehrsgesellschaft Frankfurt (VGF). Die Rhein-Main-Verbund (RMV) is
   'n oorkoepelende liggaam waarin die verskillende openbare
   vervoermaatskappye van die metropolitaanse Ryn-Maingebied saamgesluit
   het om die vervoerstelsels doeltreffend te koördineer en 'n eenvormige
   tariefstelsel daar te stel.

[wysig] Skeepvaart

   Die Ryn verbind Frankfurt am Main met die belangrike nywerheidsgebiede
   in Noordryn-Wesfale en Nederland, terwyl die Main-Donau-kanaal as 'n
   waterweg na die suidoostelike Sentraal-Europa dien. Terwyl Frankfurt se
   vroeëre Weshawe (Duits: Westhafen) intussen in 'n woon- en sakebuurt
   omgeskep is, hanteer die Ooshawe (Osthafen), die rivierhawe
   Gutleutstraße en die hawe van die nywerheidspark Höchst nog steeds
   skeepsvragte.

[wysig] Elektroniese kommunikasie

   Frankfurt am Main speel ook 'n beduidende rol vir die
   internetkommunikasie. Die stad huisves onder meer die grootste Duitse
   internet-knooppunt DE-CIX en die registrasiekantoor van DeNIC wat die
   topvlakdomein .de beheer. Volgens sy datavolume is DE-CIX intussen die
   tweede belangrikste dataknooppunt ter wêreld.^[6]

[wysig] Kultuur

[wysig] Operahuise, konsertgeboue en teaters

   Alte Oper
   Alte Oper

   Frankfurt pronk met 'n lewendige toneelbedryf. Die Stedelike Teaters
   (Städtische Bühnen) is 'n oorkoepelende liggaam wat verskillende
   instellings behels. Die Operahuis van Frankfurt is een van die
   bekendstes ter wêreld en is verskeie kere (onder meer in 2003) as die
   Operahuis van die Jaar aangewys. Die teater Schauspiel Frankfurt het in
   die 1960's veral danksy die akteur en regisseur Harry Buckwitz, wat as
   direkteur gefungeer het, bekendheid verwerf en het in die 1970's en
   1980's opspraak gemaak deur die medeseggenskap wat akteurs en ander
   personeel by die bestuur van die teater gekry het.

   Die Alte Oper (Ou Operahuis), wat in 1881 ingewy is, is tydens die
   Tweede Wêreldoorlog verniel en in 1981 as konsertgebou heropen. Dit
   beskik oor 'n indrukwekkende konsertsaal en is vandag een van die
   belangrikste musieksentrums in Europa. Ander bekende konsertgeboue
   sluit die Jahrhunderthalle in die stadsbuurt Unterliedenbach, die
   Festhalle in Bockenheim en die Sendesaal van die Hessische Rundfunk
   (Hessiese Uitsaaikorporasie) in.

   Bekende boulevardteaters is die Komödie in die Neue Mainzer Straße en
   die Fritz-Rémond-Theater in die Zoo-Gesellschaftshaus. Die Volkstheater
   Frankfurt bied klassieke toneelstukke en eietydse dramas in die
   plaaslike dialek aan, terwyl die English Theatre die grootste
   Engelssprekende teater op die Europese vasteland is.

   Kabaret en kleinkunsteaters sluit die Tigerpalast, die Künstlerische
   Mousonturm, die Stalburg-Theater, die Gallustheater, die Schmiere in
   die Karmeliete-klooster (wat homself sedert 1950 ironies as die
   "slegste teater ter wêreld" beskryf), die Neue Theater in die
   stadsbuurt Höchst, die TiTS-Theater en die Dramatische Bühne in die
   Café Exzess in.

[wysig] Feeste

   Die Museumsuferfest in 2005
   Die Museumsuferfest in 2005
   Die Kersmark op die Römerberg
   Die Kersmark op die Römerberg

   Die Museumsuferfest, wat sedert 1988 jaarliks gehou word, is 'n
   gekombineerde kultuur- en musiekfees. Dit is die grootste fees in die
   Ryn-Main-gebied en het in 2007 oor drie dae sowat 3,5 miljoen besoekers
   gelok.

   Elke Dinsdag ná Pinkster, die sogenaamde Wäldchestag ("Woudjiesdag"),
   word 'n volksfees in die Frankfurter Stadtwald, 'n bosgebied in
   Frankfurt, gehou. 'n Tweede volksfees, die sogenaamde Dippemess, word
   twee keer jaarliks van April tot Mei en nog eens in September gehou.
   Ander gewilde feeste is die Nacht der Museen ("Nag van die Musea") in
   April waartydens belangrike musea ook snags vir die publiek oop staan
   en sowat 40 000 besoekers lok, en die Nacht der Clubs ("Nag van die
   Klubs").

   Die oudste verwysing na die Frankfurtse Kersmark dateer uit die jaar
   1393. Die mark word jaarliks in die Adventstyd in Desember gehou en is
   een van die grootste kersmarkte in Duitsland met jaarliks sowat drie
   miljoen besoekers. Vanaf die Mainkaai oor die Römerberg en Paulsplatz
   tot by die Zeil in die noorde is daar meer as 200 stalletjies. Dit is
   ook die tyd wanneer Glühwein (warm rooiwyn met speserye) en warm
   appelwyn in keramiekkoppies met tipiese Frankfurtse motiewe bedien
   word.

   Die Parade der Kulturen is 'n internasionale optog wat sedert 2003
   jaarliks in die somer plaasvind. Die optog in die binnestad van
   Frankfurt simboliseer die kulturele verskeidenheid van Frankfurt se
   bevolking en is ook steeds 'n politieke betoging teen regse
   ekstremisme. Die optog het in 2007 30 000 besoekers gelok.

   Ander belangrike feeste wat gereeld gehou word, is die sportfees vir
   Down-sindroom-pasiënte, die Mainfees, die Rose- en Ligtefees,
   Christopher Street Day, die Fees op Frankfurt se Operaplein, die
   wynmark Rheingauer Weinmarkt en die Stoffchefest.

   Sommige van Frankfurt se stadsbuurte hou gereeld hul eie feeste soos
   die Höchster Schlossfest in Frankfurt-Höchst, die Berger Straßenfest in
   die stadsbuurt Bornheim of die Switserse Straatfees in
   Frankfurt-Sachsenhausen.

   Die Wolkekrabber-fees word nie gereeld gehou nie en het in Mei 2007 vir
   die eerste keer in ses jaar weer plaasgevind. Tydens die fees staan 15
   wolkekrabbers in die stadsentrum oop vir die publiek. Die fees het in
   2007 1,2 miljoen besoekers gelok en sal weer in 2010 gehou word.

   Die musiekfees Sound of Frankfurt is in die jare tussen 1994 en 2004
   gehou en het destyds sowat 500 000 jongmense gelok.

[wysig] Kookkuns

   Frankfurt en sy omgewing is die tuiste van die Duitse appelwyn (Duits:
   Apfelwein of Äbbelwoi in die plaaslike dialek). Tipiese geregte is die
   Grüne Soße (Groen Sous, 'n sous met karringmelk, kwark, jogurt en
   kruie), Frankfurter Rippchen of Rippchen mit Kraut (ribbetjies met
   suurkool) en die Handkäs mit Musik (Handkaas met Musiek, 'n naam wat
   glo na die "winderige" eienskappe van hierdie soort kaas verwys).

[wysig] Appelwyn

   Die tipiese kruik (Bembel) en glas (Geripptes) waaruit die appelwyn
   bedien en gedrink word
   Die tipiese kruik (Bembel) en glas (Geripptes) waaruit die appelwyn
   bedien en gedrink word

   Appelwyn is 'n vrugtewyn wat - mits hy op die juiste manier gepers word
   - 'n natuurproduk is en tussen 5 en 6 % alkohol bevat. Die aanbevole
   drinktemperatuur is 11 tot 14 °C.^[7]

   Die tipiese Frankfurtse appelwyn word in teenstelling met ander soorte
   slegs van appels gepers. Daar word sowat 150 kilogram appels vir een
   hektoliter appelwyn benodig, en gewoonlik is dit plaaslike appelsoorte
   met 'n hoër suurgehalte soos Schafsnase, Trierer Weinapfel, Rheinischer
   Bohnapfel, Kaiser Wilhelm, Bittenfelder, Brettacher of Roter
   Boskoop.^[8] Aangesien daar geen pere of ander vrugte bygevoeg word
   nie, het die plaaslike drank 'n vars en minder soet smaak.

   Die eerste drank, wat ná die appeloes in die najaar gepers word, word
   Süßer genoem - 'n troebel geel drank met 'n soet smaak. Die sap, wat
   teen die middel van Oktober in die wynvate gis, word Rauscher genoem.
   Die appelwyn het in Kersfeestyd genoeg gegis en word as Neuer Heller en
   later as Alter Heller geniet.

   Speierling is 'n variant van appelwyn wat met die sap van onryp vrugte
   van die sorbeboom (Duits: Speierlingbaum) vermeng word. Danksy die hoër
   suurgehalte word hierdie soort appelwyn klaar en gepreserveer.

   Appelwyn word in Frankfurt in al sy stadia van rypwording geniet, en
   die plaaslike dialek verwys met verskillende terme na die drank soos
   byvoorbeeld Äppelwoi/Äbbelwoi, Äppler, Ebbelwoi, Ebbelwei, Schoppe en
   Stöffche.

[wysig] Susterstede

     * Frankryk Lyon, Frankryk
     * Verenigde Koninkryk Birmingham, Verenigde Koninkryk
     * Italië Milaan, Italië
     * Sinja Guangzhou, Sinja
     * Hongarye Boedapest, Hongarye
     * Tsjeggië Praag, Tsjeggië
     * Nicaragua Granada, Nicaragua
     * Pole Kraków, Pole
     * Egipte Kaïro, Egipte
     * Israel Tel Aviv, Israel
     * Kanada Toronto, Kanada
     * Duitsland Leipzig, Duitsland
     * Verenigde Arabiese Emirate Dubai, VAE

[wysig] Verwysings

    1. ^ Orth, Elsbet: Frankfurt am Main im Früh- und Hochmittelalter. In:
       Frankfurter Historische Kommission (reds.): Frankfurt am Main – Die
       Geschichte der Stadt in neun Beiträgen. Sigmaringen: Jan Thorbecke
       Verlag 1991, bl. 11. ISBN 3-7995-4158-6
    2. ^ www.frankfurt.de: Ekonomie (en)
    3. ^ www.altfrankfurt.com: Die katedraal
    4. ^ www.altfrankfurt.com: Die katedraal
    5. ^ Fraport AG: Visual Fact Book 2007
    6. ^ Frankfurt as die hoofstad van telekommunikasie
    7. ^ Apfelwein- das Frankfurter Nationalgetränk
    8. ^ Apfelwein - das Frankfurter Nationalgetränk

[wysig] Eksterne skakels

   Geskiedenis
     * Dr. Lothar Voigt: Die geskiedenis van die stad Frankfurt am Main
       (PDF-lêer) (de)

   Argitektuur
     * altfrankfurt.com - 'n Elektroniese koffietafelboek met foto's van
       die Middeleeuse stadskern
     * docomomo.de: Frankfurtse argitektuur in die 1920's - Fotogalery
     * Die heropbou van Frankfurt ná die Tweede Wêreldoorlog
     * Wolkekrabbers in Frankfurt am Main
     * Stephan Boehm-Ott: Die stadshorison van Frankfurt. In: Forum
       Wissenschaft nommer 1/2001


   Hierdie artikel is gekies as 'n voorbladartikel. Klik gerus hier vir
   meer inligting.

   Kategorieë: Hessen • Stede in Duitsland • Frankfurt

