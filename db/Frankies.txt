Frankies


   Frankies is 'n versamelnaam vir die Wes-Germaanse tale en Frankiese
   dialekte, wat hulle historiese oorsprong in die ooste van die Frankiese
   Ryk het:
    1. Die Nederfrankiese taal met Nederlands, Afrikaans en hulle
       dialekte;
    2. Die tale en dialekte van die Wesmiddelduitse taal;
    3. Die Hoogduitse dialekte in die oorgangsgebied van die Middelduitse
       tot Opperduitse taalgebied.

   Taalkundiges verskil oor die vraag of daar werklik sprake van 'n
   Frankiese taalfamilie kan wees, aangesien daar nog geen bewyse gelewer
   word dat die huidige Frankiese tale en dialekte taalhistories uit een
   gemeenskaplike Frankiese oorsprongstaal ontwikkel het. (Sien ook:
   Franke)

   Inhoud

        * 1 Geskiedenis
        * 2 Frankiese tale en dialekte
             + 2.1 Frankies in die Nederduitse taalgebied
             + 2.2 Frankies in die Wesmiddelduitse taalgebied
             + 2.3 Frankies in die oorgangsgebied tussen Middel- en
               Opperduits
        * 3 Verwysings
        * 4 Eksterne skakels

[wysig] Geskiedenis

   Die Frankiese taalgebied met Nederfrankies (geel), Middelfrankies
   (groen) en Opper-Frankies (blou)
   Die Frankiese taalgebied met Nederfrankies (geel), Middelfrankies
   (groen) en Opper-Frankies (blou)

   Die Franke se herkoms is tans - net soos dié van baie ander vroeë
   Germaanse stamme - nie duidelik nie.^[1] Hulle het eers in die laat 5de
   eeu 'n soort nasionale eenheid begin vorm.

   Voor hulle verowering van die Romeinse Gallië was die Frankiese
   stamgebied heel waarskynlik tussen die Middel- en Nederrynse gebiede
   tussen die huidige Duitse stede Keulen en Xanten geleë en het moontlik
   tot die ooste van die huidige Nederland tussen die Ryn en Ysselrivier
   gestrek.^[2] Die Ryn- en Meusemondings het óf tot die Frankiese óf tot
   die Friese magsgebied behoort. Die Wes-Nederfranke het hulle reeds
   sedert die 4de eeu in die huidige Suid-Nederland en België
   gevestig.^[3]

   Die Frankiese tale het hulle oorsprong in die Salies-Frankiese dialekte
   van die vroeë Middeleeue. Die Saliërs word as die Frankiese kernstam
   beskou waaruit later 'n aantal Frankiese deelstamme ontwikkel het soos
   byvoorbeeld die Ripuariërs in die gebied van Keulen en die Lotaringers
   in Noordoos-Frankryk.^[4]

   Oudfrankiese elemente is veral in die Neder- en Middelfrankiese
   (Ripuaries, Moeselfrankies) dialekte bewaar. Die verder suidwaarts
   geleë Rynfrankiese en Opperduits-Frankiese taalgebiede met Suid- en
   Oosfrankies toon sterk Alemanniese en - in die geval van Oosfrankies -
   Beierse invloede. Hulle toon nou ook meer ooreenkomste met hul naburige
   Suid-Duitse dialekte as met die Middel- en Nederrynse idiome en word
   tans by die Opperduitse dialekte gereken.

   Moontlik was hierdie gebiede reeds voor die Frankiese verowering en
   kolonisasie deur 'n groter groepe Alemanniese en Beierse setlaars
   bewoon wat uiteindelik nie verdryf is nie, maar met die Franke vermeng
   het.

   Die grote uitbreiding van die Frankiese taalgebied toon die belangrike
   rol wat Frankiese dialekte by die vorming van 'n gemeenskaplike Duitse
   en Nederlandse verkeerstaal gespeel het. Onder die Frankiese heerskappy
   die Middeleeuse Duitse staatswese begin ontwikkel, terwyl die
   kanselarye geleidelik hul eie taalvorme ontwikkel het. Daarnaas het
   oorgangsdialekte gevorm wat onderlinge kommunikasie tussen die bewoners
   van die verskillende stamgebiede eers moontlik gemaak het.

   In die Oosfrankiese of Duitse Ryk het die Franke ook die taalkundige en
   politieke hoeksteen vir die vereniging van die verskillende stamme tot
   die latere Duitse volk gelê. Die ander stamme in die Ryk, waaronder
   Nedersakse, Beiers, Alemanne, Hesse en Thuringers, het hulle
   oorspronklike tale grotendeels kwytgeraak en strukturele elemente uit
   die Frankiese taal oorgeneem, maar ook self groot invloed op die taal
   uitgeoefen.

   Met die ontwikkeling van 'n aantal mengdialekte het Frankies sy eenheid
   verloor, en met die Hoogduitse klankverskuiwing, wat vanaf die 6de eeu
   vanuit die suide in noordwaartse rigting beweeg het, het nuwe
   dialekgroepe met verskillende klankstelsels ontstaan. Die Frankiese
   tale was nou verdeel in Neder-, Middel- en selfs Opperduitse variante,
   alhoewel die woordeskat deur hierdie verandering nie aangetas is nie en
   hierdie verdeling niks oor die verwantskap tussen die verskillende
   dialekte sê nie. Middel- en Nederfrankies stem ten opsigte van hulle
   leksikale struktuur nog steeds grootliks ooreen.

   In Nederland en Vlaandere kan verskillende kenmerke, waarin Nederlands
   vandag van Fries verskil, op die vroeë Frankiese invloed teruggevoer
   word.^[5]

[wysig] Frankiese tale en dialekte

[wysig] Frankies in die Nederduitse taalgebied

     * Nederlands, soms ook Nederfrankies genoem (Nederland, België,
       Frankryk en Noordryn-Wesfalen)
          + Fries-Hollandse dialekte, mengdialekte van Wesfries en
            Nederlandse dialekte (Nederland)
          + Hollandse dialekte (Nederland)
          + Vlaamse dialekte (België, Frankryk, Nederland)
          + Suidnederfrankies (Nederland, Noordoosbelgië, VSA,
            Noordryn-Wesfalen)
               o Suidgelders (Kleverlands; Nederland, Noordryn-Wesfalen)
                    # Pella Dutch (Iowa, VSA)
               o Limburgs-Bergies (Provinsie van Limburg, België;
                 Provinsie van Limburg, Nederland; Noordryn-Wesfalen (in
                 die omgewing van Düsseldorf en Duisburg))
     * Afrikaans (Suid-Afrika, Namibië; immigrantetaal in Australië,
       Kanada, die VSA, Nieu-Seeland)

[wysig] Frankies in die Wesmiddelduitse taalgebied

     * Middelfrankies
          + Ripuaries, ook Ripuaries-Frankies genoem (Noordryn-Wesfalen,
            Rynland-Palts en België)
     * Rynfrankies
          + Moeselfrankies (Noordryn-Wesfalen, Rynland-Palts en Saarland)
               o Lëtzebuergesch, ook Luxemburgs genoem (Luxemburg, België
                 en Frankryk)
               o Lotaringies (Frankryk)
          + Palties
               o Wespalties (Rynland-Palts en Saarland)
               o Voorpalties (Rynland-Palts en Frankryk)
               o Keurpalties (Baden-Württemberg)
          + Hessies-Nassous (Hessen en Rynland-Palts)
          + Nederhessies (Hessen en Thuringen)

[wysig] Frankies in die oorgangsgebied tussen Middel- en Opperduits

     * Oosfrankies (Beiere, Baden-Württemberg, Hessen, Thüringen en Sakse)
          + Mainfrankies (Beiere en Thüringen suid van die Rennsteig)
     * Suidfrankies (Baden-Württemberg (Karlsruhe, Pforzheim, Heilbronn)
       en Hessen (in die oostelike Odenwald)

[wysig] Verwysings

    1. ^ Donaldson, Bruce: Dutch - A linguistic history of Holland and
       Belgium. Leiden: Martinus Nijhoff 1983, bl. 85
    2. ^ Donaldson (1985), bl. 85-87
    3. ^ Raidt, Edith H.: Afrikaans en sy Europese Verlede. Derde hersiene
       en uitgebreide uitgawe. Kaapstad: Nasou Beperk 1991, bl. 18
    4. ^ Donaldson (1983), bl. 85
    5. ^ Donaldson (1983), bl. 85

[wysig] Eksterne skakels

     * Huidige Duitse dialekte
     * Der fränkische Dialekt (Friedrich Engels)

   Kategorie: Natuurlike taal

