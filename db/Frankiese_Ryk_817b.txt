Frankiese Ryk


   Die veranderende strekking van die Frankiese Ryk van 481 tot 814
   Die veranderende strekking van die Frankiese Ryk van 481 tot 814
   Die uitbreiding van die Frankiese magsgebied
   Die uitbreiding van die Frankiese magsgebied

   Die Frankiese Ryk (Latyn: Francia en later imperium Francorum) was in
   historiese opsig die belangrikste ryk wat ná die ondergang van die
   Wes-Romeinse Ryk in die 5de eeu ontstaan het en die Wes- en
   Sentraal-Europese geskiedenis tussen die 5de en 9de eeu oorheers het.
   Die etnies-kulturele basis daarvan was oorspronklik Wes-Germaanse volke
   uit die tyd van die Volksverhuising, veral 'n bond van Frankiese
   stamme, wat reeds sowat eenhonderd jaar voor die begin van die
   Volksverhuising deur die Romeinse kultuur beïnvloed is. Die Frankiese
   elite het ná die verowering van Gallië met die plaaslike Galloromeinse
   adel versmelt en sodoende saam met die destyds invloedryke
   Rooms-Katolieke Kerk as bewaarder van die kultureel-godsdienstige
   Romeinse erfenis die magsbasis vir die nuwe Frankiese monargie geskep.

   Binne drie eeue het die Frankiese Ryk tot 'n Europese grootmoondheid
   ontwikkel wat deur die Merovingiese en Karolingiese dinastieë geregeer
   is. Die Karolingiese veldheer Karel Martel het in 732 met sy oorwinning
   in die Slag naby Tours en Poitiers aan die Loire-rivier die uitbreiding
   van die Islamitiese More na Sentraal-Europa verhinder. Onder Karel die
   Grote was die Frankiese Ryk op sy hoogtepunt en het sy grootste
   uitbreiding bereik.

   Die Frankiese domein is as 'n politieke eenheid regeer wat in
   verskillende regna (koninkryke of onderkoninkryke) verdeel is; 'n
   reling wat die geskiedenis nog vir eeue sou oorheers. Die geografie en
   aantal subkoninkryke het oor die bestaan van die ryk gewissel. Die
   verdeling van die enorme ryk na die dood van die heerser daarvan het
   egter nog ingrypender gevolge gehad en die resultate daarvan kan tot
   vandag toe nog in die geografie van Europa gesien kan word.

   Die Ryk in 843, na die dood van Lodewyk die Vrome, volgens die Verdrag
   van Verdun verdeel onder sy drie seuns. Hieruit sou in die weste
   Frankryk ontstaan en in die ooste die Heilige Romeinse Ryk wat
   uiteindelik Duitsland sou word. Deels as gevolg van die twee grote ryke
   het die Middelryk wat van die Noordsee tot by die Middellandse See
   gestrek het gesukkel om volledig te ontwikkel. Met die Verdrag van
   Meerssen van 870 is die Middelryk verdeel onder die Westelike en
   Oostelike dele. Dit sou egter nooit heeltemal daarby behoort nie en uit
   die gebied het uiteindelik Nederland, België, Luxemburg, Switserland en
   Italië ontstaan.

   Inhoud

        * 1 Geskiedenis
             + 1.1 Oorsprong van die Frankiese Ryk
             + 1.2 Die Merowingiese Ryk
                  o 1.2.1 Clovis en die Vereniging van die Franke
                  o 1.2.2 Verdeling van die Ryk onder Clovis se seuns
                  o 1.2.3 Verdere Verdeling van die Ryk
                  o 1.2.4 Opkoms van Neustrië
                  o 1.2.5 Hofmeier leierskap onder Pepyn
                  o 1.2.6 Die bewind van Karel Martel
                  o 1.2.7 Die einde van die Merowingiese Dinastie en
                    Hofmeierleierskap
        * 2 Verwysings

[wysig] Geskiedenis

[wysig] Oorsprong van die Frankiese Ryk

   Die Romeine was reeds sedert die middel van die eerste millennium v.C.
   bewus van die bestaan van die Germane. Dit was egter eers in die 3de
   eeu, toe probleme binne die Romeinse Ryk daartoe gelei het dat troepe
   aan die grens by die Ryn- en Donou onttrek moes word, wat
   betekenisvolle interaksie tussen die twee groepe begin plaasvind
   het.^[1] Die vroegste verwysing na die Franke dateer uit die 3de
   eeu.^[2] Die Franke was 'n versameling Germaanse stamme wat net oos van
   die Benede-Ryn gewoon het.^[1] Dit het oënskynlik die Ampsivare,
   Chasuarii, en Chatii ingesluit en moontlik ook die Chamave ingesluit.
   Vanaf die 260's het die Franke deelgeneem aan die Barbaarse invalle van
   Romeinse grondgebied.^[3] Die strooptogte het die Franke tot diep in
   Romeinse grondgebied geneem en van hulle het so ver as die Pireneë
   gevorder voor Romeinse magte hulle weer oor die Ryn teruggedryf het.
   Geen groot groepe Franke het hulle op die stadium in die Romeinse Ryk
   gevestig nie. Individue en kleiner groepe is egter wel in die Ryk
   toegelaat, hoofsaaklik om die militêre probleme van die Ryk te help
   verlig. In die 4de eeu het individuele Franke soos Ricimer en Abrogast
   opgang gemaak in die Romeinse hiërargie.^[1]^[4]

   Teen die middel van die 4de eeu het betrekkinge tussen die Romeinse Ryk
   en die Franke gespanne geraak soos wat al hoe meer Franke hulle op
   Romeinse grondgebied gevestig het. In 357 het die Saliese Franke daarin
   geslaag om 'n permanente Frankiese teenwoordigheid binne die Romeinse
   Ryk te bekom deur 'n verdrag met Julianus Apostata aan te gaan. 'n
   Frankiese stam het hiermee die eerste Barbare geword om as 'n groep in
   die Romeinse Ryk toegelaat te word. ^[4] Volgens die verdrag kon die
   Saliese Franke hulle as dediticii (belasting betalende landbouers) in
   die Skeldevallei en tussen die groot riviere, veral in Toxandrië,
   vestig.^[5]

   Die verdrag het die Franke se teenwoordigheid binne die Romeinse Ryk
   gewettig. In praktyk was die Romeine egter nouliks in staat daartoe om
   te bepaal waar die Franke hulle kon vestig. Die Romeine se aandag was
   gevestig op probleme met die Gote aan die Donou; nog Franke het oor die
   Ryn migreer en dié wat reeds op Romeinse grond was het wes en effens
   suid migreer.^[4] Romeine en geromaniseerde bewoners het op die vlug
   geslaan of die hulle onderwerp aan die nuwe Frankiese elite.^[verwysing
   benodig] Ter selfde tyd is die Germaanse Franke ongetwyfeld ook
   beïnvloed deur die Romeinse kultuur en gebruike.^[6]

   Die Frankiese magsentrum is in die stad Doornik gevestig.^[verwysing
   benodig] Vandaar het hulle spoedig die hele provinsie Germania Inferior
   (die huidige Nederland benede die riviere, België en die huidige
   Rynland)^[verwysing benodig] beset en die meerderheid in die gebied
   geword. In ongeveer 428 het die Saliese koning Chlodio, wie se
   koninkryk Toxandrië ingesluit het en die civitatus Tungrorum (Tongeren)
   Romeinse gebied binnegeval en sy domein so ver as Camaracum (Kameryk)
   en die Somme uitgebrei. Die koninkryk van Chlodio het die grense
   verander en vir altyd nuwe betekenis aan die woord "Francia" verleen.
   Francia was nie meer barbaricum trans Rhenum (barbare anderkant die
   Ryn) nie, maar hereboere met politieke mag aan beide kante van die
   rivier wat nou betrokke was by Romeinse politiek. Chlodio se familie,
   die Merovinge, het Francia selfs verder suid uitgebrei. As gevolg van
   druk wat deur die Sakse uitgeoefen is, is die noordoostelike grense van
   Francia suidweswaarts gedwing wat daartoe gelei het dat meeste van die
   oorspronklike Franke meer suidwestelike gaan woon het, rofweg tussen
   die Somme en Munster.^[verwysing benodig]

   Hoewel Sidonius Apollinaris geskryf het dat hy die Franke beveg het en
   hulle tydelik teruggedryf het (c. 431), het dié periode die begin van
   'n situasie aangedui het wat vir baie eeue sou voortduur: die Germaanse
   Franke het oor 'n al hoe groter aantal of Gallo-Romaanse onderdane
   geheers. Teen 451 het die Franke saam met ander Germaanse federate (die
   Boergondërs en Wesgote) as bondgenote van die Romeine onder Flavius
   Aëtius gehelp om die Hunne in die Slag van Chalons in die ooste van
   Frankryk te verslaan. Na die slag het die keiserlike mag in Gallië
   vinnig begin kwyn met slegs 'n onafhanklike Romeinse eenheid in
   Soissons naby Letitia (Parys) wat die Franke moes weerstaan.^[6] Die
   Franke se uitbreidingsdrang is vervolgens gerig op die nog welvarende
   gebied in die suide, en so het die Merovingiese konings geleidelik dele
   van Gallië tot aan die Seine verower.^[verwysing benodig]

[wysig] Die Merowingiese Ryk

   Die politieke onderafdelings van Gallië aan die begin van Clovis se
   loopbaan. Slegs die Boergondiese koninkryk en die provinsie Septimania
   was teen sy afsterwe nog nie oorwin nie.
   Die politieke onderafdelings van Gallië aan die begin van Clovis se
   loopbaan. Slegs die Boergondiese koninkryk en die provinsie Septimania
   was teen sy afsterwe nog nie oorwin nie.

[wysig] Clovis en die Vereniging van die Franke

   'n Honderd jaar na die verdrag met Julianus Apostata was die Franke
   steeds nie as 'n enkele groep verenig nie en was hulle verdeel in
   groepe onder verskillende krygsleiers. Geleidelik het twee hoofgroepe
   egter begin vorm: die Saliese Franke in die weste en die Ripaurariërs
   verder oos en hoër op teen die Ryn. Groot getalle Franke het ook steeds
   oos van die Ryn gebly. ^[6] Chlodio en sy seun Merovech was
   halflegendariese Konings van die Saliese Franke en min is oor hulle
   bekend. Wat wel bekend is, is dat Childeric I, moontlik Chlodio se
   kleinseun, oor 'n Saliese koninkryk uit Doornik as 'n foederatus van
   die Romeine regeer het. Childeric I was 'n bondgenoot van Aegidius wat
   oor die oorblywende Romeinse enklave in die noordweste van Gallië, die
   Domein van Soissons, regeer. Hulle het die Wes-Gote saam in 463 by
   Orléans verslaan. Na Aegidius se dood in 464 het sy seun, Syagrius hom
   opgevolg as dux van Soissons, 'n amp wat hy selfs na die val van die
   Westelike Ryk in 476 instand gehou het.^[7]

   in 481 het Clovis Childeric I opgevolg as koning van die Saliese
   Franke. Clovis het sy outoriteit oor die ander Frankiese stamme
   uitgebrei het en hulle territorium suid en wes in Gallië in uitgebrei
   het. Clovis het hom tot Rooms Katolisisme bekeer wat gehelp het om
   goeie verhoudinge met die magtige Kerk en sy Gallo-Romaanse onderdane
   te vestig. In 'n dertigerjare lange bewind (481–511) het hy as die
   eerste Koning van die nou verenigde Franke die Romeinse generaal
   Syagrius verslaan om die Romeinse enklave Soissons te oorwin, die
   Alemanne in die Slag van Tolbiac verslaan in 504 en Frankiese hegemonie
   oor hulle gevestig. Hy het ook die Wesgote (Vouillé, 507) verslaan en
   hulle hele koninkryk (behalwe Septimania) met sy hoofstad by Toulouse
   verower. Volgens Gregorius van Tours het hy ook die Bretons verslaan en
   hulle vasalle van Francia gemaak.^[8]. Clovis het meeste of al die
   naburige Frankiese stamme langs die Ryn oorwin en hulle in sy Koninkryk
   opgeneem. Hy het ook verskeie Romeinse militêre nedersettings (laeti)
   wat oor Gallië versprei was verower: die Sakse van Bayeux, die Alane
   van Armorika, en die Taifale van Poitou om maar net 'n paar van die
   belangrikes te noem. Teen die einde van sy lewe het hy oor die hele
   Gallië regeer behalwe die Gotiese provinsie Septimania en die
   Boergondiese Koninkryk in die suidooste.^[verwysing benodig]

   Die Merowinge was die eerste Frankiese dinastie en het 'n oorerflike
   monargiestelsel gebruik. Die Frankiese konings het 'n stelsel aangehang
   waarvolgens hulle gebied onder hulle seuns verdeel is as deel van 'n
   enkele ryk wat gesamentlik deur verskeie konings regeer is. Gebeur kon
   daartoe lei dat die onderdele weer verenig is onder 'n enkele koning.
   Met Clovis se afsterwe in 511 is sy ryk verdeel en toegeken aan sy vier
   volwasse seuns op so wyse dat elke seun 'n vergelykbare fiskale
   grondgebied toegeken is.
   Die verdeling van Francia na Clovis se dood (511):    Theuderic
      Chlodomer    Childebert    Chlothar
   Die verdeling van Francia na Clovis se dood (511):

      Theuderic

      Chlodomer

      Childebert

      Chlothar

[wysig] Verdeling van die Ryk onder Clovis se seuns

   Clovis se seuns het hulle hoofstede naby die Frankiese hartland in
   noordoostelike Gallië gevestig. Theuderic I se hoofstad was by Reims,
   Chlodomer s'n by Orléans, Childebert I s'n by Parys, en Chlothar I s'n
   by Soissons. Tydens hulle heerskappy is die Thuringii (532),
   Boergondiërs (534), Sakse en Friese (c. 560) in die Frankiese Ryk
   opgeneem. Die afgeleë trans-Rynse stamme was losweg vebrind met
   Frankiese soewereiniteit, en hoewel hulle gedwing kon word om by te dra
   tot Frankies militêre pogings, was hulle in tye van swak leierskap
   onbeheerbaar en geneig om geheel en al onafhanklik op te tree. Die
   geromaniseerde Boergondiese koninkryk is deur die Franke in stand gehou
   en as een van die hoofonderverdelings omskep wat 'n deel van die
   sentrale Galliese gebied van Chlodomerse koninkryk ingesluit het met sy
   hoofstad by Orléans.

   Die koningbroers was egter net met tussenposes mekaar goedgesind het
   gereeld met mekaar gewedywer. Toe Chlodomer vroeg te sterwe kom het sy
   broer Chlothar sy jong seuns laat vermoor om sy deel van die koninkryk
   oor te kan neem, wat volgens Frankiese gebruik tussen die oorlewende
   broers verdeel is. Theuderic is in 534 dood, maar sy volwasse seun
   Theudebert I was instaat daartoe om sy erflating te verdedig. Dit het
   die grootste deel van die Frankiese sub-kininkryke gevorm en was die
   kern waarom die latere koninkryk van Austrasië sou vorm. Theudebert was
   die eerste Frankiese koning om formeel bande met die Bisantynse Ryk op
   te sê deur goue munte met sy eie beeld te laat slaan en homself magnus
   rex (groot koning) te noem gegrond op sy veronderstelde susereiniteit
   oor vol;ke so ver as Pannonië. Theudebert het tussenebiede getree in
   die Gotiese oorlog en aan die kant van die Gepids en Lombarde teen die
   Oosgote geveg wat hom die provinsies Rhaetia, Noricum, en deel van
   Venetia besorg het. Sy seun en opvolger, Theudebald, was met sy dood
   nie instaat daartoe om die te behou nie en sy uitgetrkte koninkryk het
   in Chlothar se hande beland. In 558, met die dood van Childebert, was
   die hele Frankiese Ryk weer verenig; onder die heerskappy van Chlothar.
   Die verdeling van Gallië met Chlothar I se dood (561).    Sigebert I
      Charibert    Childeperic I    Boergondië (Guntram)
   Die verdeling van Gallië met Chlothar I se dood (561).

      Sigebert I

      Charibert

      Childeperic I

      Boergondië (Guntram)

[wysig] Verdere Verdeling van die Ryk

   In 561 is Chlothar dood en is sy ryk verdeel, amper soos vyftig jaar te
   vore, weer tussen vier seuns met die hoofstede wat dieselfde gebly het.
   Sy oudste seun, Charibert I, het die koninkryk met sy hoofstad by Parys
   geërf en het oor die hele westelike Gallië geheers. Die tweede oudste,
   Guntram, het die ou Koninkryk van die Boergondiërs geërf, aangevul deur
   die gebied in sentraal-Frankryk om die ou hoofstad Orléans, wat sy
   hoofstad geword het, en die meeste van Provence. Die res van Provence,
   die Auvergne, en oostelike Akwitanië is toegeken aan sy derde seun,
   Sigebert I, wat ook Austrasië met sy belangrike stede Reims en Metz
   ingesluit het. Die kleinste koninkryk was die van Soissons, wat aan sy
   jongste seun, Chilperic I, toegeken is. Die koninkryk wat Chilperic
   teen sy afsterwe (584) regeer het, het die kern van die latere Neustrië
   geword.

   Die tweede viervoudige verdeling is spoedig deur brodermoordoorloë
   geruïneer, grootliks gevoer oor die moord op Galswintha, Chilperic se
   vrou, na bewering deur sy minnares (en tweede vrou) Fredegunda.
   Galswintha se suster, Sigebert se vrou, Brunhilda, het haar man tot
   oorlog aangehits en die konflik tussen die twee koninginne het
   verhoudinge tot die volgende eeu aanhou vertroebel. Guntram het probeer
   om die vrede te bewaar, al het hy twee keer (585 en 589) onsuksesvolle
   pogings aangewend om Septimania van die Gote te oorwin. Al die
   oorlewende broers het gebaat by die dood van Charibert, maar Chilperic
   het daarin geslaag om sy heerskappy in die tydperk uit te brei deur die
   Bretons weer onder bedwang te bring. Na sy dood moes Guntram die
   Bretons weer tot gehoorsaamheid dwing. In 587 het die Verdrag van
   Andelot — waarvan die teks eksplisiet na die hele Frankiese ryk as
   Francia verwys— tussen Brunhilda en Guntram sy beskerming verseker vir
   haar jong seun Childebert II, wat Sigebert (575) opgevolg het na 'n
   sluipmoord aanval op hom. Die gesamentlike grondgebied van Guntram en
   Childebert was heelwat meer as twee keer so groot as die klein gebied
   van Chilperic se opvolger, Chlothar II. In die tydperk het Francia 'n
   drieledige karakter aangeneem, bestaande uit Neustrië, Austrasië, en
   Boergondië, wat tot 'n sekere mate vir die res van die geskiedenis sou
   behoue bly.
   Gallië na die Verdrag van of Andelot (587). Die verdrag het gevolg op
   die verdeling van Charibert se koninkryk tussen die drie oorlewende
   broers. Dit het Guntram se gedeelte toegeken met Poitou en Touraine aan
   Childebert toegeken in ruil vir uitgebreide grondgebied in suidelike en
   sentraal Akwitanië.    Childebert II    Guntram    Clothar II
   Gallië na die Verdrag van of Andelot (587). Die verdrag het gevolg op
   die verdeling van Charibert se koninkryk tussen die drie oorlewende
   broers. Dit het Guntram se gedeelte toegeken met Poitou en Touraine aan
   Childebert toegeken in ruil vir uitgebreide grondgebied in suidelike en
   sentraal Akwitanië.

      Childebert II

      Guntram

      Clothar II

   Toe Guntram in 592 dood is het Boergondië in sy geheel na Childebert
   oorgegaan, maar hy is in 595 oorlede. Sy twee seuns het die koninkryk
   verdeel met die ouere Theudebert II wat Austrasië plus Childebert se
   gedeelte van Akwitanië geneem het en sy jonger broer Theuderic II wat
   Boergondië en Guntram se gedeelte van Akwitanië geërf het. Die twee
   broers het in 'n verenigde front gepoog om hulle neef Chlothar van mag
   te onthef en het daarin geslaag om die grootste gedeelte van sy
   koninkryk te oorwin en hom tot 'n paar stede te beperk. Hulle kon hom
   egter nooit gevangene neem nie. In 599 het hulle sy magte by Dormelles
   vernietig en die Dentelin beset, maar hulle het uitgeval en die res van
   hulle bewind is gekenmerk deur struwelinge wat baie keer aangehits is
   deur hulle grootmoeder Brunhilda, wat uit woede oor haar verbanning uit
   Theudebert se hof Theuderic oortuig het om hom te ontsetel en dood te
   maak. In 612 het hy daarin geslaag en is die hele ryk van sy vader
   Childebert weer deur een man regeer. Dit was egter kortstondig
   aangesien hy gesterf het op die vooraand van 'n veldtog teen Chlothar
   in 613.

[wysig] Opkoms van Neustrië

   Childebert het 'n jong seun genaam Sigebert II agter gelaat. Tydens
   hulle bewinde het Theudebert en Theuderic suksesvolle veldtogte in
   Gaskonje gevoer waar hulle die Hertogdom van Vaskonje gevestig het en
   die Baske onderwerp het (602). Die oorspronklike Gaskonse oorwinning
   het grondgebied suid van die Pireneë, naamlik Biscay en Guipúzcoa,
   ingesluit, die is egter aan die Wesgote afgestaan in 612. Aan die ander
   uiterste van sy ryk het die Alemanni Theuderic in a rebellie verslaan
   en het die Franke hulle houvas op die trans-Rynse stamme begin verloor.
   In 610 het Theudebert die Hertogdom van Elsas van Theuderic afgedwing
   wat die begin van 'n lang tydperk van konflik oor watter koninkryk die
   Elsas, Boergondië of Austrasië streek sou besit ingelui het, wat eers
   in die laat 7de eeu beëindig is.

   Tydens die kort periode van die nog nie mondige Sigebert II se bewind,
   het die kantoor van die maiores domus (hofmeier), wat reeds vir geruime
   tyd betrokke was by die koninkryke van die Franke, na vore getree in
   die interne politiek van die Ryk. 'n Faksie adellikes het om Warnachar,
   Rado, en Pepin van Landen verenig om die koninkryk aan Chlothar oor te
   gee om Brunhilda, die jong koning se regent, uit die weg te ruim.
   Warnachar self was reeds die hofmeier van Austrasië, terwyl Rado en
   Pepin meierampte toegeken is na Chlothar se stryd om die bewind
   suksesvol was en Brunhilda en die toe tien jaar oue koning vermoor is.

   Onmiddellik na sy oorwinning het Chlothar II die Edik van Parys (614)
   uitgevaardig. Die Edik het gestreef om geregtigheid te waarborg en om
   korrupsie in die regering stop te sit. Dit het ook die streeksverskille
   tussen die drie koninkryke van Francia verskans. Teen 623 het die
   Austrasiërs oproepe om 'n eie koning begin maakaangesien Chlothar so
   gereeld van sy koninkryk afwesig was, en omdat hy as gevolg van sy
   opvoeding en vorige heerskappy in die Seinebekken so te sê 'n
   buitestaander was. Chlothar het dus toegelaat dat sy seun Dagobert I
   hulle koning word wat na behore deur die Austrasiese soldate as sodanig
   aanvaar en ingelyf is. Dagobert het ware outoriteit in sy koninkryk
   uitgeoefn, maar Chlothar het nogtans die finale sê gehad in die hele
   Frankiese Ryk.
   Die Frankiese Koninkryk van Akwitanië (628). Die hoofstad van Akwitanië
   was Toulouse. Dit het Gaskonje ingesluit en was die grondsalg vir die
   latere Hertogdom van Akwitanië.
   Die Frankiese Koninkryk van Akwitanië (628). Die hoofstad van Akwitanië
   was Toulouse. Dit het Gaskonje ingesluit en was die grondsalg vir die
   latere Hertogdom van Akwitanië.

   Tydens die gesamentlike bewind van Chlothar en Dagobert, wat soms "die
   laaste heersende Merowinge" genoem is, het die Sakse, wat reeds sedert
   die laat 550's losweg aan Francia verbind was onder Hertog Berthoald
   gerebelleer. Hulle is egter verslaan en in die koninkryk heropgeneem
   deur 'n gesamentlike aksie van vader en seun. Toe Chlothar in 628 dood
   is, het Dagobert, in gevolge sy vader se wense, 'n sub-koninkryk aan sy
   jonger broer Charibert II toegestaan. Die sub-koninkryk, wat algemeen
   as Akwitanië bekend gestaan het, was 'n nuwe skepping. Dit het
   ooreengekom met die suidelike helfte van die ou Romeinse
   Akwitaniprovinsie en die hoofstad daarvan was Toulouse. Ander stede in
   sy koninkryk was Cahors, Agen, Perigueux, Bordeaux, en Saintes; die
   Hertogdom van Vaskonje was ook deel van die toekenning. Charibert het
   'n suksesvolle veldtog teen die Baske uitgevoer, maar hulle het weer
   gerebelleer na sy dood in 632. Ter selfde tyd het die Bretons teen
   Frankiese susereiniteit in opstand gekom. Die Bretonse leier, Judicael
   ap Hoel, het ingegee en vrede gesluit met die Franke en hulle
   skatpligtigheid nagekom toe Dagobert gedreig het om 'n leër teen hulle
   te lei in 635. Daardie selfde jaar het leër gestuur om die Baske
   suksesvol te onderwerp.

   Intussen het Dagobert Charibert se jong kind opvolger Chilperic laat
   teregstel en hele Frankiese Ryk in 632 weer verenig. Hy is egter wel
   deur die magtige Austrasiese aristokrasie gedwing om sy eie suen
   Sigebert III aan hulle toe te ken as 'n onderkoning in 633. Die optrede
   is grootliks ontketen deur die Austrasiërs se strewe om selfregering op
   'n stadium toe Neustriane die koninklike hof oorheers het. Chlothar was
   reeds vir dekades die koning by Parys voor hy ook die koning by Metz
   geword het. Die Merowingiese monargie was na hom vir altyd in die
   eerste plek 'n Neustriese monargie.^[9] Die Austrasiërs is reeds sedert
   die tyd van Gregorius van Tours as 'n aparte volk gesien. Dagobert het
   al die volke aan die verre oosterse grens van die Ryk, soos die Sakse,
   Alemane en Thuringiërs, onderhorig tot die hof van Neustrië gemaak en
   nie die van Austrasië nie. Dit het die Austrasiërs aangespoor om hulle
   eie kon ing te versoek uit hulle eie koninklike huis.

   Die jong Sigebert is voor hy mondig geword het oorheers deur die meier
   Grimoald I, wat die kinderlose koning oortuig het om sy eie
   Merowingies-genaamde seun Childebert as sy seun en erfgenaam aan te
   neem. Na Dagobert se dood in 639 het die Hertog van Thuringië, Radulf,
   gerebelleer en gepoog om homself koning te maak. Hy het Sigebert
   verslaan in wat 'n ernstige terugslag vir die heersende dinastie was
   (640). Die koning het die ondersteuning van baie magnate verloor terwyl
   hy aan die veldtog deel geneem het en die swak toestand van die
   monargiese instellings was teen hierdie tyd duidelik.

   Clovis II, Dagobert se opvolger in Neustrië en Boergondië, wat daarna
   verbind was maar apart regeer is, was nie mondig nie vir omtrent sy
   hele bewind. Hy is deur sy moder Nanthild en die meier van die Neustrië
   paleis, Erchinoald, gedomineer. Erchinoald se opvolger Ebroin, her die
   koninkryk vir die volgende vyftien jaar van byna volgehoue burgeroorlog
   oorheers. Met sy dood in 656 is Sigbert se seun na Ierland verskeep
   terwyl Grimoald se seun Childebert in Austrasië regeer het. Ebroin het
   uiteindelik die hele Frankiese Ryk vir Clovis se opvolger Chlothar III
   verenig deur Grimoald dood te maak en Childebert in 661 af te set. Die
   Austrasiërs het egter weer op hulle eie koning aangedring en Chlothar
   het sy jonger broer Childeric II geïnstalleer. Tydens Chlothar se
   bewind het die Franke 'n aanval op noordwes Italië uitgevoer, maar is
   deur die Lombardiese koning Grimoald naby Rivoli afgeweer.

[wysig] Hofmeier leierskap onder Pepyn

   Gallië teen die dood van Pepyn van Herstal (714). Op hierdie stadium
   was die reuse Hertogdom van Akwitanië (geel) nie deel van die Frankiese
   Ryk nie.
   Gallië teen die dood van Pepyn van Herstal (714). Op hierdie stadium
   was die reuse Hertogdom van Akwitanië (geel) nie deel van die Frankiese
   Ryk nie.

   In 673 is Chlothar III dood en het van die Neustriese en Boergondiese
   magnate Childeric genooi om koning van die hele Ryk te word. Hy het
   egter gou sommige van die Neustriese magnate ontstel en is in 'n
   sluipmoordaanval vermoor (675). Die bewind van Theuderic III sou die
   einde van die Merowingiese dinastie se mag beteken. Hy was ten volle
   Neustries in sy uitkyk op die lewe en in bondgenootskap met sy meier
   Berthar het hy oorlog gevoer teen Austrasië wat Dagobert II, Sigebert
   III se seun, as koning geïnstalleer het (kortliks in opposisie tot
   Clovis III). In 687 is hy verslaan deur Pepyn van Herstal, die
   Arnulfing meier van Austrasië, wat die ware mag in die koninkryk gehou
   het, by die Slag van Tertry en is gedwing om Pepin as enigste meier en
   dux et princeps Francorum (Hertog en Prins van die Franke) te aanvaar;
   'n titel wat vir die outeur van Liber Historiae Francorum, die begin
   van Pepyn se "bewind" aandui. Daarna het die Merovingiese monarge
   volgens rekords wat behoue gebly het slegs sporadies enige aktiwiteite
   onderneem wat nie bloot simbolies was nie en wat uit hulle eie wil
   gemotiveerd was.

   In die periode van verwarring in die 670's en 680's is pogings
   aangewend om Frankiese soewereiniteit oor die Friese te hervestig; dit
   was egter te vergeefs. In 689 het Pepin egter 'n groot
   oorwinningsveldtog in Wes-Friesland (Frisia Citerior) van stapel
   gestuur en die Fries koning Radbod naby Dorestad, 'n belangrike
   handelsentrum, verslaan. Al die grondgebied tussen die Skelde en die
   Vlie is in Francië opgeneem. Daarna het Pepin in c. 690
   Sentraal-Friesland aangeval en Utrecht oorwin. In 695 kon Pepyn selfs
   die stigting van die Aartsbisdom van Utrecht ondersteun en daarmee die
   bekering van die Friese tot Christenskap onder Willibrord inisieer.
   Oos-Friesland (Frisia Ulterior) het egter buite Frankiese
   soesereiniteit gebly.

   Na sy sukses oor die Friese, het Pepyn hom op die Alemanne toegespits.
   In 709 het hy 'n oorlog teen Willehari, Hertog van die Ortenau, begin;
   waarskynlik as 'n poging om die opvolging van die jongs seuns van die
   gestorwe Gotfrid op die hertoglike troon te bewerkstellig. Die
   inmenging van buite het tot nog 'n oorlog in 712 gelei en die Alemanne
   is vir 'n tydlank tot Frankiese heerskappy teruggewen. In suidelike
   Gallië, wat nie onder Arnulfing invloed was nie, het die streke van die
   koninklike hof begin weg beweeg onder leiers soos Savaric van Auxerre,
   Antenor van Provence, en Odo van Akwitanië. Die bewindskappe van Clovis
   IV en Childebert III van 691 tot 711 het al die kenmerke van rois
   fainéants (doen niks konings) gehad. Childebert is wel betrap dat hy
   koninklike uitsprake in weerwil van die belange van sy veronderstelde
   meesters, die Arnulfinge, gemaak het.

[wysig] Die bewind van Karel Martel

   Toe Pepyn in 714 dood is, is die Frankiese Ryk in burgeroorlog gedompel
   en het die hertoë van die afgeleë provinsies de facto onafhanklik
   geword. Pepyn se aangestelde opvolger, Theudoald, onder sy weduwee,
   Plectrude, was aanvanklik gekant teen 'n poging deur die koning,
   Dagobert III, om Ragenfrid as meier van die paleis in al die ryke aan
   te stel. Daar was egter gou 'n derde kandidaat vir die meierskap van
   Austrasië in die vorm van Pepyn se onegte volwasse seun, Karel Martel.
   Na die oorwinnings oor Plectrude en Theudoald deur die koning (nou
   Chilperic II) en Ragenfrid, het Karel vir 'n kort tydjie sy eie koning,
   Chlothar IV, in opposisie tot Chilperic, daargestel. Uiteindelik het
   Karel sy mededingers by 'n slag naby Soisson verslaan. Karel het sy
   mededingers oortuigend geklop en hulle op die vlug laat slaan. Hy het
   die koning later terug aanvaar op voorwaarde dat hy sy vader se
   posisies terugkry (718). Daar was hierna nie weer 'n aktiewe
   Merowingiese koning nie en Karel en sy Karolingiese erfgename het oor
   die Franke geheers.

   Na 718 het Karel Martel 'n reeks oorloë geloods wat daraop gemik was om
   die Franke se hegemonie in westelike Europa te vestig. In 718 het hy
   die opstandige Sakse verslaan, in 719 het hy Wes-Friesland oorrompel,
   in 723 het hy die Sakse weer onder bedwang gebring, en in 724 het hy
   Ragenfrid en die rebelse Neustriërs verslaan om 'n einde te bring aan
   die burgeroorlogfase van sy bewind. In 720, toe Chilperic II dood is,
   het hy Theuderic IV as koning aangestel, maar dit was die laaste koning
   van hom was 'n blote marjonet. In 724 het hy sy keuse van Hugbert vir
   die hertoglike opvolging in Beiere afgedwingen die Alemanne gdwing om
   hom te help met veldtogte in Beiere (725 en 726), waar wette in
   Theuderic se naam uitgevaardig is. In 730 moes Alemannië met die swaard
   onderwerp word en is die gebied se hertog, Lantfrid doodgemaak. In 734
   het Karelk teen Oos-Friesland geveg en het hy die gebied uiteindelik
   onderwerp.

   In die 730's het die Moorse veroweraars van Spanje, wat ook Septimania
   onderwerp het, noordwaarts in sentraal Francië in en die Loirevallei
   begin opmars. Op daardie stadium (circa 736) het Maurontus, die dux van
   Provence, 'n beroep op die Arabiere gemaak om hom te ondersteun om die
   uitbreidngsdrang van die Franke te stuit. Karel het egter die
   Rhonevallei ingeval met die hulp van sy broer Childebrand en 'n
   Lombardiese leër. Dit was die bondgenootskap teen die Arabiere wat
   karel verhoed het om Pous Gregorius III teen die Lombarde te
   ondersteun. In 732 of 737 het Karel teen 'n Arabierse lër tussen
   Poitiers en Tours opgemars en dit verslaan in 'n [[Slag van
   Tours|deurslaggewende slag wat die golf van Arabiese uitbreiding noord
   van die Pireneë gedraai het.

   Kort voor sy dood in October 741 het Karel sy ryk onder sy twee seuns
   en vrou verdeel asof hy die koning was; in die proses het hy sy jonger
   seun Grifo gemarginaliseer deur die toekenning van slegs 'n klein stuk
   grond. Alhoewel daar sedert Theuderic se dood in 737 geen koning was
   nie, was Karel se seuns Pepyn die Korte en Karloman steeds slegs meiers
   van die paleise. Die Karolinge het die koninklike status en praktyk,
   dog nie die titel, van die Merowinge aangeneem. Die verdeling van die
   koninkryk het Austrasië, Alemannië, en Thuringië aan Karloman besorg en
   Neustrië, Provence, en Boergondië aan Pepin. Dit was aanduidend van die
   de facto outonomie van die hertogdomme van Akwitanië (onder Hunoald) en
   Beiere (onder Odilo]]) wat nie ingesluit is in die verdeling van die
   regnum nie.

[wysig] Die einde van die Merowingiese Dinastie en Hofmeierleierskap

   Ná Karel Martel begrawe is, in die Abdy van Saint-Denis langs die
   Merowingiese konings, het konflik tussen Pepyn en Karloman aan die een
   kant en Grifo, hulle jonger broer, aan die anderkant uitgebars.
   Alhoewel Karloman Grifo gevang en in die tronk gestop het, het
   vyandskap tussen die ouers broers moontlik daartoe gelei dat Pepyn
   Grifo vrygelaat het terwyl Karloman op 'n pelgrimsreis na Rome onderweg
   was. Moontlik in 'n poging om sy broer se ambisies te neutraliseer het
   Karloman die aanstelling van 'n nuwe koning, Childeric III, uit 'n
   klooster, geïnisieer in 743.

   In 743 het Pepyn teen Odilo oorlog gevoer en hom gedwing om Frankiese
   soesereiniteit te aanvaar. Karloman het ook teen die Sakse geveg en
   saam het die twee 'n rebellie gelei deur Hunoald aan die hoof van die
   Baske en 'n ander gelei deur die Alemanne onderdruk. In 746 was die
   Frankiese leërs stil terwyl Karloman hom voorberei het om uit die
   politiek te tree en die klooster by Monte Soratte te gaan woon. Pepyn
   se posisie is verder gestabiliseer en die weg is gebaan vir sy
   troonbestyging in 751.

[wysig] Verwysings

    1. ^ ^1,0 ^1,1 ^1,2 Katherine Fischer Drew, The Laws of the Salian
       Franks, p3
    2. ^ Volgense die Engelse Wikipedia artikel word die woord Francia is
       in die Panegyrici Latini in die begin van die 3de eeu gebruik --
       die artikel verskaf egter nie 'n bestaan eksterne bron vir die
       bewering nie
    3. ^ Ian Wood, Defining the Franks in From Roman Provinces to Medieval
       Kingdoms, saamgestel deur Thomas F. X. Noble, p113
    4. ^ ^4,0 ^4,1 ^4,2 Katherine Fischer Drew, The Laws of the Salian
       Franks, p4
    5. ^ C. R. Whittaker, Rome and Its Frontiers: The Dynamics of Empire,
       p58
    6. ^ ^6,0 ^6,1 ^6,2 Katherine Fischer Drew, The Laws of the Salian
       Franks, p5
    7. ^ The History Files, Domain of Soissons AD 461 - 486
    8. ^ Gregorius van Tours verskaf belangrike inligting oor die politiek
       van die sesde eeu en die gebeure wat dit voorafgegaan het. Daar
       moet egter in ag geneem word dat hy van die standpunt as 'n biskop
       in die Katolieke Kerk geskryf het met 'n besliste vooroordeel ten
       gunste van die instansie. Hy was ook 'n lid van die Gallo-Romaanse
       aristokrasie en was dus moontlike bevooroordeeld teenoor die
       Franke. Van sy gegewe is definitief onakkuraat en sy verslae oor
       gebeure baie keer verdraai. Hy is egter in baie gevalle die enigste
       bron vir gebeure in die tydperk; wat dit moeilik maak om die feite
       te verifieer. Sien meer in Emily Wilson se The rise of the
       Carolingians or the decline of the Merovingians?
    9. ^ It is in the 640s that "Neustria" first appears in writing, its
       late appearance relative to "Austrasia" probably due to the fact
       that Neustrians (who formed the bulk of the authors of the time)
       called their region simply "Francia". Burgundia too defined itself
       in opposition to Neustria at about this time.

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Artikels met stellings wat verwysings ontbreek • Saadjies •
   Frankiese Ryk

