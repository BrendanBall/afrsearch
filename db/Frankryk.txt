Frankryk


                                           CAPTION: République française
                                                          Franse Republiek


                     Drapeau de la France           Marianne
                      (Vlag van Frankryk) (Logo van die Vyfde Republiek)

                      Nasionale leuse : Liberté, Égalité, Fraternité
                               Amptelike taal                      Frans
                                     Hoofstad                      Parys
                                                     48° 49' N, 2° 29' O
                                Grootste stad                      Parys
                                     Regering
                                  - President
                            - Eerste Minister Republiek
                                                           Nicolas Sarkozy
                                                         François Fillon
                                  Oppervlakte
                                     - Totaal
                                  - Water (%)  Gelys 40^ste
                                                       675 417 ^1 vk km
                                                                   0,26%
                                    Bevolking
                              - Totaal (2007)
                                   - Digtheid   Gelys 20^ste
                                                    64 102 000 ^2 inw.
                                                        94,91 inw./vk km
                              Onafhanklikheid
                       - Van die Romeinse Ryk
                         - Verdrag van Verdun
                                                                486
                                                                     843
                   Nasionaliteit in Frans m/v        Français, française
                                    BBP (KKP)
                                     - Totaal
                                 - Per capita      2005
                                                   1 816 miljard VSA-$^3
                                                          29 900 VSA-$^4
                                          MOI      0,938 (2003) - hoog^5
                                  Geldeenheid                 Euro (EUR)
                                      Tydsone       UTC +1 (somertyd +2)
                                    Volkslied        La Marseillaise MP3
                              Internet-domein                        .fr
                                   Skakelkode                        +33
                      ^1 waarvan 547 030 in die metropolitaanse Frankryk
                   ^2 waarvan 61 538 000 in die metropolitaanse Frankryk
                                                       ^3 Geranglys 7^de
                                                     ^4 Geranglys 24^ste
                                                      ^5 Geranglys 16^de

   Parys: Die Eiffeltoring
   Parys: Die Eiffeltoring

   Die Franse Republiek (Frans: République française) is 'n
   sentralistiese, demokratiese land in Wes-Europa, begrens deur België,
   Luxemburg, Duitsland, Switserland, Italië, Monaco, Andorra, en Spanje.

   Dit is 'n stigingslid en volgens sy oppervlak tans die grootste land
   van die Europese Unie.

   Naas die metropolitaanse (Europese) gebied van Frankryk is daar oorsese
   gebiede in die Karibiese See (onder meer 'n gedeelte van die eiland
   Saint-Martin), Suid-Amerika (Frans-Guyana), Noord-Amerika (Saint-Pierre
   et Miquelon), in die Indiese Oseaan en in Oseanië.

   Die naam Frankryk is afgelei van die Germaanse volk van die Franke, wat
   die gebied na die einde van die Romeinse Ryk verower.

   Die land, wat meer as dubbel so groot is soos die Verenigde Koninkryk,
   beleef na die Tweede Wêreldoorlog 'n vinnige groei van sy stedelike
   gebiede. Desondanks is die grootste deel van die land plattelandse
   gebiede, en die landbousektor speel tradisioneel 'n baie belangrike rol
   in die binnelandse politiek van Frankryk.

   Die land se lang en ryk geskiedenis bly lewendig in sy Romeinse ruïnes,
   middeleeuse katedrale en stede. Die erfenis van die tydperk voor die
   Franse Rewolusie van 1789 sluit talle 18de eeuse kastele (châteaux) in.
   Die land is met jaarliks meer as 75 miljoen besoekers die belangrikste
   toeristebestemming ter wêreld.

   Inhoud

        * 1 Geografie
        * 2 Klimaat
        * 3 Geskiedenis
             + 3.1 Die Wes-Frankiese Ryk (843-987)
             + 3.2 Die Middeleeue
             + 3.3 Franse Rewolusie
             + 3.4 Die Tweede Republiek (1848-1852)
             + 3.5 Die Tweede Keiserryk (1852-1870)
             + 3.6 Die Duits-Franse Oorlog (1870-1871)
             + 3.7 Die Derde Republiek (1870-1914)
             + 3.8 Vyfde Republiek
        * 4 Politiek
             + 4.1 Buitelandse beleid
             + 4.2 Verdediging
        * 5 Ekonomie
        * 6 Demografie
        * 7 Geloof
             + 7.1 Die Joodse gemeenskap
        * 8 Administratiewe verdeling
        * 9 Kultuur
             + 9.1 Sport
             + 9.2 Televisie
             + 9.3 Ander kulturele onderwerpe
        * 10 Allerlei
        * 11 Bronne
             + 11.1 Buitelandse beleid en Verdediging
        * 12 Verwysings

[wysig] Geografie

   Lac du Der in Champagne-Ardenne
   Lac du Der in Champagne-Ardenne

   Terwyl die grootste deel van Frankryk se staatsgebied in Wes-Europa lê,
   is daar wyd verspreide Franse gebiede en besittings in Noord-Amerika,
   die Karibiese See, Suid-Amerika, die westelike en suidelike Indiese
   Oseaan, die noordelike en suidelike Stille Oseaan en Antarktika.

   Wanneer daar na die Europese gebied van Frankryk verwys word
   (insluitend Korsika), word dikwels die term die metropolitaanse
   Frankryk gebruik (afgelei van Frans la France métropolitaine, of net la
   Métropole), in teenstelling met die oorsese départements en gebiede,
   wat as die oorsese Frankryk (la France d'outre-mer, of kort les
   DOM-TOM, 'n afkorting van die Franse départements d'outre-mer -
   territoires d'outre-mer) bekend staan.

   Die metropolitaanse Frankryk, wat danksy sy vorm dikwels ook l'Hexagone
   (die heksagoon) genoem word, het 'n oppervlak van meer as 'n
   halfmiljoen vierkante kilometer, wat in die noorde en weste deur
   kusvlaktes en heuwels gekenmerk word. Meer as die helfte van die
   oppervlak lê minder as 250 meter bo seevlak. Die res van die land is
   bergagtig, met die Sentraalmassief (Massif Central) in die suidelike
   middel van die land, die Pireneë in die suidweste en die Alpe in die
   suidooste. Frankryk se hoogste berg, die Mont Blanc, is tegelykertyd
   ook die hoogste in Europa met 4 808 meter. Die Bretonse Massief sluit
   'n gedeelte van Normandië in en strek in suidwaartse rigting tot by La
   Rochelle. Ander berggebiede is die Vogese-bergreeks in Elsas en die
   Franse gedeelte van die Ardenne. Sowat 27 persent van Frankryk se
   oppervlak word deur bosgebiede beslaan; die land is die bosrykste in
   die Europese Unie.

   Die Sentraalmassief, wat sowat 'n sesde van Frankryk se landoppervlakte
   tussen die Rhône-Saônevallei en die Akwitaanse bekken beslaan, is deur
   vulkaniese aktiwiteite sowat tien tot dertig miljoen jare gelede
   gevorm. Die hoogste bergspitse is die Puy de Sancy (1 886 meter) en die
   Plomb du Cantal (1 858 meter). Die oorheersende kalksteen maak die
   Sentraalmassief minder geskik vir landbouaktiwiteite.
   Die Puy de Pariou in die Sentraalmassief
   Die Puy de Pariou in die Sentraalmassief

   Tussen die berggebiede lê uitgestrekte rivierbekkens soos dié van die
   Loire-, Rhône-, Garonne- en Seineriviere. Die groot riviere is deur
   kanale met mekaar verbind.

   Korsika, die grootste Franse eiland in die Middellandse See met 'n
   oppervlak van 8 680 vierkante kilometer, word veral deur bergagtige
   landskapsvorme met gereelde sneeuval in die winter gekenmerk. Meer as
   veertig bergspitse bereik hoogtes van meer as 2 000 meter. Net sowat 'n
   kwart van die eiland is geskik om as weivelde vir skape en bokke te
   dien. Naas die bebosde gebiede, wat ook 'n kwart van Korsika se
   oppervlak beslaan, is daar net sowat twee persent landbougebiede in die
   valleie, langs die kus en op geterrasseerde berghange.

   Frankryk het met uitsondering van die noordooste slegs natuurlike
   grense, waarvan die helfte deur die Ryn, die Alpe en die Pireneë gevorm
   word. Die ander helfte van die land se sowat 5 500 kilometer lange
   grenslyn word deur die kuste van die Atlantiese Oseaan en die
   Middellandse See gevorm.

   Danksy die oorsese départements en gebiede, wat wêreldwyd verspreid is,
   beskik Frankryk oor die tweede grootste Eksklusiewe Ekonomiese Sone
   (EES) na dié van die Verenigde State, met 'n totale oppervlak van
   11 035 000 vierkante kilometer.

[wysig] Klimaat

   Winter in Le Havre, Normandië
   Winter in Le Havre, Normandië

   Daar is rofweg vier klimaatsones in die metropolitaanse Frankryk:
     * Die gebied wes van die lyn Bayonne-Lille het 'n vogtige kusklimaat
       met dikwels frisse somers.
     * In die Elsas, in Lotaringe, langs die Rhônevallei en in die
       bergagtige streke van die land (Alpe, Pireneë en Sentraalmassief)
       is die klimaat al halfkontinentaal met koue winters en warm somers.
     * Die noordelike deel van die land, Parys en sy omgewing en die
       sentrum van die land is in klimatiese opsig oorgangsgebiede met
       koue winters en warm somers. Die gebied kry die hele jaar deur
       reën. Wingerde, wat teen die suidelike hange lê, lewer in hierdie
       noordelike gebiede wyne van uitstekende kwaliteit op.
     * Die suide van die land, wat van die Franse Riviera se vlaktes tot
       by die Rhône- en Saônevalleie in die noorde en Languedoc en
       Narbonne in die weste strek, het 'n mediterreense klimaat met milde
       winters en baie warm somers. Dit is net soos Suid-Afrika se
       Kaapland 'n winterreënstreek en danksy die warm temperature en droë
       weer in die somer uiters geskik vir die wynboubedryf.

[wysig] Geskiedenis

   Die huidige Frankryk kom grootliks met die antieke Keltiese Gallië
   ooreen wat deur Gaius Julius Caesar verower is, maar sy naam is nogtans
   van 'n Germaanse volk, die Franke, afgelei. Franke beteken letterlik
   "vrye mense"; die volk het hom in die laat-antieke tydperk in Romeinse
   gebiede gevestig. As 'n volk van oorwegend Keltiese en Romeinse afkoms
   het die Franse sodoende ook 'n Germaanse substraat gekry.

[wysig] Die Wes-Frankiese Ryk (843-987)

   Karel die Kale, die seun van Lodewyk die Vrome en Judith van Beiere,
   het tussen 843 en 877 as koning van die Wes-Frankiese Ryk geregeer. In
   875 is hy deur pous Johannes VIII na Rome genooi en tot keiser gekroon,
   maar slegs twee jaar later oorlede. Weens die vroeë afsterwe van sy
   seun Lodewyk die Stamelaar (877-879) en sy twee seuns het die ryk egter
   geleidelik begin ontbind.

   Neder-Boergondië het in 877 onder die heerskappy van Boso van Vienne en
   Hoog-Boergondië (Franche-Comté) in 888 onder Rudolf I (888-912)
   onafhanklike koninkryke geword. Die seuns van albei heersers is later
   tot konings van Italië gekroon.

   Ná die gedwonge bedanking van koning Karel III is Odo, graaf van Parys
   (888-898), tot die eerste teenkoning verkies. Die Karolingiese dinastie
   het vervolgens nog sowat honderd jaar lank aan die bewind gebly, maar
   die werklike gesag in die koninkryk is deur Odo se nasate, die
   Robertyne, uitgeoefen.

   Net soos in Duitsland het ook in die Wes-Frankeryk groot
   administratiewe geweste begin vorm: Francia, Champagne, Akwitanië,
   Gascogne, Toulouse, Gothië, Katalonië, Bretagne, Normandië en
   Vlaandere.

[wysig] Die Middeleeue

   In die 14de eeu ontwikkel Frankryk met sy twintig miljoen inwoners (in
   vergelyking met Duitsland se veertien en Engeland se vier miljoen) tot
   die magtigste nasie in Europa.

[wysig] Franse Rewolusie

          Hoofartikel: Franse Rewolusie.

[wysig] Die Tweede Republiek (1848-1852)

   Straatversperring in die Paryse Rue Soufflot (24 Junie 1848)
   Straatversperring in die Paryse Rue Soufflot (24 Junie 1848)

   Die verbod op 'n sogenaamde hervormingsbanket in Parys het die
   aanleiding tot die sogenaamde Februarie-Rewolusie tussen 22 en 24
   Februarie 1848 gegee. Studente, werkers en lede van die Nasionale Garde
   het straatversperrings opgerig en sodoende die "burgerlike koning"
   gedwing om afstand van die troon te neem. Ná die proklamasie van die
   republiek het 'n progressief-sosialistiese regering begin om sosiale
   wette soos die "reg op arbeid" af te kondig en "nasionale werkwinkels"
   vir werkloses in die lewe geroep. Die eerste algemene verkiesing van
   die Franse parlement in April 1848 is egter deur
   burgerlik-konserwatiewe partye gewen.

   In Mei van dieselfde jaar het radikale Sosialiste soos Louis Auguste
   Blanqui begin om massabetogings teen die nuwe regering te organiseer.
   Aangesien die nasionale werkwinkels nie lewensvatbaar was nie, is hulle
   in Junie gesluit. Die Paryse werkers het onmiddellik in opstand teen
   die regering gekom. Die oorlogsminister Eugène Cavaignac (1802-1857)
   het onbeperkte volmagte ter beëindiging van die onluste gekry en
   besluit om die "rooi gevaar" summier dood te skiet. Sowat 10 000
   opstandelinge het hul lewens verloor.

   Die nuwe Franse grondwet van November 1848 het voorsiening gemaak vir
   'n eenkamerparlement en 'n regstreeks verkose staatspresident as
   regeringshoof. Die Franse burgery, wat besorg was oor die politieke
   stabiliteit van die land, het met driekwart van die uitgebragte stemme
   Louis Napoléon, 'n neef van Napoléon I, as prins-president verkies. Sy
   anti-parlementêre houding en beleid is deur groot dele van die
   bevolking en die kerk verwelkom, terwyl die Republikeine veral teen
   Louis se Roomse Ekspedisie in 1849 ter beskerming van die Kerkstaat
   beswaar aangeteken het. 'n Republikeinse opstand in Junie 1849 is
   neergeslaan.

   Louis Napoléon se voorstel om die grondwet te wysig en sodoende sy
   herverkiesing moontlik te maak is in 1850 deur die parlement afgekeur.
   Met die staatsgreep van Desember 1851 het Louis die kamer ontbind, en
   die Franse kiesers het in 'n referendum ten gunste van 'n nuwe grondwet
   gestem wat voorsiening vir 'n tienjarige ampstermyn van die president
   gemaak het. In 'n tweede referendum het kiesers met 97 persent die
   herinvoering van die monargie ondersteun. In Desember 1852 het Louis as
   keiser Napoléon III 'n erflike monargie in Frankryk gestig.

[wysig] Die Tweede Keiserryk (1852-1870)

   Napoléon III in 1852. Skildery deur Franz Xaver Winterhalter
   Napoléon III in 1852. Skildery deur Franz Xaver Winterhalter

   Napoléon III se regeringsvorm was dié van 'n monargistiese diktatuur
   waarin die volk deur middel van referendums nog 'n beperkte invloed op
   die politiek uitgeoefen het. Die regeringstyl van Napoléon, wat homself
   as die verteenwoordiger van die Franse nasie beskou het, is soms as
   demokratiese caesarisme beskryf, en sy hoofoogmerk was om die
   uitwerkings van klasverskille te verminder. Onder die indruk van die
   Sosialistiese opstande van die verlede het die burgery die nuwe bewind
   halfhartig gesteun.

   Danksy die uitbou van die finansiële en die nywerheidsektor en
   grootskaalse kapitaaluitvoere het die Franse ekonomie vinnig begin
   groei. Die sosiale beleid was deur nasionale programme ten opsigte van
   werkverskaffing en armoedeverligting, maar ook deur 'n verbod op
   werkersorganisasie en stakings gekenmerk.

   Die Paryse wêreldtentoonstellings van die jare 1855 en 1867 en die
   grootskaalse bouprojekte in Parys tussen 1852 en 1865, wat van die
   metropool die "wêreld se hoofstad" sou maak was kenmerke van Frankryk
   se nuwe welvarendheid. Gelykertyd het Algerië 'n belangrike verskaffer
   van graan geword, en talle Franse setlaars het hulle hier gevestig. Ook
   in Afrika, Libanon, Sirië, Indië en Sjina het Frankryk as 'n koloniale
   moondheid opgetree. Tussen 1859 en 1869 het die Suez-kanaal in Egipte
   onder meer danksy Franse steun ontstaan.

   Die Franse steun vir nasionalistiese bewegings in Italië, Duitsland en
   op die Balkaanskiereiland was daarop gemik om die Franse invloed ná die
   nederlaag van 1815 weer te vergroot. Die land het ook 'n belangrike rol
   in verband met die Krimoorlog (1854-1856) gespeel en as bemiddelaar
   tussen Rusland en Engeland opgetree.

   In 1867 het Napoléon se buitelandse beleid egter 'n aantal teenslae
   ervaar - Nederland het geweier om Luxemburg aan Frankryk te verkoop,
   die Verenigde State het die Franse inmenging in Mexiko afgeweer, en
   weens die voortgesette optrede as militêre bondgenoot van die Kerkstaat
   het betrekkinge met Italië gespanne gebly.

   Die teenstelling tussen die vryheidsbeleid ten opsigte van die
   buiteland en die diktatoriese binnelandse bewind het uiteindelik tot
   kritiek gelei; die keiser is genoodsaak om 'n "program van noodsaaklike
   vryhede" vir individue, die pers en die parlementskamer goed te keur.
   Die oorwinning van die opposisie in die verkiesing van 1869 het gepaard
   gegaan met die ontwerp van 'n nuwe grondwet, en in die referendum van
   1870 het 83 persent van die kiesers vir 'n liberale monargie gestem.

[wysig] Die Duits-Franse Oorlog (1870-1871)

   Napoléon III en die Pruisiese kanselier Bismarck ná die Slag van Sedan
   Napoléon III en die Pruisiese kanselier Bismarck ná die Slag van Sedan

   Dit was veral Frankryk se strewe om sy prestige in die internasionale
   politiek te behou en die dreigende Duits-Pruisiese hegemonie in Europa
   te beveg wat die land onder die minister van buitelandse sake, Gramont,
   tot militêre optrede teen Duitsland gedryf het. Die Duits-Franse geskil
   oor die Spaanse troonopvolging het die aanleiding tot die Franse
   oorlogsverklaring gegee.

   Terwyl die meeste Europese moondhede danksy die bekwame Duitse
   kanselier Bismarck se diplomatiese onderhandelinge hul neutraliteit
   verklaar het, is die Franse troepe ná 'n Duitse offensief en hewige
   gevegte verslaan. Op 1 September 1870 het 'n Franse leër onder
   maarskalk MacMahon (1808-1893) naby Metz gekapituleer, en Napoléon III
   is deur die Duitsers gevange geneem. Gematigde republikeinse politici
   het op 4 September die Derde Franse Republiek geproklameer en 'n
   nasionale regering ter verdediging van die land gevorm.

   Tydens die beleg van Parys het gewapende burgers, die sogenaamde
   Franctireurs, teen die Duitse troepe geveg, maar in Januarie 1871 het
   ook die Franse hoofstad gekapituleer. Die Nasionale Vergadering van
   Frankryk het in Bordeaux president Thiers tot die hoof van die
   uitvoerende gesag verkies. In die voorvrede van Versailles het Frankryk
   Elsas-Lotaringe aan Duitsland afgestaan en toegestem om 'n
   oorlogskadevergoeding ter waarde van vyf miljard frank aan Duitsland te
   betaal, terwyl gebiede in Oos-Frankryk onder Duitse besetting gekom
   het. Op 10 Mei 1871 is die amptelike Vrede van Frankfurt am Main
   gesluit.

   Ná die oorlog het die nuut verenigde state Duitsland en Italië as nuwe
   moondhede in Europa opgetree. Nadat Frankryk se leidende rol op die
   vasteland aan die Duitse Ryk moes afstaan, het die kloof tussen
   Duitsers en Franse steeds verder gegroei.

[wysig] Die Derde Republiek (1870-1914)

   Nog voor die vredesluiting met Duitsland het Kommunistiese en
   Sosialistiese groeperings, die sogenaamde Communards, 'n poging
   onderneem om die regering omver te werp. Die opstand van die Paryse
   Commune tussen Maart en Mei 1870 is egter deur maarskalk MacMahon
   bloedig neergeslaan, en in die sogenaamde "Bloedige Week" het sowat
   30 000 opstandelinge gesneuwel.

   Ná die betaling van 'n oorlogskadevergoeding het die Duitse
   besettingstroepe Oos-Frankryk voortydig ontruim, en die konserwatiewe
   meerderheidspartye het MacMahon tot president verkies. Pogings om die
   monargiese stelsel te herstel was vergeefs nadat die laaste Bourbonse
   troonpretendent, die graaf van Chambord, geweier het om Frankryk se
   nasionale vlag, die Trikolore, te erken. Met 'n meerderheid van slegs
   353 teen 352 stemme is in 1875 die Derde Republiek geproklameer.

   Die nuwe grondwet het algemene stemreg en 'n Nasionale Vergadering, wat
   uit die Kamer van Gedeputeerdes en die Senaat bestaan het, ingestel.
   Die staatspresident, wat die gesag oor die ministers en hul
   departemente uitgeoefen het, is vir 'n ampstermyn van sewe jaar deur
   die Nasionale Vergadering verkies. Hy het oor die reg beskik om die
   grondwet te wysig.

   Die meeste partye in die parlement het nie oor 'n spesifieke program
   beskik nie en is hoofsaaklik deur hul leiers oorheers; die meerderheid
   in die parlement het gevolglik steeds gewissel, en in die tydperk tot
   by die jaar 1914 was daar nie minder as 50 verskillende kabinette nie.
   Nogtans was die nuwe bedeling veral danksy sy moderne administrasie wat
   steeds onpolities gebly het relatief stabiel; die destydse Franse staat
   is eerder deur advokate, professore en skrywers oorheers as deur
   politici, en dit het vanweë sy buitelandse beleid 'n goeie reputasie op
   die internasionale toneel geniet.

   Ná die monargiste se oorwinning in die verkiesing van 1885 is 'n
   outoritêr-nasionalistiese beweging in die lewe geroep, wat volgens sy
   leier, die oorlogsminister Georges Boulanger (1837-1891) Boulangisme
   genoem is en naas monargiste ook konserwatiewe en radikale groeperings
   verenig het. Die republikeinse oorwinning in die verkiesing van 1889
   het egter 'n einde aan Boulanger se diktatoriese aspirasies gemaak. Ná
   sy vlug uit Frankryk het hy in Brussel selfmoord gepleeg.

[wysig] Vyfde Republiek

   Die Grondwet van die Vyfde Republiek, wat met medewerking van Charles
   de Gaulle en Michel Debré geskryf is, is op 4 Oktober 1958 aanvaar. Dit
   dien as die grondslag van 'n nuwe, half-parlementêre staatsbestel, wat
   meer uitvoerende gesag aan die Staatspresident verleen en sodoende 'n
   einde maak aan die instabiliteit van die vroeëre parlementêre
   republieke.

   Sedert die sestigerjare speel Frankryk danksy die versoening en latere
   noue samewerking met Duitsland 'n belangrike rol as 'n dryfkrag agter
   die Europese beweging, wat met die stigting van die Europese Ekonomiese
   Gemeenskap (EEG) 'n groot politieke sukses behaal. Vandag is Frankryk
   een van die belangrikste lande van die Europese Gemeenskap en 'n
   voorstander van die idee dat Europa ook wêreldwyd 'n politieke rol moet
   speel.

[wysig] Politiek

   Die Assemblée Nationale (parlementsgebou) in Parys
   Die Assemblée Nationale (parlementsgebou) in Parys

   Frankryk is sedert die jaar 1875 'n republiek met 'n parlementêre
   stelsel. Vandag is die land 'n sentralistiese, demokratiese republiek
   met 'n semi-presidensiële regeringstelsel. Die grondwet van die Vyfde
   Republiek van Oktober 1958 verleen meer gesag aan die Staatspresident,
   wat regstreeks deur die volk vir 'n ampstermyn van vyf jaar verkies
   word.

   Die Franse President het die meeste bevoegdhede van alle staatshoofde
   in die Europese Unie. Hy benoem die Eerste Minister en die kabinet, het
   'n vetoreg op die besluite van die parlement en die reg om die
   parlement te ontbind. Hy is die opperbevelhebber van die Franse Weermag
   en koördineer die veiligheids- en verdedigingsbeleid en buitelandse
   beleid van Frankryk. Danksy die Franse kernwapens en die vetoreg in die
   Verenigde Nasies se Veiligheidsraad oefen hy groot invloed op die
   internasionale politiek uit. In krisistye het hy selfs onbeperkte
   bevoegdhede. Die President kan vir 'n onbeperkte aantal ampstermyne
   herverkies word en het as gevolg van 'n wysiging van die Franse
   grondwet in Februarie 2007 immuniteit tydens sy ampstermyn. Tans is
   Nicolas Sarkozy die sesde Staatspresident van die Franse Republiek.

   Die regering onder die leiding van die Eerste Minister bepaal die
   beleid van die nasie.

   Die parlement bestaan uit twee kamers, die Nasionale Vergadering
   (Assemblée Nationale) met 577 vyfjaarliks direk verkose afgevaardigdes
   en die Senaat (Sénat) met 331 lede, wat indirek verkies word. Die
   parlement kontroleer die regering en beraadslaag en besluit nasionale
   wette.

   Die oorsese gebiede word deur 22 afgevaardigdes in die Nasionale
   Vergadering en 14 in die Senaat verteenwoordig. 'n Bykomende 12
   senatore word deur Franse burgers in die buiteland verkies.

[wysig] Buitelandse beleid

   Die Franse kernaangedrewe vliegdekskip Charles de Gaulle.
   Die Franse kernaangedrewe vliegdekskip Charles de Gaulle.

   Frankryk is 'n permanente lid van die Verenigde Nasies (VN) se
   Veiligheidsraad en beskik oor die vetoreg. Die buitelandse beleid van
   die land konsentreer op die noue bande met Duitsland binne die
   strukture van die Europese Unie en sy belangrike betrekkinge met
   voormalige kolonies in Afrika. In baie Afrikalande tree die Franse
   regering met 'n soort ordende gesag op.

   Frankryk staan skepties teenoor die Verenigde State se beleid as die
   enigste oorblywende supermoondheid en maak steeds eie voorstelle in
   verband met internasionale vraagstukke. Volgens sy eie internasionale
   rol-konsep is Frankryk een van die oorblywende grootmoondhede vanweë sy
   vetoreg in die Veiligheidsraad en sy kernwapenarsenaal en sy vermoë om
   wêreldwyd as 'n militêre mag op te tree.

   Die land probeer steeds om op internasionale vlak as 'n onafhanklike
   moondheid op te tree en sodoende by internasionale aktiwiteite en
   vraagstukke betrokke te raak. Die land se buitelandse beleid kan dus
   naas "aktiwisme" met sleutelwoorde soos grandeur, rang en gloire
   ("grootheid", "rang" en "glorie"), maar ook trots, prestige en
   waardigheid opgesom word.

[wysig] Verdediging

   Die Franse Dassault Mirage 2000 vegvliegtuig
   Die Franse Dassault Mirage 2000 vegvliegtuig

   Die land was in 1949 een van die stigterslede van die Noord-Atlantiese
   Verdragsorganisasie (NAVO) en is op militêre gebied deur die Verenigde
   State beskerm. Met die presidentskap van generaal de Gaulle in 1958 het
   die betrekkinge met die VSA en die Amerikaans-oorheerste NAVO egter
   begin verander. Frankryk het die militêre afdeling van die NAVO in 1968
   verlaat, maar gaan steeds voort om 'n aktiewe rol by die politiese
   aktiwiteite van die organisasie speel.

   Onder die leiding van de Gaulle het Frankryk vanaf 1960 sy eie
   kernwapens ontwikkel. As 'n kernmoondheid het die land vanaf 1965 met
   sy Force de Frappe op vyftig vliegtuie met kernwapens gesteun, en in
   1968 het die Franse weermag reeds oor agttien lanseerplatforms vir
   middelafstandmissiele beskik, wat in die jare 1970 en 1971 met
   kernmissiele toegerus is.

   In die sewentigerjare is die Force de Frappe versterk deur duikbote met
   sestien middelafstandmissiele.

   Diensplig is sedert die Algeriese Oorlog geleidelik afgeskaal en
   uiteindelik in 2001 deur Jacques Chirac opgeskort. Frankryk beskik tans
   oor 'n professionele weermag van sowat 359 000 soldate. Die land se
   militêre begroting beloop sowat 2,6 persent van sy bruto geografiese
   produk, effens meer as die Verenigde Koninkryk met 2,4 persent, en is
   die hoogste in die Europese Unie waar lidstate gewoonlik slegs 'n
   gemiddelde van minder as 1,5 persent aan verdediging bestee. Dit
   beteken dat die Franse en Britse begroting sowat 40 persent van die EU
   se totale militêre uitgawes beloop. Frankryk belê sowat tien persent
   van sy militêre begroting in sy force de frappe (kernwapens). Die
   militêre uitrusting word oorwegend plaaslik vervaardig.

[wysig] Ekonomie

          Hoofartikel: Ekonomie van Frankryk

          Ekonomie van Frankryk


   Air France
     CAC 40
      Euro
     Landbou
      SNCF

   Die nuwe Airbus A380 is op 18 Januarie 2005 in die Franse stad Toulouse
   bekend gestel.
   Die nuwe Airbus A380 is op 18 Januarie 2005 in die Franse stad Toulouse
   bekend gestel.

   Die Franse ekonomie steun sowel op die private entrepreneurskap (met
   meer as 2,5 miljoen geregistreerde ondernemings) asook staatsbeheerde
   bedrywe. Alhoewel die invloed van die staat nou geleidelik verminder
   word, beheer publieke ondernemings nog 'n groot deel van die Franse
   infrastruktuur, met name die spoorweë (SNCF), elektrisiteit, lugvaart
   en telekommunikasie. Die regering is tans besig om sy aandele aan Air
   France, France Télécom, versekerings-, bank- en krygstuigbedrywe te
   verkoop. Ekonomiese patriotisme, dirigisme, sentralisering en
   hiërargiese strukture bly egter tipiese kenmerke van die Franse
   ekonomie. Desondanks die patriotiese tendense van die land se
   ekonomiese beleid is 46 persent van aandele in ondernemings, wat in die
   CAC 40 gelys word, in buitelandse besit. Maar sedert die Sosialistiese
   oorwinning in die verkiesing van die jaar 1981 het Frankryk se
   ekonomiese beleid duidelik in 'n ander rigting beweeg as dié van
   byvoorbeeld die Verenigde Koninkryk of Duitsland. Die Franse regering
   het in die verlede aktief opgetree teen vyandige oornames van Franse
   ondernemings en meer aandag aan sosiale vraagstukke gegee as aan die
   stabiliteit van sy geldeenheid.

   Frankryk is 'n lid van die G8-groep van leidende nywerheidslande en is
   in die jaar 2004 die vyfde grootste ekonomie ter wêreld, na die
   Verenigde State, Japan, Duitsland en die Verenigde Koninkryk.

   Die hoofsaalike uitvoergoedere is motors, vliegtuie, farmaseutiese
   produkte, elektroniese toerusting en wyn. Volgens die OECD was Frankryk
   in 2004 die vyfde grootste uitvoerder van vervaardigde produkte, ná die
   Verenigde State, Duitsland, Japan en die Volksrepubliek van Sjina.
   Tegelykertyd is dit die vierde grootste invoerder van vervaardigde
   goedere (ná die Verenigde State, Duitsland en die Volksrepubliek van
   Sjina).

   In 2005 het Frankryk se uitvoere €355 miljard beloop. Uitvoere na die
   Verenigde State het met nege en uitvoere na Asiatiese lande selfs met
   sestien persent gegroei. Nogtans voer die land minder goedere en
   dienste uit as ander vergelykbare nywerheidslande.

   Die statistieke van die OECD toon in 2003 dat Frankryk die lidstaat met
   die meeste direkte buitelandse beleggings is (met die uitsondering van
   Luxemburg, waar buitelandse beleggings grotendeels in die vorm van
   geldtransaksies van internasionale banke met 'n setel in Luxemburg
   gemaak word). Met buitelandse beleggings ter waarde van 47 miljard
   VSA-dollar oortref Frankryk selfs die Verenigde State met 39,9 miljard
   VSA-dollar, Duitsland (12,9 miljard VSA-dollar) en Japan (6,3 miljard
   VSA-dollar).
   La Défense, die sakesentrum van Parys
   La Défense, die sakesentrum van Parys

   Die vernaamste sektore van die Franse ekonomie is die motornywerheid,
   ruimte- en lugvaartnywerheid, masjienbou, chemiese nywerheid en die
   inligtings- en kommunikasietegnologie. Die metropolitaanse gebied van
   Parys is die grootste nywerheids- en handelsentrum. Ander belangrike
   sentrums is Lyon, Marseille en Lille.

   Landbou en toerisme is eweneens hoogs ontwikkel. Sedert 1969 het die
   landbousektor 'n positiewe handelbalans, en Frankryk het tot die tweede
   grootste uitvoerder van landbouprodukte op die wêreldmark ontwikkel,
   met wyn, dranke, graan, suiwelprodukte en suiker as sy vernaamste
   uitvoergoedere. Die land produseer jaarliks 55 miljoen hektoliter wyn
   en is met meer as 75 miljoen buitelandse besoekers in 2003 die
   belangrikste toeristebestemming ter wêreld, nog voor Spanje
   (52,5 miljoen toeriste) en die VSA (40,4 miljoen toeriste). Frankryk
   lok met sy kulturele erfenis in historiese stede soos Parys, lang
   strande en gesofistikeerde vakansieoorde langs sy kuslyn, ski-oorde in
   die Sentraalmassief, die Alpe en die Pireneë en landelike gebiede wat
   met hulle natuurskoon en rustigheid bekoor en gewild is by ekotoeriste.

   Frankryk het by nog 11 ander EU lede aangesluit om die Euro te gebruik
   vanaf 1 Januarie 1999. Die Euromunte en -banknote het die Franse Franc
   totaal vervang in 2002.

[wysig] Demografie

   Volgens 'n amptelike skatting is die bevolking van die metropolitaanse
   Frankryk en die oorsese gebiede op 1 Januarie 2004 61,9 miljoen mense.
   Die bevolkingsdigtheid is 111 mense per vierkante kilometer.
   Die volkskleredrag van Batz-sur-Mer (Loire-Atlantique)
   Die volkskleredrag van Batz-sur-Mer (Loire-Atlantique)

   Daar is 73 stede wat saam met hulle voorstede 'n inwonertal van meer as
   100 000 het. Die grootste stedelike gebiede is Parys (11,2 miljoen
   inwoners), Lyon (1,7 miljoen inwoners), Marseille (1,5 miljoen
   inwoners), Lille (1,2 miljoen inwoners) en Toulouse (1,1 miljoen
   inwoners).

   Frankryk het naas Duitsland die tweede grootste bevolking van die
   Europese Unie (EU). Anders as in Duitsland is daar 'n aansienlike
   natuurlike bevolkingsgroei, met 792 600 geboortes teenoor 560 300
   sterfgevalle in 2003. Die geboortekoers bedra in dié jaar 1,9 -
   Frankryk toon ná die Republiek van Ierland die tweede gunstigste
   demografiese ontwikkeling in die EU. In 2003 is 280 300 huwelike
   gesluit. In 2006 het die geboortekoers tot 2,0 babas per vrou gestyg en
   die aantal geboortes tot 830 900.

   Op 1 Januarie 2004 is 25,3 persent van die Franse jonger as twintig en
   16,2 persent ouer as 65 jaar. Die gemiddelde lewensverwagting van vroue
   is 83,8 jaar, terwyl dié van mans 76,7 jaar is.

   Die amptelike taal in die metropolitaanse Frankryk en die oorsese
   gebiede is Frans, tog praat die grootste deel van die Franse bevolking
   'n plaaslike dialek. Naas Frans bestaan daar 'n aantal inheemse tale
   soos (Baskies, Bretons, Katalaans, Korsikaans, Nederlands (Vlaams),
   Duits (Elsasser Duits), Oksitaans), maar die Franse regering en
   skoolstelsel het die gebruik van hierdie tale sterk afgeraai tot
   redelik onlangs.

[wysig] Geloof

   Die Mont-Saint-Michel aan die Bretons-Normandiese grens
   Die Mont-Saint-Michel aan die Bretons-Normandiese grens

   Frankryk is 'n laïsistiese republiek waar staat en godsdienstige
   gemeenskappe streng van mekaar geskei word. Sedert die Franse Rewolusie
   en volgens latere wetgewing is alle Rooms-Katolieke kerkgeboue, wat
   voor 1905 opgerig is, in staatsbesit en word gewoonlik deur plaaslike
   owerhede beheer. Weens 'n tekort aan fondse het honderde kerkgeboue te
   duur geword vir dorpe wat dikwels twee of meer sakrale geboue moet
   onderhou sodat enkele burgemeesters in 2007 gedreig het om hulle te
   laat afbreek. Tans is 2 800 van sowat 15 000 kerkgeboue in landelike
   gebiede bedreig.^[1]

   Die staat hou geen statistiek oor die gelowe van sy burgers nie, en
   alle gegewens berus op skattings of inligting wat deur die gemeenskappe
   self verskaf word. Die 2003 CIA World Factbook lys die gelowe van
   Frankryk as : Katoliek 83-88%, Protestants 2%, Joods 1%, Moslem
   (Noord-Afrikaanse werkers) 5-10%, ongebonde 4%.

   Volgens skattings, wat op demoskopiese navorsing baseer, is daar 5
   miljoen Moslems, 1 miljoen Protestante, 600 000 Boeddhiste, 600 000
   Jode en 150 000 ortodokse Christene.

[wysig] Die Joodse gemeenskap

   Frankryk se Joodse gemeenskap is die derde grootste ter wêreld ná die
   Verenigde State en Israel. Hulle verskil egter van ander Joodse
   gemeenskappe in Europa deur hulle oorwegend Noord-Afrikaans-Sefardiese
   herkoms (60 tot 70 persent). Die Joodse bevolking het veral uit die
   voormalige kolonies Algerië, Marokko en Tunisië na Frankryk gekom. Die
   sogenaamde Crémieux-dekreet het Algeriese Jode in 1870 tot Franse
   burgers verklaar, en hulle het ná die onafhanklikwording van Algerië in
   1962 saam met die Pieds noirs, die Europese setlaars, na Frankryk
   gevlug.

[wysig] Administratiewe verdeling

   Kaart van Frankryk
   Kaart van Frankryk
   Die Rhônedelta in Suid-Frankryk
   Die Rhônedelta in Suid-Frankryk
   Die Viaduk van Millau in die département Aveyron
   Die Viaduk van Millau in die département Aveyron
   Landskap in Bourgogne
   Landskap in Bourgogne
   La Défense, Parys
   La Défense, Parys

   Frankryk het 26 gebiede (Frans: région), wat weer verder verdeel is in
   100 départements. Die départements is genommer (hoofsaaklik alfabeties)
   en hierdie nommer word gebruik in o.a. poskodes en
   motor-registrasienommers.
     * Alsace (Elsas)
          + 67 Bas-Rhin
          + 68 Haut-Rhin
     * Aquitaine
          + 24 Dordogne
          + 33 Gironde
          + 40 Landes
          + 47 Lot-et-Garonne
          + 64 Pyrénées-Atlantiques
     * Auvergne
          + 03 Allier
          + 15 Cantal
          + 43 Haute-Loire
          + 63 Puy-de-Dôme
     * Basse-Normandie
          + 14 Calvados
          + 50 Manche
          + 61 Orne
     * Bourgogne (Boergondië)
          + 21 Côte-d'Or
          + 58 Nièvre
          + 71 Saône-et-Loire
          + 89 Yonne
     * Bretagne
          + 22 Côtes-d'Armor
          + 29 Finistère
          + 35 Ille-et-Vilaine
          + 56 Morbihan
     * Centre
          + 18 Cher
          + 28 Eure-et-Loir
          + 36 Indre
          + 37 Indre-et-Loire
          + 41 Loir-et-Cher
          + 45 Loiret
     * Champagne-Ardenne
          + 08 Ardennes
          + 10 Aube
          + 51 Marne
          + 52 Haute-Marne
     * Corse (Corsica)
          + 2A Corse-du-Sud
          + 2B Haute-Corse
     * Franche-Comté
          + 25 Doubs
          + 39 Jura
          + 70 Haute-Saône
          + 90 Territoire-de-Belfort
     * Haute-Normandie
          + 27 Eure
          + 76 Seine-Maritime
     * Île-de-France
          + 75 Parys
          + 77 Seine-et-Marne
          + 78 Yvelines
          + 91 Essonne
          + 92 Hauts-de-Seine
          + 93 Seine-Saint-Denis
          + 94 Val-de-Marne
          + 95 Val-d'Oise
     * Languedoc-Roussillon
          + 11 Aude
          + 30 Gard
          + 34 Hérault
          + 48 Lozère
          + 66 Pyrénées-Orientales

     * Limousin
          + 19 Corrèze
          + 23 Creuse
          + 87 Haute-Vienne
     * Lorraine
          + 54 Meurthe-et-Moselle
          + 55 Meuse
          + 57 Moselle
          + 88 Vosges
     * Midi-Pyrénées
          + 09 Ariège
          + 12 Aveyron
          + 31 Haute-Garonne
          + 32 Gers
          + 46 Lot
          + 65 Hautes-Pyrénées
          + 81 Tarn
          + 82 Tarn-et-Garonne
     * Nord-Pas-de-Calais
          + 59 Nord
          + 62 Pas-de-Calais
     * Pays-de-la-Loire
          + 44 Loire-Atlantique
          + 49 Maine-et-Loire
          + 53 Mayenne
          + 72 Sarthe
          + 85 Vendée
     * Picardie
          + 02 Aisne
          + 60 Oise
          + 80 Somme
     * Poitou-Charentes
          + 16 Charente
          + 17 Charente-Maritime
          + 79 Deux-Sèvres
          + 86 Vienne
     * Provence-Alpes-Côte d'Azur
          + 04 Alpes-de-Haute-Provence
          + 05 Hautes-Alpes
          + 06 Alpes-Maritimes
          + 13 Bouches-du-Rhône
          + 83 Var
          + 84 Vaucluse
     * Rhône-Alpes
          + 01 Ain
          + 07 Ardèche
          + 26 Drôme
          + 38 Isère
          + 42 Loire
          + 69 Rhône
          + 73 Savoie
          + 74 Haute-Savoie
     * Départements d'outre mer (DOM)
       (Oorsese départements), elk van hulle is ook
       'n département en 'n omgewing gelyktydig:
          + 971 Guadeloupe
          + 972 Martinique
          + 973 Guyane française
          + 974 La Réunion
     * Collectivités territoriales (Kollektiewe gebiede):
          + 975 Saint-Pierre et Miquelon
          + 976 Mayotte
     * Pays et Territoires d'outre-mer (PTOM) (Oorsese Lande en Gebiede):
          + 986 Wallis-et-Futuna
          + 987 Franse Polynesië
          + 988 Nouvelle Calédonie (pays d'outre mer vanaf 1998)
          + Franse Suidelike en Antarktiese Gebiede) (Frans: Terres
            australes
            et antarctiques françaises, insluitend Frankryk se Antarktika
            eis)

   Die départements word verder verdeel in 342 arrondissemente. Daar is
   36 500 stede en ander munisipaliteite.

   Frankryk handhaaf ook beheer oor 'n aantal klein eilande in die Indiese
   Oseaan en die Stille Oseaan, insluitende Bassas da India,
   Clippertoneiland, Europa-eiland, Glorioso-eilande, Juan de Nova-eiland,
   Tromelineiland.

[wysig] Kultuur

[wysig] Sport

   'n Rugby-wedstryd in die Stade de France
   'n Rugby-wedstryd in die Stade de France

   Sokker is die gewildste sportsoort in Frankryk, en die nasionale span,
   wat bekend staan as die équipe tricolore of les Bleus, spel ook 'n
   belangrike rol as 'n identiteitskeppende band tussen die verskillende
   sosiale en etniese groepe van die land. Die meeste internasionale
   wedstryde van die nasionale sokkerspan vind in die Stade de France in
   Saint-Denis naby Parys plaas. Die span van Olympique Lyon is tans die
   Franse sokkerkampioene.

   Voor die Tweede Wêreldoorlog was rugby die gewildste sport in Frankryk
   wat deur Britte tydens die 19de eeu ingevoer is en onder meer by die
   mynwerkers van die suide gewild geraak het. Rugby is sedertdien
   gedeeltelik deur sokker verdring. Dit is egter nog steeds die mees
   popuêre sport in die suidelike geweste van die land. In 2007 tree
   Frankryk as die gasheerland van die Rugby Wêreldbeker op - dit is die
   eerste keer dat hierdie kampioenskap in 'n Franssprekende land gehou
   word.
   Tour de France 2004 in Parys
   Tour de France 2004 in Parys

   Die Tour de France is die bekendste fietswedren ter wêreld. Die Tour
   vind sedert 1903 gereeld oor drie weke in Julie plaas en is net tydens
   die Eerste en Tweede Wêreldoorlog gekanselleer. Alhoewel die roete
   jaarliks gewysig word, lei dit deur heel Frankryk en aangrensende
   state.

   Ander gewilde sportsoorte is atletiek, Formule 1-motorwedrenne (met die
   Grand Prix van Frankryk) en tennis (met die Franse Ope in Parys). Val
   Thorens en Chamonix is net twee bekendes van 'n groot aantal ski-oorde
   in die Franse Alpe.

   Olimpiese Spele het verskeie kere in Frankryk plaasgevind: Somerspele
   in 1900 en 1924 in Parys, Winterspele in Chamonix (1924), Grenoble
   (1968) en Albertville (1992).

[wysig] Televisie

   Net soos baie ander Europese lande beskik Frankryk oor publiekregtelike
   en privaatregtelike televisiekanale. Die publiekregtelike
   uitsaaikorporasie France Télévisions behels die kanale France 2, France
   3, France 4, France 5 en France Ô (vroeër RFO).

   France Télévisions is ook 'n aandeelhouer van TV5, ARTE en die
   nuuskanaal EuroNews. TV5 is 'n Franstalige gemeenskaplike kanaal van
   Frankryk, België en die Franssprekende gebiede van Kanada en
   Switserland en ná die BBC, CNN en MIV die vierde grootste
   televisienetwerk ter wêreld. ARTE is 'n Duits-Franse kanaal wat deur
   ARTE France saam met die Duitse publiekregtelike uitsaaikorporasies ARD
   en ZDF beheer word.

   Die privaatregtelike uitsaaikorporasie TF1 is die grootste
   televisiekanaal in Frankryk. TF1 was tot by 1987 publiekregtelik. Die
   korporasie beheer ook die sportkanaal Eurosport.

   BFM is 'n onafhanklike privaatregtelike nuuskanaal, wat ook op die
   internet uitgesaai word - net soos die Frans- en Engelstalige
   nuuskanaal France24, wat sedert Desember 2006 uitsaai en deur TF1 en
   France Télévisions beheer word.

[wysig] Ander kulturele onderwerpe

     * Académie française
     * Franse filmkuns
     * Franse Literatuur
     * Bekende Franse Persone
     * Franse kookkuns
     * Musiek van Frankryk

[wysig] Allerlei

          Sien ook: Lys van stede in Frankryk.

   Die Sallanchesvallei (Haute-Savoie)
   Die Sallanchesvallei (Haute-Savoie)

   Die hoofstad en mees bekende stad Parys is ook die tuiste van die
   Eiffeltoring, 'n toring van staal opgerig in 1889. Frankryk beskik oor
   265 verskeie soorte kaas, 400 skigebiede, 3 430 km kuslyn en die
   hoogste berg van Europa, die Mont Blanc (4 807 m). Daar is ook sowat
   11 000 kampeerterreine en 120 000 km wandelpaaie.

[wysig] Bronne

[wysig] Buitelandse beleid en Verdediging

     * Krotz, Ulrich: National Role Conceptions and Foreign Policies:
       France and Germany Compared. Program for the Study of Germany and
       Europe - Working Paper 02.1. Cambridge, MA: Minda de Gunzburg
       Center for European Studies, Harvard University

[wysig] Verwysings

    1. ^ Telegraph, Demolition of churches faces French resistance, Besoek
       op 2 Maart 2007]

   Commons
   Multimedia oor hierdie onderwerp is te vinde op Wikimedia Commons onder
   die titel:
   France


   Europese Unie (EU)             Vlag van die Europese Unie
   België | Bulgarye | Ciprus | Denemarke | Duitsland | Estland | Finland
   | Frankryk | Griekeland | Hongarye | Ierland | Italië | Letland |
   Litaue | Luxemburg | Malta | Nederland | Oostenryk |
   Pole | Portugal | Roemenië | Slowakye | Slowenië | Spanje | Swede |
   Tsjeggië | Verenigde Koninkryk

   Kategorie: Frankryk

