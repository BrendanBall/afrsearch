Frans-Guyana


                                                            Région Guyane
     __________________________________________________________________

                                                      Départements Guyane
                                                        Prefektuur Cayenne
                                                    Bevolking 202 000 inw.
                                                                    (2006)
                                         Bevolkingsdigtheid 2,4 inw./vk km
                                                  Oppervlakte 83 534 vk km
                                                         Arrondissemente 2
                                                                Kantons 19
                                                        Munisipaliteite 22
                                                             President van
                                            Gewestelike Raad Antoine Karam

   Frans-Guyana (Frans: Guyane française of La Guyane, Frans-Guyana Kreool
   laGwiyann) is 'n oorsese département (Frans: département d'outre-mer,
   of DOM) van Frankryk geleë aan die noordelike kus van Suid-Amerika.
   Soos ander DOM's, is Frans-Guyana 'n oorsese région van Frankryk en dus
   een van die 26 régions van Frankryk.^[1] As deel van Frankryk is
   Frans-Guyana ook deel van die Europese Unie se grondgebied, word die
   euro as geldeenheid gebruik en geniet inwoners dieselfde regte as alle
   ander Franse burgers.^[2] Frans-Guyana verkies twee députés en een
   senator tot die Assemblée Nationale in Parys en word in die Europese
   parlement in Straatsburg verteenwoordig.^[3]

   Inhoud

        * 1 Geskiedenis
        * 2 Regering, Administrasie en Politiek
        * 3 Geografie
        * 4 Ekonomie
        * 5 Vervoer
        * 6 Demografie
        * 7 Verwysings

[wysig] Geskiedenis

   Skets uit die begin van die 19de eeu van die hawe by îles du Salut aan
   die kus van Frans-Guyana naby Kourou.
   Skets uit die begin van die 19de eeu van die hawe by îles du Salut aan
   die kus van Frans-Guyana naby Kourou.
   'n 18de eeuse skets van Kourou.
   'n 18de eeuse skets van Kourou.

   Frans-Guyana is oorspronklik deur 'n aantal inheemse Amerikaanse volke
   bewoon. In die 17de eeu is die gebied deur Frankryk gekoloniseer. Die
   eerste Franse ekspedisie na Guyana het in 1604 plaasgevind. Dit sou
   egter 'n aantal dekades neem voor Franse beheer oor die gebied gevestig
   is. Franse vestiging was aanvanklik op die eiland Cayenne toegespits.
   Cayenne is van die res van die vasteland geskei deur 'n aantal riviere
   en riviermondings. In 1664 het 'n Franse maatskappy daarin geslaag om
   Cayenne van Nederlandse setlaars te buit. Die Franse sou die die eiland
   egter weer drie jaar later aan 'n Engelse mag verloor. Eers in 1676
   slaag Frankryk daarin om volledig van Cayenne en die omliggende kus
   besit te neem. ^[4]

   Die hoof vestigingsmeganisme in Frans-Guyana was die aanlê van
   plantasies wat arbeidsintensief was. Om die rede is slawe uit Afrika
   ingevoer. Die slawebevolking het gou die grootste deel van die
   bevolking uitgemaak.^[4] In 1763 is 'n poging deur die Franse regering
   aangewend om grootskaalse Europese migrasie na Kourou te bewerkstellig.
   Sowat 12 000 Europeërs is binne 'n paar maande na die kolonie gestuur.
   7000 sou egter aan malaria en geelkoors omkom en die res moes
   gerepatrieer word.^[5] Na die Franse Rewolusie is die slawe in 1794
   vrygestel. Dit sou egter 'n kortstondige vryheid wees aangesien hulle
   weer in 1802 verslaaf is. In 1809 beset Portugal, met Engelse
   ondersteuning, Frans-Guyana. Franse beheer is vyf jaar later in terme
   van die Verdrag van Parys herstel.^[4] In 1842 is slawerny finaal in
   die Franse Ryk beëindig. Voormalige slawe het die plantasies verlaat om
   bestaansboerdery te bedryf en die plantasie stelsel het in duie
   gestort. Plantasie eienaars en koloniale amptenare het sonder veel
   sukses gepoog om huurarbeiders uit Afrika, Indië, Sjina en Madeira te
   lok. In 1852 is 'n strafkolonie gestig wat tot in tot 1951 diens sou
   doen. Beroemde gevangenes wat hier aangehou is luit Alfred Dreyfuss en
   Papillon in. Baie gevangenes sou sterf insluitend 7600 van die 18000wat
   in die eerste vyftien jaar na die kolonie verban is. Die
   teenwoordigheid van die strafkolonie het afbreuk gedoen aan die beeld
   wat die kolonie gehad het en te same met die reputasie dat dit nie
   geskik is vir Europese bewoning nie soos deur die mislukte Kourou
   vestiging poging beklemtoon, het verhoed dat noemenswaardige immigrasie
   plaasgevind het.^[5] In die 1850's en 1860's het die ontdekking van
   goud tot 'n goudstormloop gelui wat wel duisende immigrante uit
   naburige gebiede gelok het.^[4]

   In die laat 19de eeu het 'n grensgeskil met Brasilië ontstaan oor 'n
   groot stuk woudgebied. Die voorval het gelei tot die kortstondige
   bestaan van die pro-Franse onafhanklike staat Counani in die bestrede
   gebied en gevegte tussen setlaars voordat die geskil hoofsaaklik in
   Brasilië se guns besleg is na bemiddeling deur die Switserse
   regering.^[5]

   Tydens die Tweede Wêreldoorlog het die plaaslike adminstarteurs na die
   val van Frankryk, ten spyte van sterk plaaslik gevoel ten gunste van
   die Vrye Franse beweging onder Generaal Charles de Gaulle, besluit om
   getrouheid aan die pro-Duitse Vichy regering van Maarskalk Henri Pétain
   te sweer. Op 18 Maart 1943 is die Vichy-georiënteerde owerheid egter
   uitgeset deur 'n pro-Geallieerde komitee wat deur die Franse militêre
   magte en die meerderheid van die bevolking ondersteun is.^[6] Op 19
   Maart 1946 het Frans-Guyana 'n oorsese departement van Frankryk geword
   waarmee die koloniale status van die gebied opgehef is.^[3]

   In die 1970's het Hmong vlugtelinge uit Laos hulle in die gebied
   gevestig. Die eerste groep van 45 Hmong het in 1977 in Cayenne aangekom
   warna hulle na 'n nuwe stuk grond in die Amazone woud geneem is wat
   hulle Cacao genoem het. Byna 2000 Hmong het hulle mettertyd in
   Frans-Guyana gevestig. Alhoewel die Hmong steeds slegs ongveer 1% van
   die bevolking uitmaak beheer hulle vandag ongeveer 70% van die gebied
   se landbou.^[7] In die 1970's en 1980's het 'n onafhanklikheidsbeweging
   momentum gekry. Betogings deur onafhanklikheidsgesindes het mettertyd
   al hoe meer luidrugtig geraak. Betogings in 1996, 1997^[3] en 2000^[8]
   het almal op geweld uitgeloop. Die land se ligging in Suid-Amerika maak
   dit geskik as basis vir Franse troepe sou die land ooit 'n behoefte aan
   so 'n basis hê.

[wysig] Regering, Administrasie en Politiek

   Frans-Guyana is as deel van Frankryk ook deel van die Europese Unie,
   die grootste deel buite Europa, met een van die langste EU eksterne
   grens. Te same met die Spaanse enklaves in Afrika, Ceuta en Melilla, is
   dit een van slegs drie EU gebiede buite Europa wat nie 'n eiland is
   nie. Die staatshoof van Frans-Guyana is die President van die Franse
   Republiek wat 'n Prefek (Frans: Préfet) as sy verteenwoordiger aan
   stel. Daar is twee wetgewende liggame: die 19-lid Conseil Général en
   die 34-lid Conseil régional de Guyane, beide verkose. Frans-Guyana het
   twee députés en een senator in die Assemblée Nationale in Parys en word
   in die Europese parlement in Straatsburg verteenwoordig. Frans-Guyana
   is tradisioneel polities konserwatief maar die sosialiste party het
   onlangs veld gewen. Hoewel baie inwoners ten gunste van groeter
   outonomie is, is baie mins mense ten gunste van algehele afhanklikheid.

   'n Chroniese aangeleentheid waarmee Frans-Guyana belas is, is die
   instroming van onwettige immigrante en klandestiene gouddelwers uit
   Brasilië en Suriname. Die grens tussen die département en Suriname wat
   die onderwerp van 'n grensgeskil met Suriname is, word gevorm deur die
   Maronirivier wat deur digte reënwoude vloei en moeilik is om deur die
   die Gendarmerie nationale en die Franse Vreemdelinge Legioen te
   patrolleer. Kwik wat in die delwery gebruik word in die rivier gestort
   wat tot geweldige ekologiese skade lei insluitend die vergiftiging van
   vis wat 'n stapelvoedsel van die inheemse Indiaanse bevolking is. Die
   gouddelwery het ook gelei tot malaria en VIGS, smokkelary, en moorde
   wat plaasvind as deel van gevegte tussen wedywerende bendes.^[9]
   Die stadsaal in Cayenne
   Die stadsaal in Cayenne

   Frans-Guyana word verdeel in 2 departmentele arrondissements, 19
   kantons en 22 communes:
       Arrondissement van
   Saint-Laurent-du-Maroni        Arrondissement van
                              Cayenne
    1. Awala-Yalimapo
    2. Mana
    3. Saint-Laurent-du-Maroni
    4. Apatou
    5. Grand-Santi
    6. Papaïchton
    7. Saül
    8. Maripasoula

                               9. Camopi
                              10. Saint-Georges
                              11. Ouanary
                              12. Régina
                              13. Roura
                              14. Saint-Élie
                              15. Iracoubo
                              16. Sinnamary
                              17. Kourou
                              18. Macouria
                              19. Montsinéry-Tonnegrande
                              20. Matoury
                              21. Cayenne
                              22. Remire-Montjoly

[wysig] Geografie

   Kaart van Frans-Guyana
   Die Maripa waterval in die Oyapockriver soosgesien van Frans-Guiana.
   Brasilie is aan die anderkant van die rivier.
   Die Maripa waterval in die Oyapockriver soosgesien van Frans-Guiana.
   Brasilie is aan die anderkant van die rivier.

   Alhoewel Frans-Guyana kultureel verwant is aan die Frans-sprekende
   gebiede van die Karibbiese gebied word Frans-Guyana nie as deel daarvan
   beskou nie aangesien die Karibiese See heelwat verder Wes geleë is.

   Frans-Guyana is in die ekwatoriale woud gedeelte van Suid-Amerika
   geleë. Frans-Guyana bestaan uit drie hoof geografiese gebiede: 'n plat
   moerassige kusstrook, die terres basses waar die meeste mense woon, 'n
   breë sentrale plato wat bedek is met digte byna ontoeganklike reënwoud,
   en die terres hautes, of hoogland, wat geleidelik tot by die beskeie
   Tumac-Humac berge aan die Brasiliaanse grens styg.^[6] Frans-Guyana se
   hoogste piek is Bellevue de l'Inini (851 m). Ander berge sluit in Mont
   Machalou (782 m), Pic Coudreau (711 m) en Mont St Marcel (635 m), Mont
   Favard (200 m) en Montagne du Mahury (156 m). Verskeie klein eilandjies
   word langs die kus aangetref insluitende die die drie Iles du Salut
   eilande wat Devil's Island en die afgeleë Ile de Connetable insluit.

   Frans-Guyana word van Brasilië geskei deur die Tumuc-Humac bergreeks in
   die Suide en die Oyapockrivier in die Ooste. Die Maroni-, Litani, en
   Lawariviere dui die grens met Suriname in die Weste aan.^[6]

   Die Barrage de Petit-Saut hidroëlektriese dam in die noorde van
   Frans-Guyana vorm 'n mensgemaakte meer en verskaf elektrisiteit.

   Die klimaat van Frans-Guyana is tropies met 'n gemiddelde jaarlikse
   temperatuur van 26,7° C. Koel seebriese het 'n matigende invloed in die
   kusgebied. Die droë seisoen duur van Junie tot November en word gevolg
   deur stortreën wat die swaarste uitsak in April en Mei. Die gemiddelde
   reenval in Cayenne is omtrent 3200 mm.^[6]

[wysig] Ekonomie

   Ariane 42P vuurpyl met TOPEX/Poseidon satelliet (Kourou, 10 August 10
   1992)
   Ariane 42P vuurpyl met TOPEX/Poseidon satelliet (Kourou, 10 August 10
   1992)

   Frans-Guyana is sterk afhanklik van Frankryk vir subsidies en goedere.
   Die hoof nywerhede is vissery, wat verantwoordelik is vir driekwart van
   die gebied se uitvoere, goudmynbou en bosbou. Verder dra die Guiana
   Ruimtesentrum (Frans: Centre Spatial Guyanais) by Kourou ongeveer 25%
   van die BBP en verskaf werk aan sowat 1700 mense. Die sentrum is in
   1964 net buite Kourou in gestig. Die ligging is gekies gekies as gevolg
   van die gunstige breedstegraad naby die ewenaar. Dit is in 1968 in
   bedryf gestel en van 1979 dien dit veral as lanseer terrein vir die
   Europese Ruimte Agentskap se Ariane vuurpyle wat nou meer as die helfte
   van die wêreld se sattliete in wentalbaan plaas.^[5]

   Daar is weinig vervaardiging in Frans-Guyana en landbou is
   onderontwikkeld. Toerisme, veral eko-toerisme is aan die groei.
   Werkloosheid is 'n groot probleem teen ongeveer 20% tot 30%. In 2004
   was die BBP per capita van Frans-Guyana 12 887 euro, wat ongeveer 60%
   van die van die Europese Unie gemiddeld is en die hoogste in
   Suid-Amerika.^[10]

[wysig] Vervoer

   Frans-Guyana se hoof lughawe is Cayenne-Rochambeau geleë in die Matoury
   commune, 'n suidelike woonbuurt van Cayenne. Daar is een vlug per dag
   na Parys (Orly Lughawe), en een vlug per dag wat van Parys af arriveer.
   Ander roetes sluit in die na Fort-de-France, Pointe-à-Pitre,
   Port-au-Prince, Miami, Macapá, Belém, en Fortaleza.

   Frans-Guyana se hoof seehawe is Dégrad des Cannes, geleë in die
   rviermonding van die Mahuryrivier, in die commune Remire-Montjoly, 'n
   suidoostelike woonbuurt van Cayenne. Byna al Frans-Guyana se in- en
   uitvoere word deur die hawe behartig. Die hawe is in 1969 gebou en het
   die ou hawe van Cayenne vervang wat nie die moderne verkeerslas kon
   hanteer nie.

   'n Teerpad van Régina na Saint-Georges de l'Oyapock, by die
   Brasiliaansegrens, is in 2004 oopgestel wat die pad van Cayenne na die
   Brasiliaanse grens voltooi het. Dit is nou moontlik om per teerpad van
   Saint-Laurent-du-Maroni aan die Surinaamse grens tot by Saint-Georges
   de l'Oyapock langs Brasilië te ry. Na 'n verdarg wat in Julie 2005
   geteken is word 'n brug tans oor die Oyapockrivier gebou wat in 2008
   geopen behoort te word. Die brug sal die eerste oorloand kruising
   tussen Frankryk en Brasilië in plek stel en dit sal inderdaad die
   eerste keer wees dat Frans-Guyana met die res van die wêreld verbind
   word. Na die oopstel van die brug sal dit moontlik wees om tot by
   Macapá, die hoofstad van die Amapá deelstaat in Brasilië te ry.

[wysig] Demografie

   Frans-Guyana se bevolking van 202 000 (Januarie 2006 geskat.),^[11] wat
   meestal langs die kus woon, is etnies baie divers. Volgens die 1999 is
   slegs 54,4% van Frans-Guyana in Frans-Guyana gebore, 11,8% is in
   Metropolitaanse Frankryk, 5.2% die Franse karribiese départements
   (Guadeloupe en Martinique), en 28,6% ander lande gebore (vernaamlik
   Brasilië, Suriname, en Haïti).^[12]

   Guianese Kreole, mense van hoofsaaklik Afrika herkoms gemeng met Franse
   herkoms, is die grootste etniese groep. Skattings oor die presiese
   persentasie wissel afhangende daarvan of die groot Haïtiese gemeenskap
   ook ingesluit word, maar word gereken op ongeveer 60% tot 70% at
   Haïtiane ingesluit word en 30% tot 50% andersins. Ongeveer 14% is
   Europeërs waarvan meeste Franse is.

   Die hoof Asiese gemeenskap is die Hmong uit Laos (1,5%) en Snjinese
   (3,2%, hoofsaaklik uit Hong Kong en Zhejiang provinsie). Daar is ook
   klein groepe uit verskeie Karibbiese eilande, hoofsaaklik Sint Lucia.

   Die hoofgroepe wat in die binneland woon is Marrone en Indiane. Die
   Marrone is afstammelinge van ontsnapte slawe uit Afrika wat hoofsaaklik
   langs die Maronirivier woonagtig is. Die hoof Marongroepe is die
   Paramacca, Aucan (wat beide ook in in Suriname voorkom) en die Boni
   (Aluku).

   Die hoof indiaanse groepe, wat ongeveer 3%-4% van die bevolking
   uitmaak, is die Arawak, Emerillon, Galibi (nou die Kaliña genoem),
   Palikour, Wayampi (ook beklend as die Oyampi) en Wayana.

   Die hoof godsdiens in die gebied is Rooms-Katolisisme. Die Marrone en
   sommige Indiaanse gemeenskappe bedryf egter steeds hulle eie gelowe.
   Die Hmong is ook hoofsaaklik Katoliek as gevolg van die invloed van die
   Katolieke sendelinge wat gehelp het om hulle na Frans-Guyana te
   bring.^[13]

                        CAPTION: Historiese bevolking

                                    1790
                                skatting 1839
                                skatting 1857
                                skatting 1891
                                skatting 1946
                                 sensus 1954
                                 sensus 1961
                                 sensus 1967
                                 sensus 1974
                                 sensus 1982
                                 sensus 1990
                                 sensus 1999
                                 sensus 2006
                                  skatting
    14 520 20 940 25 561 33 500 25 499 27 863 33 505 44 392 55 125 73 022
                           114 678 157 213 202 000
              Amptelike syfers van sensuse en INSEE skattings.

[wysig] Verwysings

    1. ^ Préfecture de Guyane, la guyane - laGwiyann, Besoek op 23 Junie
       2007
    2. ^ Frans-Guyana word op alle euro banknote afgebeeld, op die rugkant
       aan die onderkant regs van die Griekse ΕΥΡΩ (EURO) langs die
       denominasie.
    3. ^ ^3,0 ^3,1 ^3,2 The San Juan Star, Clamoring for freedom in French
       Guiana, 1 September 1997, Besoek op 23 Junie 2007
    4. ^ ^4,0 ^4,1 ^4,2 ^4,3 Peter Redfield, Space in the tropics: From
       Convicts to Rockets in French Guiana, Geraadpleeg op 23 Junie 2006
    5. ^ ^5,0 ^5,1 ^5,2 ^5,3 John Connell en Robert Aldrich, France's
       Overseas Frontier: Départements Et Territoires D'outre-mer,
       geraadpleeg op 23 Junie 2007
    6. ^ ^6,0 ^6,1 ^6,2 ^6,3 History.com FRENCH GUIANA, Besoek op 23 Junie
       2007
    7. ^ BBC News Hmong's new lives in Caribbean, Besoek op 23 Junie 2007
    8. ^ Le Monde diplomatique, Or « sang » contre or vert en Guyane
       française, Besoek op 23 Junie 2007
    9. ^ Gold seekers turn river in French Guiana into environmental
       nightmare, REGINA, French Guiana (AFP), 26 Oktober 2004, Besoek op
       23 Junie 2007
   10. ^ Eurostat. "Regional GDP per inhabitant in the EU27." (PDF) URL
       besoek op 2007-06-09.
   11. ^ Sjabloon:Fr icon INSEE, Government of France. ""Estimations de
       population régionale au 1er janvier 2006"." URL besoek op
       2007-05-04.
   12. ^ Sjabloon:Fr icon INSEE, Government of France. ""Migrations
       (caractéristiques démographiques selon le lieu de naissance)"." URL
       besoek op 2007-05-04.
   13. ^ Danny Palmerlee (2007). South America. Lonely Planet. ISBN
       174104443X.

    Die administratiewe geweste van Frankryk        Flag of France
          Akwitanië | Auvergne | Boergondië | Bretagne | Centre |
    Champagne-Ardenne | Elsas | Franche-Comté | Île-de-France | Korsika |
    Languedoc-Roussillon | Limousin | Lotaringe | Midi-Pyrénées |
    Nord-Pas-de-Calais | Basse-Normandie | Haute-Normandie |
    Pays-de-la-Loire | Pikardië | Poitou-Charentes | Provence-Alpes-Côte
    d'Azur | Rhône-Alpes
                               Oorsese gebiede:
               Frans-Guyana | Guadeloupe | Martinique | Réunion

                              Lande in Suid-Amerika
   Argentinië | Bolivië | Brasilië | Chili | Kolombië | Ecuador | Guyana |
                Paraguay | Peru | Suriname | Uruguay | Venezuela
              Afhanklike gebiede : Frans-Guyana | Falkland-eilande

   Kategorieë: Afhanklike gebiede in Suid-Amerika • Franse Départemente

