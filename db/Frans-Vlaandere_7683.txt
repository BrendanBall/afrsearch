Frans-Vlaandere


   Frans-Vlaandere is 'n nie-administratiewe gebied in die noorde van
   Frankryk. Dikwels word na hierdie streek tussen die heuwels van Artesië
   en die Belgiese grens ook as die Weshoek (Nederlands: Westhoek) verwys.
   Die gebied het 'n Nederlandstalige minderheid, wat veral op die
   platteland van die Franse département Nord woon.

   Inhoud

        * 1 Geografie
        * 2 Geskiedenis
        * 3 Bronne
        * 4 Eksterne skakels

[wysig] Geografie

   Frans-Vlaandere maak vandag deel uit van die Franse départements Nord
   en Pas-de-Calais en word gewoonlik in drie streke onderverdeel:
     * die kusvlakte (Frans: Plaine maritime) met die stad Dunkerque
       (Nederlands: Duinkerke),
     * die Houtland (Frans: Pays du Bois) met die stede Cassel (Kassel) en
       Hazebrouck (Hazebroek)
     * die Lys-vlakte (Frans: Plaine de la Lys) met die stad Bailleul
       (Belle). Die twee laasgenoemde streke word soms ook die hartland
       van Vlaandere genoem (Frans: Cœur de Flandre).

[wysig] Geskiedenis

   In die middeleeue is Nederlands nog die algemene omgangstaal van die
   gebied en word in die ooste tot by die stede Lille (Nederlands: Rijsel,
   Frans-Vlaams: Ryssel) en Valenciennes (Nederlands: Valencijn) en in die
   weste tot by Pas-de-Calais gepraat.

   Nog in die twintigerjare van die 20ste eeu is Frans 'n minderheidstaal
   in die gebied. Intussen het die bevolking van die kusstreek en die
   stede sterk verfrans, terwyl Nederlands die huistaal in 'n aantal dorpe
   langs die Frans-Belgiese grens bly.

   Die proses van verfransing begin al in die 17de eeu onder die
   heerskappy van koning Lodewyk XIV, wat in 1648 die gebruik van
   Nederlands vir amptelike sake verbied. As gevolg van die Franse
   Rewolusie in 1789 word Nederlands ondanks die hewige verset van die
   inheemse bevolking ook in die onderwys en as publikasietaal nie meer
   toegelaat nie.

   Baron Edmond de Coussemayer stig in 1853 die eerste organisasie van die
   Vlaamse beweging in Frans-Vlaandere, die Comité Flamand de France
   (Vlaamse Komitee van Frankryk). Die Franse regering weier egter steeds
   om Nederlands as 'n onderwystaal toe te laat.

   Tot by die Eerste Wêreldoorlog tree die Vlaamse beweging in Frankryk
   eerder as 'n kulturele belangegroep op, alhoewel daar ook kontakte met
   die meer militante Vlaamse beweging in België onderhou word. Anders as
   in België is daar in die tydperk van 1914 tot 1918 egter geen
   kollaborasie met die Duitse besetters nie.

   Met die stigting van die Vlaamsch Verbond van Frankrijk in 1923 begin
   die Vlaamse beweging 'n sterker invloed op die openbare lewe uit te
   oefen. Nederlandstalige koerante en 'n leerstoel in Nederlands aan die
   Katolieke universiteit van Lille word in die lewe geroep. Van die
   Franse regering se kant word die beweging in hierdie tydperk as 'n
   reaksionêre gevaar vir die republiek beskou.

   'n Aantal Vlaamse nasionaliste wat tydens die Tweede Wêreldoorlog met
   die Duitse Nazi-beweging kollaboreer, bevestig die Franse verwyte. Die
   Franse weerstandsbeweging (Résistance) beskou die Vlaamsgesindes as
   verraaiers. Twee leidende lede van die Vlaamse afskeidingsbeweging is
   na die oorlog gevonnis en een van hulle, P.F. Quesnoy, tereggestel.

   Die kollaborasie met die Duitsers berokken groot skade aan die Vlaamse
   beweging, en die aantal Vlaamstaliges begin duidelik daal. Tog met die
   afkondiging van die Deixonne-wet van die jaar 1951, wat voorsiening
   maak vir die beperkte onderwys van regionale tale in Franse skole,
   begin die beweging weer vir die toelating van Nederlands as 'n skoolvak
   te pleit, maar sonder sukses.

   Afgesien van 'n private katolieke instelling in Hazebrouck is daar
   dekades lank geen onderwys in Nederlands nie. Die Michiel de
   Swaenkring, wat in 1971 gestig en na 'n Vlaams-Duinkerkse digter van
   die 16de eeu vernoem is, probeer om erkenning vir die Nederlandse taal
   te kry.

   Die laaste jare lyk die Franse regering sy houding teenoor die gebied
   te verander. In plaas van 'n gebied wat verfrans moet word, sien die
   regering dit nou meer as 'n gebied met moontlikhede vir Europese
   samewerking met die noordelike buurlande. Skoliere op 'n aantal skole
   en collèges leer vandag weer wél Nederlands, en Vlaamse firma's vestig
   hulle in die gebied, wat hulle as 'n poort vir die Franse mark
   beskou.^[1]

   Vandag gebruik nog ongeveer 10 000 mense in Frans-Vlaandere Nederlands
   as omgangstaal, met name ouer mense.

[wysig] Bronne

    1. Nederlands is populair in Frankrijk

[wysig] Eksterne skakels

     * Webwerf oor Frans-Vlaandere (in Frans)
     * Frans-Vlaandere (in Nederlands)
     * Cercle Michel De Swaen / Michiel de Swaenkring

   Kategorie: Frankryk

