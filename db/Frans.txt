Frans



                                                                     Frans
       Taalgebied : Frankryk, België, Switserland, Kanada, Ivoorkus en 47
                                                               ander lande
               Sprekers: 183 miljoen (2005); 87 miljoen moedertaalsprekers
                                                          Amptelike status
       Ampstaal : Frankryk, België, Switserland, Kanada en 21 ander lande
   Taalbeheer : Académie française, Délégation générale à la langue
      française et aux langues de France, Service de la langue française
      (Belgique), Office québécois de la langue française, les Conseils
  supérieurs de la langue française de France, de Belgique et du Québec
                                                                     Kodes
                                                            ISO 639-1 : fr
                                                        ISO 639-2(B) : fre
                                                        ISO 639-2(T) : fra
                                                                  SIL: FRN

   Die Franse taal behoort tot die Romaanse groep van die Indo-Europese
   tale. Van alle Romaanse tale het dit ten opsigte van sy struktuur en
   uitspraak die sterkste wegbeweeg van die oorspronklike Latyn.

   Frans is naas Engels die enigste wêreldtaal wat op vyf vastelande
   gepraat word, en dit is die amptelike of verkeerstaal van meer as die
   helfte van die Afrikalande. Dit is ook een van die belangrikste tale
   van die internasionale en diplomatieke verkeer, 'n beduidende
   onderwystaal en die taal van internasionale organisasies soos die UPU
   (Wêreldposunie).

   Inhoud

        * 1 Taalgeskiedenis
             + 1.1 Keltiese invloede
             + 1.2 Frankiese invloede
             + 1.3 Oudfrans
             + 1.4 Middelfrans
             + 1.5 Nieufrans
        * 2 Taalregisters
        * 3 Die Loi Toubon (Toubon-wet)
        * 4 Frans in Kanada
        * 5 Frans in Suid-Afrika
        * 6 Oui, je parle Rugby
        * 7 Vergelyking met ander Romaanse tale
        * 8 Eksterne skakels

[wysig] Taalgeskiedenis

[wysig] Keltiese invloede

   Die oorspronklike Gallies ('n Keltiese taal) is na die Romeinse
   verowering van Gallië oor 'n tydperk van vyf eeue deur die Latynse taal
   verdring, waarby die stedelike gebiede, die administrasie, die Romeinse
   garnisoene en die skoolstelsel die voortou neem. In teenstelling met
   hierdie instellings bewaar die platteland die Keltiese taal nog in die
   5de eeu n.C. Net 'n klompie woorde (soos petit "klein", lieu "myl" en
   brasser "brou") en plekname (met byvoorbeeld die agtersetsel -ac soos
   in Cognac) het tot vandag van die Galliese taal oorgebly.

   Die feit dat die Kelte nie die desimale stelsel met die getal tien as
   basis gebruik nie, maar die getal twintig, leef voort in die Franse
   woord quatre-vingts ("tagtig", eintlik "vier (keer)-twintig", naas die
   uit die Latynse taal oorgeërfde woord octante, wat in Kanada, België en
   Switserland gebruiklik is, of huitante, 'n Belgiese en Switserse term).

[wysig] Frankiese invloede

   Met die Germaanse invalle van die Wes-Gote in Akwitanië, die
   Boergondiërs in die ooste en veral die Franke in die noorde van die
   huidige Frankryk begin die neergang van die Galloromeinse kulturele
   lewe. Alhoewel die Germane die verromanisering van die land veral
   danksy die magsposisie van die Katolieke kerk, wat as bewaarder van die
   antieke Grieks-Latynse kultuur optree, nie meer kan keer nie, oefen
   hulle tog 'n groot invloed by die vorming van die Gallies-Franse
   variant van die Vulgêrlatynse taal uit, wat later aan die Franse taal
   sy besondere karakter binne die Romaanse taalfamilie gee.

   Die Franke kom oorspronklik uit die gebied van die Nederryn en Weser
   (in die huidige Duitsland) en trek in die tydperk van die
   volksverhuising verder wes- en suidwaarts. Die huidige Frankiese
   taalgebied sluit die gewes Franken in Noord-Beiere en
   Noord-Württemberg, Suid-Thuringe, Hessen, Noord-Baden, Rynland-Palts,
   die noordelike Elsas, Lotaringe, Saarland, Luxemburg, die Rynland, die
   Duitstalige gebiede van Oos-België, die Nederryn-gebied, Limburg,
   Holland, Seeland, Brabant en Vlaandere in. Omtrent 500 is Keulen die
   sentrum van die Frankiese gebied.

   Vanaf die agste eeu maak destydse geskiedkundiges 'n onderskeiding
   tussen die Saliese Franke (in die gebied van die huidige België en
   Nederland; die naam is afgelei van Oudhoogduits sal, sala "heerskappy"
   of Latyns salii "bewoners van die soutseegebied") en die Ripuariese
   Franke van die huidige Duitse Rynland. Die Saliese Franke het nouer
   bande met die Romeine en is die leiers by die uitbreiding van die
   Frankiese magsgebied in die vierde en vyfde eeu.

   Teen die jaar 500 bereik hulle die Loire in die huidige Frankryk. Die
   Franke is die eerste Germaanse volk wat 'n nasionale en taalbewussyn
   ontwikkel. In Duitsland word die Middel-, Ryn-, Suidryn- en
   Oos-Frankiese gebiede drie eeue later belangrike sentra van die
   Oudhoogduitse skryftaal.

   Die Frankiese koning Clovis I neem in 496 die Katolieke geloof aan en
   verseker sodoende die steun van die geestelikheid vir sy heerskappy.
   Dit is veral die klerus en die Romaanstalige stede wat by die Frankiese
   veroweraars die gebruik van die Latyns-Romaanse taal bevorder.

   In wat die Franse taalgebied gaan word, word die Frankiese bevolking -
   'n klein minderheid - uiteindelik geleidelik verromaniseer, maar
   hierdie proses is baie stadig. Die noorde van Frankryk bly eeue lank
   tweetalig; tekste van Isidor van Sevilla word in die 9de eeu in
   Neustrië (die gebied tussen die Engelse kanaal, die Bretagne en die
   Loire) nog steeds in Oudhoogduits vertaal. Ook na die tyd van Karel die
   Grote tot by die splitsing van die ryk in 843 duur die immigrasie van
   Franke voort. Die aantreklikheid en superioriteit van die Romaanse
   kultuur, die Latynse ampstaal van die Merowingiese Ryk en die oormag
   van die Romaanstaliges is die vernaamste redes vir die feit dat die
   Frankiese dialekte in Frankryk binne 'n tydperk van sowat driehonderd
   jaar uitsterf. Omtrent 800 is die meeste Frankiese krygers die
   Germaanse taal nie meer magtig nie, tog bly jong Frankiese edellui uit
   die Wes-Frankiese Ryk in die 9de eeu dikwels 'n tyd lank in die
   Oostelike (Duitse) Ryk om die Frankiese taal aan te leer.

   Baie min tekste van die geskrewe Oudhoogduitse taal uit die
   Karolingiese Ryk is bewaar, onder meer twee sogenaamde geselsboekies
   uit Parys en Kassel wat voorbeelde gee van die Oudhoogduits-Frankiese
   taal: Wer pist du? Wanna quimis? Fona weliheru lantskeffi sindos?
   (Nieuhoogduits: Wer bist du? Woher kommst du? Aus welcher Gegend reist
   du an?) In die tydperk tussen 850 en 1000 verstewig ook die
   Romaans-Germaanse taalgrens in die noorde, waar vanaf die 9de eeu die
   Nederfrankiese en uiteindelik Nederlandse dialekgebied ontstaan.

   Talle van die morfologiese en sintaktiese veranderings wat die
   Galloromaanse taal ondergaan is deur die invloed van die Frankiese taal
   veroorsaak. Die Oudfranse klanke toon meer ooreenkomste met dié van
   Germaanse tale as met die Vulgêrlatynse taal.

   Die Frankiese ontlenings in die Oudfranse taal weerspieël natuurlik
   talle aspekte van die Frankiese kultuur; dit is veral woorde uit die
   krygskuns soos beffroi (van Frankies *bergfrid "wagtoring"), regswese
   en politiek (Frans fief "leen" van Frankies *vehu "vee, fortuin";
   Middellatyns feudum), hofhouding (Oudfrans maréchal "perdekneg" van
   Frankies *marahskalk), huisbou en huisraad (Frans malle "reiskoffer"
   van Frankies *malha), werktuie en gereedskap, natuurlewe (Frans forêt
   "bos" van Frankies forhist; jardin "tuin" van Frankies *gards),
   landbou, klerasie (Frans gant "handskoen" van Frankies wantu),
   liggaamsdele en ander gebiede. Ook 'n aantal voor- en agtervoegsels is
   van Frankiese herkoms, soos mé- "mis-" in byvoorbeeld méconnaître en
   mépriser, -ard en -art uit Frankies -hart en -hard. Die agtervoegsel
   -ard is in die Nieufranse taal nog steeds produktief en kom voor in
   woordvormings soos vieillard ("grysaard", "ou man"), canard ("eend"),
   campagnard ("plattelander") en dreyfusard (histories, "aanhanger van
   Dreyfus")

   Die omgangstaal in die suide van Frankryk word nie deur hierdie
   veranderings beïnvloed nie.

[wysig] Oudfrans

   Die Oud-Franse (vieux français) taal het geleidelik uit die
   Vulgêrlatynse omgangstaal van Gallië (lingua rustica romana) ontstaan;
   die oudste Franstalige dokument van 842 is die Straatsburgse Ede
   (Latyns: Sacramenta Argentariae) wat deur Lodewyk die Duitser en Karel
   die Kale tydens die stryd teen hulle broer Lotharius afgelê is. Karel
   het die Germaanse (Oudhoogduitse), Lodewyk die Romaanse (Oudfranse)
   taal gebruik. Die skrywer van die eed wat gewoonlik net Latynse tekste
   moet handhaaf het gesukkel met die opskryf van die destydse spreektaal,
   en daar is soms twee spellings vir woorde soos "fradre" (wat ook as
   "fradra" voorkom). Lodewyk se woorde in Oudfrans:
   'n Uittreksel uit die Straatburgse Ede
   'n Uittreksel uit die Straatburgse Ede

   Pro Deo amur et pro christian poblo et nostro commun salvament, dist di
   in avant, in quant Deus savir et podir me dunat, si salvaraeio cist
   meon fradre Karlo, et in adiudha et in cadhuna cosa, si cum om per
   dreit son fradra salvar dist, in o quid il mi altresi fazet; et ab
   Ludher nul plaid numquam prindrai, qui meon vol cist meon fradre Karle
   in damno sit.

   Die bostaande teks in die Oudfranse taal van die 11de eeu:

   Por dieu amor et por del cretsiien poeple et nostre commun salvement,
   de cest jorn en avant, quan que Dieus saveir et podeir me donet, si
   salverai jo cest mine fredre Charlon, et en aiude, et en chascune
   chose, si come on par dreit son fredre salver deit, en ço que il me
   altresi façet, et a Lodher nul plait onques ne prendrai, qui mien vueil
   cest mien fredre Charlon en dam seit.
   Die Franse taalgebied    Moedertaal    Ampstaal    Sekondêre of
   nie-amptelike taal    Minderheidstaal
   Die Franse taalgebied

      Moedertaal

      Ampstaal

      Sekondêre of nie-amptelike taal

      Minderheidstaal

   Die huidige Franse vertaling:

   Pour l'amour de Dieu et pour le peuple chrétien et notre commun salut,
   de ce jour en avant, en tant que Dieu savoir et pouvoir me donne, si
   défendrai-je mon frère Charles (et lui serai) en aide et en chaque
   chose, ainsi qu'un homme par droiture son frère doit défendre en chose
   que lui également ferait, et avec Lothaire aucun accord jamais ne
   prendrai qui de mon vouloir, à ce mien frère Charles à dommage soit.

   Met die Verdrag van Verdun (843) begin die skeiding van die
   Wes-Frankiese (Francia occidentalis, hiervan is ook die moderne naam
   France "Frankryk" afgelei) en die Oos-Frankiese Ryk (Francia
   orientalis), wat later as Duitsland bekend staan.

   Die Oudfranse taal (langue d'oïl; vergelyk Oksitaans, die langue d'oc)
   wat tussen 850 en 1350 in Noord-Frankryk gepraat word bestaan eintlik
   uit 'n handvol dialekte soos Normandies, Pikardies, Sjampanjies,
   Fransies en Lotaringies wat almal ook as skryftale dien. Langsamerhand
   begin die streektaal van die Île-de-France rondom Parys, die Fransiese
   dialek, omtrent 1200 die standaardtaal van digters en ander skrywers
   word.

   Die Oudfranse klankstelsel verskil sterk van die moderne Frans; daar is
   net 16 klinkers in die Frans wat vandag gepraat word terwyl die
   Oudfranse taal oor nog nege vokale, vyf nasale, twaalf diftonge, vyf
   nasaaldiftonge en drie triftonge beskik. Die letter c word voor die
   medeklinkers e en i nog met 'n affrikaat /ts/ uitgespreek, en die g in
   estrange klink nog soos die g in Engels gentleman. Desgelyks versag die
   uitspraak van die "j" en "ch" ook eers later. Die Middelengelse taal
   het hierdie Oudfranse klanke uit die Anglo-Normandiese dialek oorgeneem
   wat na die verowering van Engeland eeue lank as ampstaal gepraat is;
   Engelse woorde soos judge en change het die ou j- en g-klanke bewaar,
   terwyl die moderne Frans juge en changer met 'n sagte "j" en "ch" laat
   begin.

   Aan die einde van die 12de eeu verdwyn ook die "s" indien dit deur 'n
   medeklinker opgevolg word: feste word geleidelik fête (die accent
   circonflexe, of kappie, dui aan dat die "s" verdwyn en die uitspraak
   van die "e" verander het). Ook in hierdie geval het die Engelse taal
   die ou klanke bewaar: fête - feast, bête - beast, tempête - tempest,
   hôtel - hostel (die Franse hôtel is later nog eens as hotel oorgeneem).

   Die woordvolgorde is - veral in die digkuns - nog taamlik vry soos in
   die Latynse oorsprongstaal, terwyl die ses Latynse naamvalle verdwyn
   het. Die Oudfranse taal ken die subjeks- en objeksnaamval (rektus en
   obliquus) en onderskei maskulina en feminina by selfstandige naamwoorde
   en byvoeglike naamwoorde. Aangesien die kenmerkende uitgange van die
   werkwoorde persoons- en getalverskille aandui, word nog geen
   persoonlike voornaamwoorde benodig nie. Die dubbele ontkenning met
   ne... pas bestaan nog nie in die Oudfranse taal nie, die konstruksie
   met ne... is voldoende. Ook die tye word gewoonlik sonder vaste reëls
   gebruik.

   Die 12de eeu word deur 'n sterk belangstelling vir die Latynse taal
   gekenmerk. Dit is veral lede van die klerus wat die werke van klassieke
   outeurs kopieer, en Latyn oorheers die akademiese lewe aan die
   Universiteit van Parys wat teen die begin van die 13de eeu opgerig is.
   Latyn bly die taal van die hoër onderwys, die regswetenskap, die kerk,
   die wysgerige en wetenskaplike letterkunde. Net die geskiedskrywers en
   digters verkies die Oudfranse taal. Die digkuns vind sy inspirasie in
   die ou klassieke mites wat as Christelike en hoofse verwerkings nuwe
   aandag vind, die Kelties-Bretonse Artussage (matière de Bretagne), die
   literêre opbloei van die Oksitaanstalige Suid-Frankryk waarvandaan
   talle leenwoorde soos amour kom en met die kruistogte ook die Oosterse
   luukse van die Bisantynse Ryk. Vir die hoofse romans word 'n verfynde
   taal ontwikkel wat met die uitbreiding van hierdie genre van Oudfrans
   die leidende literêre taal van Europa maak.

          Guiot de Dijon: Chanterai por mon corage (geskryf tydens die
          Derde Kruistog van 1189)

          Chanterai por mon corage
          Que je vueil reconforter,
          Qu'avecques mon grant domage
          Ne quier morir ne foler,
          Quant de la terre sauvage
          Ne voi mes nul retorner
          Ou cil est qui rassoage
          Mes maus quant g'en oi parler.

          Dex, quant crïeront "Outree",
          Sire, aidiés au pelerin
          Par cui sui espaventee,
          Car felon sont Sarazin.

          Guiot de Dijon: Ek gaan sing om my hart te vertroos

          Ek gaan sing om my hart te vertroos
          Want ek wil nie sterf of mal word nie
          Ondanks my groot kwelling.
          Ek kan niemand sien
          Wat van die wilde land terugkom nie.
          Waar is die een wat my hart gerus kan stel
          Wanneer ek hoor dat iemand van hom praat.

          God! As hulle "Outree" roep, staan die pelgrim by
          Vir wie ek sidder,
          Want die Sarasene is verraderlik.

[wysig] Middelfrans

   Die Middelfranse (moyen français) tydperk begin omtrent 1350 en eindig
   met die 15de en 16de eeu.

   Na die uitbreek van die Honderdjarige Oorlog tussen Frankryk en
   Engeland is 'n agteruitgang van die literêre lewe te bespeur, terwyl
   daar ingrypende veranderings op die gebied van die klankstelsel
   plaasvind wat ook die sinsbou raak. Die diftonge verander grotendeels
   tot monoftonge, die "s" voor die medeklinkers verdwyn net soos die "e"
   indien dit aan die woordeinde staan of nie beklemtoon word nie.
   Aangesien die "s" die naamvalle, meervoud en persoon aangedui het, word
   'n onbepaalde lidwoord vir die meervoudsvorm geskep en voor die
   werkwoord staan nou verpligte persoonlike voornaamwoorde. Die
   vervoeging en verbuiging word vereenvoudig, die woordvolgorde (wat nou
   gereeld as subjek - werkwoord - objek genormeer word) en die gebruik
   van die tye word aan vaste reëls onderwerp.

   Die belangrikste wysigings op die gebied van die grammatika is die
   dubbele ontkenning met ne... pas, die ontwikkeling van die futur proche
   met aller + infinitief en die refleksiewe vorm van die werkwoord wat
   nou in plaas van die passief gebruik word.

   Terwyl talle Germaanse leenwoorde uit die Middelfranse taal verdwyn,
   oefen die klassieke tale en Italiaans 'n sterk invloed op die Franse
   taal uit. Daar is 'n behoefte om steeds meer vakterme te skep, en
   mettertyd beskik die Middelfranse taal oor doeblette van Latynse woorde
   wat sowel in 'n oorgeërfde asook in 'n nuut ontleende vorm bestaan,
   soos chose - cause (van Latyns causa) en loyal en légal (van Latyns
   legalis, -e).

   In die laat Middelfranse periode vanaf die 15de eeu begin die
   standardisering van die Franse taal; woordeboeke en grammatika's word
   uitgegee en bevorder saam met die uitgebreide boekdrukkery die
   eenvormigheid van die taal en sy spelling. Taalpurisme en die leidende
   rol wat die hoofse taal nou begin speel is kenmerke van die laat
   Middelfranse taalontwikkeling.

   Lefèvre d'Étaples vertaal die Nuwe Testament in 1523, vyf jaar later is
   ook die Hebreeuse Geskrifte in Frans beskikbaar, ondanks die hewige
   kritiek vanuit geleerde kringe - met name die Sorbonne. Met die
   vertaling van Johannes Calvyn se werke vanaf 1541 word Frans die taal
   van die Hugenote.

   Vanaf die 16de eeu lewer 'n aantal digters die bewys dat Frans as taal
   van die wetenskap, wysbegeerte en digkuns sonder meer met Latyn kan
   meeding. Die digter François Rabelais (omtrent 1494-1553) beskik
   byvoorbeeld oor 'n geweldige woordeskat en skep ook sy eie neologismes
   wat van sy Frans 'n tot dusver ongekende uitdrukkingsmiddel maak.
   Pogings om die Franse spelling by die moderne taalgebruik en
   uitspraakgewoontes aan te pas misluk egter, en die geleerdes voer selfs
   'n historiese spelling in waar medeklinkers wat lankal verstom is weer
   geskryf moet word om die Latynse oorsprong van woorde aan te dui.
   Woorde soos sept (sewe, van Latyns septem), temps (tyd; weer, van
   Latyns tempus) en vingt (twintig, van Latyns viginti) is voorbeelde van
   die histories-etimologiese spelling.

[wysig] Nieufrans

   Die Edik van Villers-Cotterêts het deur middel van taalbeleid die
   invloed en magsbasis van die Franse sentrale staat vergroot
   Die Edik van Villers-Cotterêts het deur middel van taalbeleid die
   invloed en magsbasis van die Franse sentrale staat vergroot
   Franse taalkennis in die lidstate van die Europese Unie
   Franse taalkennis in die lidstate van die Europese Unie

   In die 15de en 16de eeu begin die geleidelike oorgang na die moderne
   Nieufranse spreektaal. Die oorgangstydperk word gekenmerk deur 'n
   noukeurige slyping van die taal. Die Edik van Villers-Cotterêts bepaal
   in 1539 dat Frans (of beter, die standaardtaal van die Île-de-France
   rondom Parys) die enige ampstaal van die Koninkryk Frankryk gaan wees
   (la seule et unique langue du Royaume de France).

   In dieselfde jaar verskyn die eerste woordeboek van die Franse taal.
   Grammatikale publikasies en nuwe woordeboeke, wat in die volgende
   dekades aamgestel word, slaag daarin om die taal te standardiseer. Die
   hoofinvloede in die tyd is die Italiaanse renaissance en die humanisme.
   Terwyl die een die Latynse oorsprong van die Franse taal beklemtoon,
   bevorder die ander die rol van die volkstaal.

   Die hoofse digter Malherbe (1555-1628) oefen teen die begin van die
   17de eeu 'n groot invloed op die klassieke taal uit. Hy suiwer die taal
   van neologismes en invloede van die streekdialekte. Die harmonie van
   die taal en sy algemene verstaanbaarheid is sentrale oogmerke van sy
   taalkundige werk. Hy begin die sinsbou harmoniseer, bevorder die
   gebruik van die persoonlike voornaamwoord (wat in Latyn en die meeste
   Romaanse tale nie gebruik word nie) en keur die inversie van die subjek
   af.

   Die Italiaanse Accademia della Crusca gee die aanleiding vir die
   stigting van die Académie française (1635) wat hom op taalsuiwering,
   die grammatikale taalontwikkeling en die retoriek gaan toespits.
   Kardinaal Richelieu, die beskermheer van die akademie, laat in 1694 'n
   nuwe woordeboek en grammatika deur die taalkundiges saamstel. Dit is
   ook die akademie wat nou die taalbeheer gaan uitoefen.

   Die 17de eeu word die klassieke eeu van die Franse letterkunde, en die
   filosoof René Descartes (1596-1650) lewer met sy werke die bewys dat
   die Franse taal wetenskaplike en wysgerige gedagtes net so gemaklik kan
   formuleer soos Latyn, wat nou ten gunste van Frans op alle gebiede
   afgeskaal word. In adellike kringe raak die salons baie gewild; hier
   kuier die edeles in die huise van aristokrate en bestudeer literêre
   werke. Dit is die salon van die Madame de Rambouillet, later dié van
   Madame de Sablé, Madame de Maintenon en veral Mademoiselle de Scudéry
   wat die taal deur die bespreking van literêre, wetenskaplike en
   amoureuse sake laat opbloei. Die Presieuses, soos hulle genoem word,
   beywer hulle vir 'n verhewe taalgebruik, wat nuwe, geesryke
   woordskeppings soos enthousiasmer en féliciter insluit. Byvoeglike
   naamwoorde, wat uiterste toestande kan beskryf, is baie gewild onder
   die Presieuses; uitdrukkings soos terrible, horrible, admirable,
   furieux en effroyablement is tipiese neologismes van hierdie tydperk.
   Nederige en onbeskaafde uitdrukkings word vermy en met behulp van nuwe
   woorde omskryf. Die digter Molière (1622-1673) bespot die salongangers
   in sy Femmes Savantes (Geleerde Vroue) en Précieuses Ridicules. Tog
   lewer hulle 'n waardevolle bydrae tot die ontwikkeling van die Franse
   taal wat in Europa vanaf die vroeë 18de eeu die taal van die beskaafde
   kringe en die diplomatie word. So praat en skryf die Pruisiese koning
   Frederik die Grote oorwegend Frans, terwyl sy Duits steeds gebrekkig
   bly.

   Die uitspraak, woordvorming en sinsbou van Frans begin al in die 17de
   eeu verstewig. In die tyd voor die Franse Rewolusie word die woordeskat
   nog eens deur regionale en woorde uit die volkstaal verryk, waarby die
   literêre werk van onder meer Rousseau en Diderot 'n belangrike rol
   speel. Engelse en Duitse vakterminologie uit die politieke sfeer, die
   sport, mynbou en geologie word ontleen. Die sentralisering van die
   administrasie in die verloop van die Franse Rewolusie versterk weer
   eens die posisie van die Paryse Frans; tegelykertyd word nuwe begrippe
   uit die klassieke tale se woordeskat gevorm, wat veral vir die nuwe
   bedeling en die nuwe maatstelsel benodig word: Arrondissement,
   département, municipalité, préfet; gramme, mètre, kilomètre en litre is
   neologismes uit hierdie tydperk. Aangesien teen die einde van die 18de
   eeu sowat 'n kwart van die bevolking die Franse taal nie magtig is nie,
   word die streekdialekte en die tale van die minderhede verdruk.

   Die digters van die 19de eeu poog om die woordeskat van die taal verder
   uit te brei; bronne is die taal van die 15de en 16de eeu,
   streekdialekte en die omgangstaal. Dit is die tydperk van die
   nominalisme, 'n styl wat werkwoorde en byvoeglike naamwoorde deur
   nominale konstruksies vervang, en die begin van die sterk Engelse
   invloed. Die Franglais, 'n taalgebruik wat deur 'n groot aantal
   anglisismes gekenmerk word, word deur die owerhede bestry.

   Die moderne omgangstaal met sy talle afwykings van die grammatikale
   norme, die sogenaamde français avancé (Gevorderde Frans), gee 'n indruk
   van wat moontlik in die toekoms die nuwe standaardtaal sal wees. So is
   byvoorbeeld die dubbele ontkenning aan die verdwyn, en ne...pas is in
   die omgangstaal al vereenvoudig tot pas.

[wysig] Taalregisters

   Daar bestaan 'n enorme kloof tussen die literêre taal, wat deur die
   taalbouers geslyp word, en die algemene omgangstaal. Die norme van die
   skryftaal en korrekte spreektaal - français écrit en français parlé
   correct - geld nie noodsaaklik vir die gewone spreektaal - français
   parlé - nie. Die gesproke Frans het variante soos die langue familière
   - die omgangstaal van die goed opgeleides, die langue populaire - die
   algemene omgangstaal - en die argot, die groeptaal van 'n spesifieke
   beroep, klas of kring.

[wysig] Die Loi Toubon (Toubon-wet)

   Die Loi Toubon, wat op 4 Augustus 1994 deur die Franse parlement
   aanvaar is, dra die naam van die Franse Minister van Kultuur, Jacques
   Toubon. Die doelstelling van die wet is die beskerming van die
   Franstalige verbruikers en werknemers en die bevordering van
   veeltaligheid, onder meer ook in die media.

   Franse vermaaklikheidsprogramme is verplig om ten minste veertig
   persent Franstalige musiek uit te saai, waarvan die helfte onlangse
   produksies of werke van jong talente moet wees. As gevolg van die wet
   bied sommige internasionale kunstenaars nou 'n Franstalige versie van
   hulle treffers aan. Die wet verbied verder die gebruik van anglisismes
   in 'n amptelike of openbare konteks. Advertensies mag byvoorbeeld geen
   Engelse leuse sonder Franse vertaling bevat nie.

   Kritici wys op die feit dat bepaalde woordvormings, wat deur die
   owerhede vasgelê is, in die omgangstaal steeds nie gebruik word nie -
   die amptelike term vacancelle byvoorbeeld het die Engelse leenwoord
   week-end nie verdring nie. Die Kanadese Frans gebruik egter uitsluitlik
   die term fin de semaine.

   Tog is daar op baie gebiede suksesvol Franse neologismes geskep,
   byvoorbeeld in die rekenaarwetenskap, waar net ordinateur (rekenaar),
   logiciel (sagteware) en matériel (hardeware) gebruiklik is.

[wysig] Frans in Kanada

   Sowat sewe miljoen Kanadese praat Frans as hulle moedertaal, waarvan
   ses miljoen in Québec, en Frans is naas Engels een van die twee
   amptelike tale. Kanadese burgers het die reg op diensverskaffing in
   albei tale, waaronder ook die reg op moedertaalonderwys, selfs al is
   hulle taal 'n minderheidstaal in die betrokke provinsie, sodra die
   aantal sprekers dit regverdig.

   Die federale regering word deur die wet verplig om sy werksaamhede in
   albei tale deur te voer en dienste in Engels en Frans te verskaf.
   Parlementsdebatte moet in albei ampstale vertaal word, en die meeste
   produkte wat in Kanada verkoop word moet tweetalige etikette dra.

[wysig] Frans in Suid-Afrika

   'n Franstalige straatbord in Franschhoek
   'n Franstalige straatbord in Franschhoek

   Danksy die immigrasie van 'n aantal Hugenote-gesinne na die Kaap is
   tussen 1688 en die vroeë 18de eeu 'n tyd lank Frans aan die Kaap
   gepraat. Suid-Afrika se Hugenote is oorspronklik Franse vlugtelinge,
   wat 'n toevlug in Nederland gevind het en later deur die Verenigde
   Oos-Indiese Kompanjie aangemoedig is om na die Kaap te emigreer.

   Vir die kompanjie was 'n Franstalige gemeenskap in die Kaap egter nie
   wenslik nie, en hulle het maatreëls getref om die immigrante so vinnig
   moontlik te laat vernederlands.

   Vandag is daar nog talle plek- en familiename van Franse oorsprong in
   Suid-Afrika. Franschhoek, een van die sentrums van die Franse setlaars,
   het selfs Franse straatborde. Sedert 1994 lei immigrasie uit die res
   van Afrika ook tot beduidende Franssprekende gemeenskappe in
   Suid-Afrika in plekke soos Muizenberg. Tans is daar sowat 100 000
   Franstaliges in Suid-Afrikaanse, waaronder 7 600 Franse burgers.

   Kaapstad beskik oor 'n Franse skool, die L’École française
   François-le-Vaillant du Cap. Verder is die Alliance Française
   teenwoordig in meeste groot sentra in Suid-Afrika en bevorder die
   Franse Instituut (Frans: Institut français d'Afrique du Sud (IFAS))
   kulturele, navorsings- en taalbetrekkinge met die Franssprekende
   wêreld.

[wysig] Oui, je parle Rugby

   Die amptelike logo
   Die amptelike logo

   Ter geleentheid van die 2007 Rugby Wêreldbeker, wat vir die eerste keer
   in 'n Franssprekende land gehou is, het die Franse Departement van
   Buitelandse en Europese Sake en verskeie instellings van die
   Francophonie - waaronder die internasionale Franstalige televisiekanaal
   TV5 Monde, die internasionale radiodiens Radio France Internationale en
   die Alliance française in Parys - 'n veldtog begin wat buitelandse
   rugby-geesdriftiges aangemoedig het om Frans aan te leer.

   Die veldtog se leuse - Oui, je parle Rugby ("Ja, ek praat Rugby") - was
   veral gemik op die sowat 450 000 internasionale besoekers en ander
   geesdriftiges wat die wedstryde as toeskouers gevolg het of andersins
   by die kampioenskap betrokke was. Frans is as 'n moderne wêreldtaal
   uitgebeeld, en die organiseerders het gehoop dat meer belangstellendes
   Franse taalkursusse in Frankryk se kulturele instellings in die
   buiteland sou volg.

[wysig] Vergelyking met ander Romaanse tale

   Afrikaans Latyns Frans Italiaans Spaans Oksitaans (Sentraal-)Katalaans
   Portugees Roemeens
   sleutel clavis | Vierde naamval clavem clef chiave llave clau clau
   chave cheie
   nag nox | Vierde naamval noctem nuit notte noche nuèit nit noite noapte
   sing cantare chanter cantare cantar cantar cantar cantar cânta
   bok capra chèvre capra cabra cabra cabra cabra capra
   taal, tong lingua langue lingua lengua lenga llengua lingua limbă
   plein platea place piazza plaza plaça plaça praça piaţă
   brug pons | Vierde naamval pontem pont ponte puente pont pont ponte pod
   kerk ecclesia église chiesa iglesia glèisa església igreja biserică
   hospitaal hospitalis hôpital ospedale hospital espital hospital
   hospital spital
   kaas caseus | Vulgêrlatyns formaticum fromage formaggio queso formatge
   formatge queijo fromaĝo

[wysig] Eksterne skakels

     * Woordeboek Frans-Afrikaans-Frans
     * [1] Alliance Française (in english)
     * French 101 Learn French online (in english)
     * France Diplomatie - Oui, je parle rugby

                                Italiese tale
            Italiese groep: Oskies | Umbries | Faliskies | Latyn
                                Romaanse tale
     Iberoromaans: Asturies | Galicies | Katalaans | Portugees | Spaans
   Galloromaans: Langues d'oil: Frans | Gallo | | Lorreins | | Normandies
       (Auregnais | Guernésiais | Jèrriais | Sercquiais) Pikardies |
                  Champenois | Wallonies | Anglo-Normandies
    Oksitaans: Aranees | Auvergnat | Gaskons | Languedokies | Limousin |
                                 Provensaals
                              Frankoprovensaals
                Retoromaans: Romansch | Ladinies | Friulaans
              Italoromaans: Dalmaties | Italiaans | Napolitaans
   Suid-Romaans: Korsikaans Sardies (Campidanies, Galluraans, Logudories,
                                 Sassaries)
   Balkanromaans: Aroemeens | Istro-Roemaans | Meglenoroemaans | Roemeens
                                  Romaanse
          Kunstale: Interlingua | Interlingue | Lingua Franca Nova


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Franse taal • Oïltale • Natuurlike taal • Tale van Frankryk
   • Tale van Kanada • Tale van Luxemburg • Tale van Switserland • Tale
   van Wallonië

