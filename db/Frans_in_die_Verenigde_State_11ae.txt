Frans in die Verenigde State


   Frans in die Verenigde State
   Frans in die Verenigde State

   Die Franse taal is in 'n aantal gebiede van die Verenigde State
   ingevolge die immigrasie van Franstaliges en die Franse kolonisasie
   ingeburger. Na ramings praat tussen 550 000 en 600 000 mense in die VSA
   Frans as huistaal, veral in die deelstaat Louisiana en in Nieu-Engeland
   (Maine, New Hampshire en Vermont).

   Meer as 13 miljoen Amerikaners is van Franse afkoms, tog is daar net
   sowat 1,5 miljoen mense wat Frans kan praat. 'n Groot Haïtiaanse
   gemeenskap bestaan daar in Miami (Florida), terwyl ook baie
   afgetredenes uit die Franstalige Kanadese provinsie Québec hulle in
   Florida gevestig het.

   Daar is min Franstaliges in ander gebiede van die VSA.

[wysig] Nieu-Engeland

   Tussen 1840 en 1930 vestig 'n half miljoen Franstalige Kanadese hulle
   in Nieu-Engeland, en tot by die middel van die 20ste eeu bestaan daar
   'n Franstalige gemeenskap met naastenby een miljoen sprekers. Met die
   agteruitgang van die plaaslike nywerhede is talle frankofone woonbuurte
   aan geleidelike verengelsing blootgestel, en tussen 1970 en 1990 het
   die aantal Franse moedertaalsprekers in die gebied van 906 000 tot
   339 000 gedaal.

[wysig] Louisiana

   In die 16de eeu verken Spaanse ekspedisies die gebied van die huidige
   Louisiana, tog word dit in 1682 deur Robert Cavelier de la Salle as 'n
   Franse kolonie in besit geneem. In 1763 word die gebied aan Spanje
   oorgedra.

   Die oorspronklike Franse kolonistebevolking van Louisiana groei danksy
   die vestiging van tussen 3 000 en 5 000 Akadiërs, wat deur die Britte
   uit Kanada verdryf is.

   As gevolg van die slaweopstande in Haïti vlug in die tydperk tussen
   1791 en 1810 sowat 10 000 blankes en swartes na Louisiana, wat tussen
   1800 en 1803 nog 'n keer onder Franse bewind kom. Napoléon Bonaparte
   verkoop die kolonie daarna aan die VSA.

   Die huidige Franstalige bevolking van Louisiana bestaan uit drie
   groepe:
     * Die Creoles (Blancs) is die nakomelinge van die eerste Franse
       setlaars met tans 3 000 tot 4 000 Franssprekendes.
     * Die Cajuns is die nakomelinge van die Akadiese vlugtelinge en
       immigrante uit onder meer Italië, Duitsland en Ierland, wat met
       hulle vermeng het. Volgens die sensus van die jaar 2000 praat
       194 000 mense in Louisiana die sogenaamde Cajun-Frans.
     * Die Creoles (Noirs) is die 40 000 nakomelinge van slawe, wat tussen
       1791 en 1810 van die Karibiese eilande na Louisiana gekom het.

[wysig] Die status van die Franse taal

   Die Engelstalige omgewing oefen vir 'n lang tyd 'n groot invloed op die
   Franse taal in die VSA uit en begin dit geleidelik verdring. Sedert die
   sewentigerjare van die 20ste eeu erken die owerhede die belangrike
   bydrae van die Franse taal en kultuur. Staatsinstellings soos die
   Council for the Development of French in Louisiana (CODOFIL, "Raad vir
   die Ontwikkeling van Frans in Louisiana") bevorder die gebruik van
   Frans, wat ook as die tweede ampstaal van Louisiana dien.
   Kategorieë: Franse taal • Verenigde State van Amerika

