Franse Nasionale Dag


   Vuurwerk vertoning in Parys met die Eiffeltoring in die agtergrond op
   14 Julie 2005.
   Vuurwerk vertoning in Parys met die Eiffeltoring in die agtergrond op
   14 Julie 2005.

   Die Franse Nasionale Dag (Frans: La fête nationale française of le
   quatorze juillet - letterlik die 14de Julie) of Bastilledag word sedert
   1880 elke jaar op 14 Julie gevier. Die dag gedenk die Fête de la
   Fédération wat gehou is tydens die eerste viering van die Bestorming
   van die Bastille wat op 14 Julie 1789 tydens die Franse Revolusie
   plaasgevind het. Die bestorming van die Bastille is gesien as 'n
   simbool van die opstand van die moderne Franse nasie en die versoening
   van al die Franse binne die grondwetlike monargie wat die Eerste
   Republiek voorafgegaan het en die einde van absolute monargie in
   Frankryk aangedui het.

   Inhoud

        * 1 Geskiedenis
             + 1.1 Die Bestorming van die Bastille
             + 1.2 Die Fête de la Fédération
             + 1.3 Oorsprong van die Huidige Vakansiedag
        * 2 Moderne viering
        * 3 Verwysings

[wysig] Geskiedenis

[wysig] Die Bestorming van die Bastille

   Prise de la Bastille, deur Jean-Pierre-Louis-Laurent Houel
   Prise de la Bastille, deur Jean-Pierre-Louis-Laurent Houel

   Op 5 Mei 1789 het Lodewyk XVI die State-Generaal byeen geroep om hulle
   griewe aan te hoor. Die afgevaardigdes van die Derde Stand wat die
   burgery verteenwoordig het (die ander twee stande was die geestelike
   stand en adelstand) het besluit om weg te breek van die Nasionale
   Vergadering. Op 20 Junie het die afgevaardigdes van die Derde Stand die
   Eed op die Kaatsbaan onderneem waarin hulle gesweer het om nie
   uitmekaar te gaan voor 'n nuwe grondwet gevestig is nie. Afgevaardigdes
   van die ander stande het geleidelik by hulle aangesluit en koning
   Lodewyk het hulle geldigheid op 27 Junie erken. Die vergadering het
   hulleself op 9 Julie herdoop tot die Nasionale Grondwetlike
   Vergadering, en as 'n wetgewer begin optree en 'n grondwet begin
   opstel.

   Kort op die hakke van die afdanking van die Koninklike Minister van
   Finansies Jacques Necker het die burgers van Parys, uit vrees dat hulle
   verteenwoordigers deur die koninklike magte aangeval sou word en om
   beheer oor te neem en om wapens vir die algemene bevolking te bekom,
   die Bastille, 'n tronk wat baie keer gebruik is om mense vir arbitrêre
   redes aan te hou op grond van 'n lettre de cachet ('n koninklike
   lasbrief tot inhegtenisneming) op 11 Julie bestorm. Behalwe vir die
   groot wapenstoor waaroor die Bastille beskik het was dit bekend dat
   politieke gevangenes wie se werk die koninklike regering nie goedgekeur
   het nie aangehou en is dit gesien as 'n simbool van die absolutisme van
   die monargie. Daar was toevallig ten tye van die aanval op die Bastille
   slegs sewe gevangenes waarvan nie een polities belangrik was nie.

   Toe die skare — waarby drostende gardes françaises naderhand aangesluit
   het — gewys het dat hulle 'n waardige teenstaander van die fort se
   verdedigers was, het die bevelvoerder van die Bastille, goewerneur de
   Launay ingegee en die hek oopgemaak om 'n wedersydse menseslagting te
   voorkom. Gevegte het egter, moontlik as gevolg van 'n misverstand, weer
   opgevlam. Agt-en-negentig aanvallers en slegs een verdediger het in die
   gevegte self gesterf. De Launay, 'prévôt des marchands' (rofweg die
   burgemeester) Jacques de Flesselles en sewe ander verdedigers is egter
   in die nasleep doodgemaak.

   Die Bestorming van die Bastille was belangriker as 'n saamtrekpunt en
   simboliese gebaar van rebellie as wat dit 'n praktiese versetaksie was.
   Kort na die bestorming van die Bastille is feodalisme op 4 Augustus
   afgeskaf en op 26 Augustus is die Verklaring van die Regte van die Mens
   en die Burger uitgevaardig.

[wysig] Die Fête de la Fédération

   Die Fête de la Fédération
   Die Fête de la Fédération

   Die Fête de la Fédération van die 14 Julie 1790 was 'n reusefees en
   amptelike gebeurtenis om die opstand en die kortstondige grondwetlike
   monargie in Frankryk te vier sowel as wat die bevolking gesien het as
   die gunstige voltrekking van die Franse Revolusie.

   Die gebeurtenis het op die Champ de Mars, op daardie stadium buite
   Parys maar nou die terrein van die Eiffeltoring, plaasgevind. Die
   terrein is vrywillig deur die burgers van Parys omskep in wat onthou
   word as die Journée des brouettes ("Kruiwadag").

   'n Nagmaaldiens is deur Talleyrand, biskop van Autun, gehou. Die
   gewilde generaal La Fayette het in sy hoedanigheid as kaptein van die
   Nasionale Wag van Parys en vertroueling van die koning die eed van die
   grondwet onderneem, gevolg deur die Koning Lodewyk XVI.

   Na die amptelike feesvieringe is 'n reuse vierdaglange populêre fees
   gehou.

[wysig] Oorsprong van die Huidige Vakansiedag

   Claude Monet, Rue Montorgueil, Parys, Fees van 30 Junie 1878.
   Claude Monet, Rue Montorgueil, Parys, Fees van 30 Junie 1878.

   On 30 Junie 1878 is 'n fees in Parys gehou ingevolge 'n amptelike
   besluit om die Republiek te eer. Op 14 Julie 1879 is nog 'n fees van 'n
   semi-amptelike aard gehou. Die dag se gebeurtenisse het 'n militêre
   parade in Longchamp, 'n onthaal in die Kamer van Afgevaardigdes,
   georganiseer en voorgesit deur Léon Gambetta, en 'n Republikeinse Fees
   in die pré Catelan, wat deur Louis Blanc en Victor Hugo bygewoon is,
   ingesluit. Orals in Frankryk het mense soos in Le Figaro op die 16de
   verslag gedoen is het, "mense baie feesgevier om die Bastille te
   gedenk".

   Op die 21 Mei 1880 het Benjamin Raspail 'n wet voorgestel waarvolgens
   "die Republiek die 14 Julie as 'n jaarlikse nasionale vakansiedag sou
   kies". Die Nasionale Vergadering het op 21 Mei en 8 Junie oor die teks
   gestem. Die Senaat het dit op 27 en 29 Junie goedgekeur en 14 Julie bo
   4 Augustus (wat die einde van die feodale stelsel op 4 Augustus 1789
   sou gedenk het) gekies. Die wet het op 6 Julie 1880 van krag geword, en
   die Ministerie van Binnelandse Sake het aan sy prefekte aanbeveel dat
   die dag "gevier moes word met al die glinstering wat die plaaslike
   hulpbronne toelaat". Die feesvieringe van die nuwe vakansiedag in 1880
   was besonder manjifiek.

   In debat wat gelei het tot die aanvaarding van die openbare vakansiedag
   het Henri Martin, voorsitter van die Franse Senaat, die senaat
   toegespreek op 29 Junie 1880 in 'n toespraak waarin hy gesê het:

                Henri Martin: - "Daar was dan vervolgens, op 14 Julie
                1789, daar is bloed vergiet, 'n aantal laakbare aksies
                uitgevoer; maar, helaas! in al die groot gebeurtenisse in
                die geskiedenis, is vooruitgang net soos hier gekoop deur
                groot pyn, en deur bloed. Ons hoop dat dit nie in die
                toekoms so sal wees nie." (" très-bien (hoor-hoor / baie
                goed) " aan die linkerkant, onderbrekings aan die
                regterkant).
                Aan die regterkant. - Ja, laat ons hoop!
                Hervé de Saisy. - "Ons is natuurlik nie net besig om dit
                te doen nie!"
                Henri Martin - "Ons het die reg om te hoop. Maar ons mag
                nie vergeet van die 14 Julie, waar die oorwinning van die
                nuwe oor die ancien régime (ou bedeling) deur 'n gewapende
                stryd gekoop is nie, moenie vergeet dat na die dag 14
                Julie 1789 daar die dag 14 Julie 1790 was." (« très-bien
                (hoor-hoor / baie goed)! » aan die linkerkant).
                Hierdie dag sou jy nie veroordeel as gevolg
                bloedvergieting nie, dat dit verdeeldheid onder almal in
                die land gesaai het nie, die dag was die beëdiging van die
                eenheid van Frankryk. Ja, dit het beëdig wat die ou
                adellikes voorberei het. Die ou adellikes het so te sê die
                liggaam van Frankryk gemaak, en ons het nie vergeet nie ;
                die Revolusie, op dié dag, die 14de Julie 1790, het
                gemaak, ek wil nie sê die hart van Frankryk nie – niemand
                behalwe God het die hart van Frankryk gemaak nie – maar
                die Revolusie het aan Frankryk-self sy gewete gegee", ("
                très-bien ! " deur dieselfde banke); "dit het opsigself
                die hart van Frankryk openbaar gemaak "

[wysig] Moderne viering

   Bastilledag verbyvlug oor Parys
   Bastilledag verbyvlug oor Parys
   Jacques Chirac in 2003 waar hy inspeksie van die troepe doen tydens die
   Bastilledagaparade.
   Jacques Chirac in 2003 waar hy inspeksie van die troepe doen tydens die
   Bastilledagaparade.
   Voorbereidings vir Bastilledagvuurwerkvertoning in Marsielle
   Voorbereidings vir Bastilledagvuurwerkvertoning in Marsielle

   14 Julie is die Franse nasionaledag wat sommer 14 Juillet of minder
   algemeen maar altyd in amptelike gebruik Fête nationale genoem word. In
   Engels word daar byna altyd van Bastille Day gepraat en die naam
   Bastilledag word ook soms in Afrikaans gebruik met soortgelyke
   woordsamestellings in andertale soos Deens: Bastilledagen.

   Die dag gedenk die 1790 Fête de la Fédération, maar dit word baie keer,
   ook in Frankryk, met die Bestorming van die Bastille geassosieer.
   Militêre parades, die Défilés du 14 juillet, word op die oggend van die
   14 Julie gehou met die grootste wat langs die Champs-Élysées in Parys
   voor die President van die Republiek gehou word.

   Die parade word geopen met kadette van die École Polytechnique,
   Saint-Cyr, École Navale, en so aan wat gevolg word deur ander
   infanteriemagte, gevolg deur gemotoriseerde magte; en 'n verbyvlug deur
   die Patrouille de France. In die afgelope aantal jare het 'n gebruik
   ontstaan om eenhede van Frankryk se internasionale bondgenote na die
   parade uit te nooi; in 2004 tydens die eeufeesviering van die Entente
   Cordiale, het Britse magte (die orkes van die Royal Marines, die
   Household Cavalry Mounted Regiment, Grenadier Guards en King's Troop,
   Royal Horse Artillery) die parade in Parys vir die eerste keer gelei
   met die Red Arrows wat 'n verbyvlug uitgevoer het.^[1].

   Die parade betrek ook die Franse Republikeinse Wag, en per geleentheid
   (nie-militêre) polisie-eenhede. Die parade eindig altyd met die baie
   gewilde Paryse Branweer, wat in Frankryk militêre status het. Die
   studente van die École Polytechnique voer gewoonlik een of ander peots
   uit op die dag.

   Die President het in die verlede 'n onderhoud met die pers gevoer
   waarin die land se toestand en toekomstige projekte bespreek is.
   Nicolas Sarkozy, wat in 2007 tot president verkies is, het verkies om
   nie so 'n onderhoud te gee nie. Die president hou ook 'n tuinparty by
   die Palais de l'Élysée.

   Baie stede in Frankryk reël vuurwerkvertonings en danspartytjies (bals
   du 14 juillet) op die aand van 14 Julie. Die plaaslike brandweer reël
   normaalweg 'n brandweerbal (bals des pompiers).

   Die Franse Nasionale dag val met die Tour de France saam en Franse
   ryers probeer gewoonlik om op die dag 'n stadiumoorwinning te behaal.

   Artikel 17 van die Franse Grondwet gee die President die reg om
   oortreders te verskoon en sedert 1991 het die President op 14 Julie
   talle oortreders kwytgeskeld van kleiner oortredings soos
   verkeersoortreding. In 2007 is niemand deur President Sarkozy
   kwytgeskeld nie^[2].

[wysig] Verwysings

    1. ^ http://www.entente-cordiale.org/en/6a_c.php?id=1
    2. ^ Sarkozy enterre la grâce présidentielle du 14 juillet,
       plusnews.fr

   Kategorieë: Frankryk • Feesdae

