Franse Oos-Indiese Kompanjie


   Franse en ander Europese nedersettings in Indië.
   Franse en ander Europese nedersettings in Indië.
   Maksimum strekking van die Franse invloed in Indië 1741-1754
   Maksimum strekking van die Franse invloed in Indië 1741-1754

   Die Franse Oos-Indiese Kompanjie (Frans: La Compagnie française des
   Indes orientales of Compagnie française pour le commerce des Indes
   orientales) was 'n kommersiële onderneming wat in 1664 gestig is om met
   die Britse Oos-Indiese Kompanjie en die Nederlandse Verenigde
   Oos-Indiese Kompanjie te kompeteer.

   Die komapanjie is deur Jean Baptiste Colbert beplan en deur Koning
   Louis XIV gestig met die doel om met die Oostelike halfrond handel te
   dryf. Die eerste Direkteur-Generaal van die maatskappy was François
   Caron, wat 30 jaar lank vir die VOC gewerk het, insluitend 20 jaar in
   Japan.

   Die kompanjie kon nie daarin slaag om 'n kolonie op Madagaskar te stig
   nie maar het hawens op die nabygeleë eilande Bourbon en Île-de-France
   (vandag Réunion en Mauritius) gevestig. Teen 1666 het Colbert besluit
   om die poging in Madagaskar te laat vaar en is die moontlikheid
   ondersoek om 'n vestiging in die Kaap te maak. Die Franse het te vore
   in Oktober 1648 en Maart 1655 reeds Saldanhabaai noord van Tafelbaai
   verken. Tydens die Franse eskader se verblyf in tafelbaai van 12
   Desember 1666 tot Januarie 1667 word 'n aantal offisiere op die
   Saumacque na Saldanhabaai gestuur om die moontlikheid te ondersoek om
   'n buitepos in die baai te skep soortgelyk aan die Nederlandse basis in
   Tafelbaai. Hulle bevinding na die besoek van 17 tot 20 Desember 1666 is
   dat die baai uitstekende ankerplek bied maar dat toegang tot varswater
   'n probleem is en dat die grond onvrugbaar is en daar nie bome groei
   nie. De Montdevergue laat 'n baken met die koning se wapenskild agter
   maar los die pos nie beman nie nie as gevolg van die gebrek aan hout en
   water. Hoewel Nedrland en Frankryk in 'n alliansie was was hulle nie
   geneë om die Indiese handel met die Franse te deel nie en is die Franse
   se baken vernietig. 'n Verdere ekspedisie word deur 'n eskadron in die
   omgewing onderneem van 25 Augustus tot 8 Oktober 1670. Franse skepe wat
   by die Kaap sou aandoen is ook aangesê om ondersoek in te stel na die
   aard van die Nederlandse fortifikasies in Tafelbaai. Die Franse laat
   vaar op die ou einde enige poging om 'n vestiging by Saldanhabaai te
   maak as gevolg van die Frans-Nederlandse Oorlog wat uitgebreek het. In
   1671 het die Nederlanders Saldanhabaai beset. ^[1]

   Teen 1719 was dit in Indië gevestig, maar was dit byna bankrot. In
   dieselfde jaar is dit onder John Law met ander Franse
   handelsmaatskappye verenig om die Compagnie Perpétuelle des Indes te
   vorm. Dit het weer onafhanklik daarvan geword in 1723.

   Met die taan van die Mogulryk het die Franse besluit om tussen beide te
   tree in Indiese politieke aangeleenthede om hulle belange te beskerm,
   vernaamlik deur alliansies te smee met plaaslike heersers in
   Suid-Indië. Vanaf 1741 het die Franse onder Joseph François Dupleix 'n
   aggressiewe beleid teenoor beide die Indiërs en die Engelse gevolg tot
   hulle op die ou einde verslaan is deur Robert Clive.

   Die Kompanjie kon nie daarin slaag om finansieel volhoubaar te raak nie
   en is afgeskaf in 1769, omtrent 20 jaar voor die Franse Revolusie.

   Verskeie Indiese handelsposte, insluitend Pondicherry en Chandernagore,
   het tot 1949 onder Frankryk se beheer gebly.

[wysig] Eksterne skakels

     * Museum van die Franse Oos-Indiese Kompanjie by Lorient
     * The French East India Company (1785-1875) History of the last
       French East India Company on the site dedicated to its business
       lawyer Jean-Jacques Regis of Cambaceres.

[wysig] Kyk ook

     * Die Britse Oos-Indiese Kompanjie, gestig in 1600
     * Die Verenigde Oos-Indiese Kompanjie, gestig in 1602
     * Die Franse Wes-Indiese Kompanjie, gestig in 1664
     * Die Nederlandse Wes-Indiese Kompanjie, gestig in 1621
     * Die Sweedse Oos-Indiese Kompanjie, gestig in 1731

   Kategorie: Geskiedenis

