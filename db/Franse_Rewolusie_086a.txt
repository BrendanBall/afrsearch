Franse Rewolusie


   Die geskiedkundige term Franse Rewolusie (wat soms ook die Groot
   Rewolusie genoem word) verwys na die historiese tydperk tussen 14 Julie
   1789 en 9 November 1799 in Frankryk, toe Republikeinse magte die
   absolute monargie afskaf. Die oorgang na 'n republikeinse staatsvorm,
   die Eerste Franse Republiek, gaan gepaard met die skeiding van staat en
   kerk, die afkondiging van talle regte soos die reg op persoonlike
   vryheid, die pers- en meningsvryheid en die gelykheid van alle burgers
   voor die wet. Met die beginsel van die volksoewereiniteit word 'n
   grondwet met regspligte waaraan die staat moet voldoen, 'n onafhanklike
   regstelsel, die algemene stemreg, 'n geregte belastingwetgewing, die
   beroepsvryheid en ander regte ingevoer.

   Die rewolusionêre tydperk in Frankryk word egter ook gekenmerk deur
   willekeurige geweld, wat in die terreur van Maximilien Robespierre 'n
   bloedige hoogtepunt bereik.

   Hoewel die republikeinse staatsvorm in Frankryk eers in die jaar 1871
   gevestig word, is die Franse Rewolusie een van die ingrypendste
   historiese omwentelings, nie net vir Frankryk en Europa nie, maar in
   die ganse wêreldgeskiedenis. Die verreikende gevolge wat dit vir die
   Westerse beskawing gehad het, lê ingegrif op menige terreine wat wissel
   van die staatkundige tot die maatskaplike en ideologiese.

[wysig] Oogmerke

   Die rewolusionêre beweging van 1789 streef daarna om die ou stelsel van
   die feodalisme, absolutisme en die daarmee gepaardgaande standestaat
   met sy rigiede klasverskille omver te gooi. Sy leuse is "vryheid,
   gelykheid, broederskap" (Frans: "liberté, égalité, fraternité"). Die
   Amerikaanse Rewolusie, die onafhanklikheidsverklaring van die veertien
   kolonies as die Verenigde State van Amerika (1776) en die Verklaring
   van Menseregte verskaf 'n belangrike voorbeeld vir die Franse
   Verklaring van Mense- en Burgerregte van 1789.

[wysig] Voorgeskiedenis

   Die storming van die Bastille
   Die storming van die Bastille

   Om die staatsbankrotskap te keer en nuwe belastingswette voor te stel,
   vergader die Franse State-Generaal (États généraux) op 5 Mei 1789 in
   Versailles. Die afgevaardigdes sluit 300 verteenwoordigers van die
   adel, 300 van die stand van die geestelikes (klerus) en 600 burgerlikes
   in. Nadat die twee bevoorregte stande weier om 'n vrye stemming toe te
   laat, konstitueer die burgerlikes op 17 Junie as die Nasionale
   Konstitusionele Vergadering (Assemblée nationale constituante), met
   graaf Gabriel Honoré Mirabeau (1749-1791) as sy voorsitter. Adel en
   klerus sluit by die vergadering aan om 'n burgerlik-liberale grondwet
   uit te werk.

[wysig] Rewolusie

   Op 20 Junie lê die verteenwoordigers in die kaatsbaan van Versailles
   die eed af dat die Nasionale Vergadering nie ontbind sal word nie
   voordat 'n besluit oor Frankryk se nuwe grondwet geneem is. Die
   situasie begin egter handuit ruk met die toenemende rewolusionêre
   geweld op die strate. Op 17 Julie 1789 storm die Paryse burgers die
   staatsgevangenis Bastille - een van die simbole van die destydse
   despotisme - om die gevangenes wat daar aangehou word te bevry. Onder
   die indruk van die onluste neem die adel op 4 Augustus afstand van sy
   voorregte, die feodalisme word afgeskaf. Op 27 Augustus word die
   Verklaring van Menseregte uitgereik. Onder die volgehoue druk van die
   massas verlaat koning Lodewyk XVI sy kasteel in Versailles om weer in
   die hoofstad Parys te resideer. Danksy gemagtigdes soos graaf Mirabeau
   word die monargistiese stelsel egter nog nie aangetas nie.

   Die rewolusionêre spits hulle maatreëls aanvanklik daarop toe om die
   kerk en klerus se invloed te verminder; die staat lê beslag op die
   goedere van die kerk om sy skuldlas te delg. Volgens die Burgerlike
   Konstitusie van die Klerus van 12 Julie 1790 word van die geestelikheid
   geëis om 'n eed op die grondwet af te lê. Die besittings van die kerk
   en van emigrante word konfiskeer en dien as dekking vir die nuwe
   papiergeld (assignate) wat nou uitgereik word. Die kulturele stryd
   begin verskerp; uiteindelik word die besluit geneem om die adel af te
   skaf.

   In die jaar 1791 is die posisie van die monargie vinnig besig om te
   versleg. Met die afsterwe van graaf Mirabeau verloor die aanhangers van
   'n konstitusionele monargie hulle vernaamste woordvoerder. Koning
   Lodewyk XVI probeer op 20 Junie om te vlug en lê op 14 September selfs
   'n eed op die nuwe grondwet af wat op 3 September afgekondig word, die
   stemming word egter al hoe meer radikaler. By die verkiesing van die
   Wetgewende Versameling (Assemblée législative), wat op 29 September vir
   die eerste keer vergader, kry die linksgesindes 'n groot aantal stemme;
   die Republikeinse Girondiste word die leidende groep.

   Aangesien die koning en die emigrante deur die Ou Europa ondersteun
   word, dwing die gematigde Girondiste Lodewyk XVI in April 1792 om teen
   die anti-rewolusionêre magte oorlog te verklaar. Die sogenaamde
   bergparty - met Jean Paul Marat, Georges Jacques Danton en Maximilien
   Robespierre as sy vernaamste woordvoerders - tree steeds radikaler teen
   emigrante en priesters wat die eed weier op. Na 'n reeks militêre
   neerlae storm die rewolusionêre die Tuileries, die koning en sy gesin
   word in die Temple vasgehou. Die massas op straat begin onder die
   leiding van die Jakobynse terroriste (wat ook die meerderheid in die
   nuwe Nasionale Konvent het wat op 20 September vergader) hulle
   skrikbewind van moord en geweld. Die monargie word op 21 September
   afgeskaf. Die rewolusionêre kondig die nuwe Franse Republiek af
   (sogenaamde Eerste Republiek). In Januarie 1793 begin die hofsaak teen
   koning Lodewyk XVI wat nou as "burger Louis Capet" bekend staan. Op 21
   Januarie word Capet tereggestel.
   Georges Jacques Danton
   Georges Jacques Danton

   Capet se dood gee die aanleiding tot rojalistiese en girondistiese
   opstande, terwyl die ekonomie ingevolge die hoë inflasiekoers verswak.
   Die assignate verloor steeds meer van hulle waarde. Die radikale trek
   voordeel uit die situasie; die nuwe grondwet, wat onder meer die
   instelling van die nuwe Comité du salut public bepaal, loop op 'n
   diktatoriese regering onder leiding van Danton en later Robespierre
   uit. Die verpletterende militêre neerlae lei op hulle beurt weer tot
   groter verdrukking van iedereen wat as vyandelik gesind teen die
   vryheid en die republiek beskou word. Die instelling van die eerste
   algemene diensplig (die Levée en masse) deur Lazare Nicolas Marguerite
   graaf van Carnot is 'n maatreël wat die gewapende stryd teen
   buitelandse magte meer trefkrag sou verleen. Die stryd teen die totale
   aanslag is 'n stryd om oorlewing wat op verskillende fronte gevoer
   word. Die oorlog word nou teen die paleise gevoer, terwyl die hutte in
   vrede gelaat moet word. Die nasionale lied Marseillaise en die nuwe
   vlag, die Trikolore, versinnebeeld die nuwe gesindheid.

   Aanhangers van die ateïstiese Jakobyn Hébert (1757-1794) begin streng
   op te tree teen die Christelike geloof; die "geboue wat as kerke bekend
   staan" word gesluit, die katedraal Notre-Dame in Parys tot Tempel van
   die Rede gewy. In Mei 1794 word die Christendom in Frankryk afgeskaf en
   deur die nuwe Kult van die Rede vervang. In Junie vier Robespierre die
   Fees van die Hoogste Wese waar hy self as priester optree.

   Nadat die militêre situasie begin verbeter, word 'n einde aan die
   Jakobynse terreur gemaak. Georges Jacques Danton word op 5 April 1794,
   Maximilien Robespierre op 28 Julie onthoof. Geweld en onluste hou egter
   aan. Op 21 Mei 1795 word 'n Jakobynse opstand onderdruk, die land kry
   op 22 Augustus sy derde rewolusionêre grondwet. Die Nasionale Konvent
   word op 26 Oktober ontbind en deur 'n direktorium (Directoire) van vyf
   lede vervang.

   Dit is veral die welgestelde bourgeoisie wat in die laaste fase van die
   rewolusie 'n einde aan die chaotiese toestande wil maak. Met 'n
   staatsgreep op 9 November 1799 beëindig generaal Napoléon Bonaparte die
   rewolusionêre tydperk en verklaar homself tot Eerste Konsul en
   staatshoof.
   Kategorieë: Franse Rewolusie • Frankryk • Rewolusies

