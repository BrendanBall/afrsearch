François Bayrou


   François Bayrou
   François Bayrou

   François Bayrou ([fʀɑ̃.swa·baj.ʀu]) (Bordères naby Lourdes, 25 Mei
   1951) is 'n leidende Franse politikus, leier van die party Union pour
   la démocratie française en ook die UDF se kandidaat by die Franse
   presidentsverkiesing op 22 April 2007. Bayrou is daarnaas ook een van
   die leiers van die Europese Demokratiese Party (EDP).

[wysig] Biografie

   Bayrou is die seun van 'n kleinboer. Hy het eers Klassieke Letterkunde
   aan die Universiteit van Bordeaux gestudeer en op 23-jarige ouderdom sy
   agrégation behaal.

   Hy het sy politieke loopbaan in die liberale party Union pour la
   Démocratie Française (UDF) gevolg en was aanvanklik 'n afgevaardigde
   vir die département Pyrénées-Atlantiques. Sy politieke standpunte word
   gekenmerk deur sy Christelik-demokratiese houding. Bayrou beskryf
   homself as 'n aktiewe lid van die Rooms-Katolieke Kerk en 'n aanhanger
   van Frankryk se skeiding van staat en kerk^[1]

   Van 1979 tot 1981 het hy as 'n senior administratiewe beampte in Pierre
   Méhaignerie se Departement van Landbou gedien en was later werksaam vir
   die President van die Senaat, Alain Poher. Tussen 1984 en 1986 was hy
   die raadgewer van Pierre Pflimlin, die destydse President van die
   Europese Parlement. In die tydperk tussen 1986 en 1993 was hy die
   voorsitter van die Permanente Groep vir die Uitskakeling van
   Ongeletterdheid.
   François Bayrou tydens 'n Linux-skou in die Paryse stadswyk La Défense
   François Bayrou tydens 'n Linux-skou in die Paryse stadswyk La Défense

   Ná die oorwinning van die Regsliberale onder die leiding van Edouard
   Balladur is Bayrou op 29 Maart 1993 as Minister vir Nasionale Onderwys
   benoem. Gedurende sy ampstermyn het hy die situasie van Frankryk se
   skoliere en onderwysrs noukeurig ondersoek. Hy het sy funksie ook ná
   die kabinetskommeling van die nuwe Eerste Minister Alain Juppé in 1995
   behou en naas Onderwys nou ook die gebied van Navorsing behartig. Sy
   ampstermyn het op 4 Junie 1997 geëindig, en hy is deur Claude Allègre
   opgevolg.

   Bayrou het steeds daarna gestrewe om 'n teengewig teen die Gaulliste in
   die politieke sentrum te skep. Sedert 1998 beklee hy die amp van
   partyleier van die UDF, en hy het in 1999 'n lid van die Europese
   Parlement in Straatsburg geword. In die Franse Presidentsverkiesing van
   die jaar 2002 het hy met 6,8 persent van die uitgebragte stemme in die
   eerste stemming 'n vierde plek behaal.

   Ná die splitsing van die UDF in 2002 het 'n groot aantal lede by
   Jacques Chirac se nuwe konserwatiewe party Union pour la majorité
   presidentielle (UMP) aangesluit, terwyl Bayrou ten gunste van 'n
   selfstandige UDF was. Bayrou het as afgevaardigde in die Europese
   Parlement bedank, maar het nie daarin geslaag om 'n setel in die
   nasionale Franse parlement te wen nie.

   Bayrou is getroud met vyf kinders en het onder meer 'n biografie oor
   die Franse koning Hendrik IV geskryf.

[wysig] Franse presidentsverkiesing 2007

   In die verkiesingsveldtog vir die Franse presidentskap in 2007 het hy
   volgens meningspeilings binne enkele weke van 'n hopelose kandidaat tot
   een van die moontlike opvolgers van Jacques Chirac as die President van
   die Republiek ontwikkel. Hy is ten gunste van nou politieke bande met
   Duitsland en het die Europese Unie tydens sy verkiesingsveldtog as die
   "mooiste konstruksie van die mensheid" beskryf^[2]. Hy is egter gekant
   teen Turkye se beplande lidmaatskaap van die EU. Bayrou is 'n
   voorstander van die internasionale multilateralisme en van 'n
   onafhanklike Europese buitelandse beleid. Hy steun 'n sterker posisie
   van Suid-Amerika in die internasionale politiek.

[wysig] Verwysings

    1. ^ Alexis Brézet, Philippe Goulliaud, Guillaume Tabard: François
       Bayrou: "Je veux rassurer et apaiser les tensions". Le Figaro, 28
       Maart 2007 (in Frans)
    2. ^ Wallstreet Journal, 23 Februarie 2007

   Kategorie: Franse politici

