Frederick Sanger


   Frederick Sanger.
   Frederick Sanger.

   Frederick Sanger (13 Augustus 1918) is 'n Engelse biochemikus en
   tweemalige Nobelpryswenner.

   Sanger is een van net vier wetenskaplikes aan wie meer as een
   Nobel-prys toegeken is. Hy het baanbrekerswerk gedoen in die bepaling
   van proteïenstruktuur en het onder meer die chemiese samestelling van
   insulien ontrafel. Later het hy hom op DNS toegespits en 'n metode
   ontwikkel waardeur die struktuur van genetiese materiaal baie vinniger
   as voorheen bepaal kon word. Sy werk het gehelp om die nuwe terrein van
   biotegnologie tot stand te bring en die ontrafeling van die menslike
   genoom moontlik te maak.

[wysig] Lewensgeskiedenis

   Sanger is op 13 Augustus 1918 op Rendcombe, 'n dorp in die Engelse
   graafskap, Gloucestershire, gebore. Sy pa was die plaaslike dokter en
   kweek van jongs af by Sanger 'n voorliefde vir die wetenskap en respek
   vir wetenskaplike navorsingsmetodes aan. Op skool blink hy nie juis
   akademies uit nie, maar hy kry tog toelating tot
   Cambridge-universiteit. Hier maak hy kennis met biochemie, destyds 'n
   betreklike nuwe wetenskap gemoeid met die basiese struktuur van lewende
   materie. Vir Sanger bied dié vak 'n opwindende geleentheid om vas te
   stel waaruit lewe werklik bestaan en wetenskaplik-gegronde oplossings
   vir mediese probleme te vind.

   Sanger behaal sy BA-graad in 1939, die jaar waarin die Tweede
   Wêreldoorlog uitbreek. Hy weier op gewetensgronde om aan die oorlog
   deel te neem. Boonop is hy gretig om sy studies voort te sit en hy
   staan op troue met Margaret Howe. Hy kry toestemming om verder te
   studeer en navorsing te doen oor aminosuurmetabolisme - maar tot 1943,
   toe hy sy doktorsgraad verwerf en die Sangers se eersteling reeds op
   pad is, ontvang hy geen salaris nie. Gelukkig vir die jong egpaar kan
   sy welgestelde ma hulle in dié tydperk onderhou.

   Sanger word in 1943 ingesluit by 'n navorsingsgroep wat die steeds
   grootliks onbekende struktuur van proteïene bestudeer. Hoewel nuwe
   tegnieke die opbreek van proteïene in klein stukkies moontlik gemaak
   het, lê 'n geweldige taak voor. Sanger is goed toegerus vir dié taak:
   Hy het 'n voorliefde vir noukeurige laboratoriumwerk, maar tog ook 'n
   oog vir die moontlikhede wat die span se navorsing vir die toekoms van
   die wetenskap inhou. Oor 'n tydperk van jare bepaal hy - met behulp van
   'n nuwe metode wat hy self uitgewerk het - die presiese struktuur van
   insulien. Dié navorsing sou die grondslag lê vir deurbrake deur ander
   proteïennavorsers en hy ontvang die Nobel-prys vir chemie in 1958.

   Vir die beskeie Sanger beteken die prys dat hy in rus en vrede kan
   voortgaan met navorsing, eerder as om ook klas te gee en
   administratiewe werk te doen, soos wat meestal van navorsers aan
   akademiese inrigtings verwag word. Hy verskuif sy visier na DNS,
   waarvan die struktuur kort tevore deur James Watson en Francis Crick
   ontsyfer is.

   In dié stadium is die volgorde van nukleotiede feitlik heeltemal
   onbekend en word vordering teen net 'n paar dosyn per jaar gemaak.
   Sanger veroorsaak 'n omwenteling op dié gebied deur vorendag te kom met
   'n metode waardeur 300 basisse op 'n slag gelees kan word. Hy word in
   1976 die eerste wetenskaplike om die hele genoom van 'n organisme te
   ontsyfer: Dié is wel 'n eenvoudige virus, maar dié werk lê die
   grondslag vir die latere Menslike Genoom-projek. In 1980 ontvang Sanger
   sy tweede Nobel-prys - dié keer saam met twee ander molekulêre
   navorsers.
   Kategorieë: Engelse biochemici • Nobelprys vir Chemie wenners

