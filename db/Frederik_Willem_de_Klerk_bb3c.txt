Frederik Willem de Klerk


   Frederik Willem de Klerk
   Frederik Willem de Klerk
     __________________________________________________________________

   10de President van Suid-Afrika
   Ampstermyn
   14 September 1989 – 10 Mei 1994
   Voorafgegaan deur Pieter Willem Botha
   Opgevolg deur Nelson Mandela
     __________________________________________________________________

   Mede-Vise-President van Suid-Afrika
   Ampstermyn
   10 Mei 1994 – 1996
   Ampstermyn
   10 Mei 1994 – 1996
     __________________________________________________________________

   Gebore 18 Maart 1936
   Johannesburg, Gauteng
   Politieke party Nasionale Party

   Frederik Willem de Klerk (gebore 18 Maart 1936) was Staatspresident van
   Suid-Afrika vanaf September 1989 tot April 1994, en vanaf Februarie
   1989 tot September 1997 ook leier van die Nasionale Party, wat later
   die Nuwe Nasionale Party geword het.

   De Klerk is mees bekend vir sy politieke rolvervulling in die
   beëindiging van apartheid en die transformering van Suid-Afrika na 'n
   demokrasie, deur aan die land se meerderheidsbevolking (swart mense)
   stemreg toe te ken. Hy kom uit ‘n politiek-georiënteerde gesin en is in
   Johannesburg gebore , as die seun van voormalige Senator en minister in
   die Suid-Afrikaanse regering, Jan de Klerk, en 'n neef van J.G.
   Strijdom (eerste minister, 1954-1958).

   Ná voltooiing van sy hoërskoolloopbaan in Krugersdorp verwerf De Klerk
   die grade B.A. en LL.B. (cum laude) in 1958 aan die Potchefstroomse
   Universiteit. Hy tree toe tot ‘n prokureursfirma in Vereeniging
   (Transvaal). Tussendeur sy regsloopbaan is hy aktief in die politiek.
   Hy wys in 1972 ‘n aanbod van sy alma mater van die hand, om 'n
   professoraat in die regsfakulteit te aanvaar, omdat hy toe reeds as
   Nasionale Party-kandidaat vir Vereeniging in die parlement dien. In
   1969 trou hy met Marike Willemse. Die egpaar het twee seuns en 'n
   dogter.

[wysig] Politieke loopbaan

   "FW", soos hy algemeen bekend staan, word in 1969 tot die Parlement
   verkies as die lid vir Vereeniging, en betree die kabinet in 1978. As
   minister beklee hy die volgende portefeuljes:
     * Pos- en Telekommunikasie en Maatskaplike Welsyn en Pensioene onder
       premier John Vorster

   Onder premier P.W. Botha beklee hy die volgende portefeuljes:
     * Pos- en Telekommunikasie en Sport en Ontspanning
     * Mynwese, Energie en Omgewingsbeplanning
     * Mineraal- en Energiesake
     * Binnelandse Sake
     * Nasionale Onderwys en Beplanning

   As minister van Nasionale Onderwys ondersteun De Klerk ‘n beleid van
   segregasie op universiteitsvlak. Na sy verkiesing in 1982 as leier van
   die Nasionale Party in Transvaal, handhaaf hy 'n konserwatiewe forum en
   is daar geen sprake dat hy voorspraak maak vir hervorming nie. Dit is
   egter bekend dat De Klerk 'n uitgesproke voorstander was van gelyke
   befondsing vir skoolopleiding.

   Ná verloop van 'n lang politieke loopbaan met 'n sterk konserwatiewe
   reputasie, plaas hy homself in 1989 aan die hoof van die verligte
   kragte binne die regerende party.

   In Februarie 1989 word De Klerk tot hoofleier van die Nasionale Party
   verkies, en uiteindelik tot Staatspresident in September 1989, wanneer
   hy vir P.W. Botha vervang nadat díé weens 'n beroerte genoodsaak was om
   uit die openbare politiek te tree.

   In sy eerste toespraak na aanvaarding van die Nasionale Party-leierskap
   spreek De Klerk hom uit ten gunste van ‘n nie-rassige Suid-Afrika en
   onderhandeling omtrent verandering in die politieke toekoms van die
   land.

   Onder sy leiding word die verbanning van die ANC en ander organisasies
   in Februarie 1990 opgehef en word die weg gebaan vir onderhandelinge
   wat lei het tot die einde van apartheid en blanke minderheidsregering.
   Op 10 Februarie 1990 kondig De Klerk aan dat Nelson Mandela die
   volgende dag uit die gevangenis op Robbeneiland vrygelaat word. Hiermee
   is die weg gebaan vir die ontwerp van 'n konstitusie vir Suid-Afrika
   ingevolge waarvan die grondslag van een man, een stem aanvaar is.

   De Klerk en Mandela is in 1993 gesamentlik die Nobelprys vir Vrede
   toegeken vir hulle aandeel in die vreedsame beëindiging van apartheid.

   In April 1994 word veelrassige verkiesings vir die eerste keer ooit
   gehou. De Klerk het voorafgaande 'n grootendeels seremoniële en
   nie-mededingende presendensiële veldtog bedryf, waardeur Mandela
   onbetwisbaar verkies is as President van Suid-Afrika.

   De Klerk dien vir twee jaar as mede-uitvoerende Adjunkpresident in die
   amptelike opposisie tot Mandela se regering, maar onttrek in Junie 1996
   van die Regering van Nasionale Eenheid, hoofsaaklik in verset omdat
   onderliggende verskille met die ANC-regering nie ontlont word nie.

   Sy aftrede uit aktiewe politiek volg in Augustus 1997, waarna hy hom
   distansieer van staatsbeleide en van die Nasionale Party.

   In 2004 kondig de Klerk aan dat hy die Nuwe Nasionale Party verlaat en
   'n nuwe politieke tuiste gaan soek nadat die NNP sy samesmelting met
   die regerende ANC aangekondig het.

[wysig] Egskeiding en later lewe

   Konserwatiewe Suid-Afrikaanse opinie was verontwaardig deur sy
   sensasionele vervreemding en uiteindelike egskeiding van sy vrou Marike
   in Oktober 1998, na ‘n huwelik van 38 jaar, gevolg deur sy
   daaropvolgende skielike troue met Elita Georgiades. Laasgenoemde was
   die vrou van ‘n Griekse skeepsmagnaat wat na bewering die Nasionale
   Party finansieel gesteun het. De Klerk het as gas van die magnaat met
   Elita G bevriend geraak tydens funksies en ‘n liefdesverhouding het
   sodoende ontstaan.

   Die hele land is in Desember 2001 geruk ná De Klerk se voormalige vrou
   in haar luukse wooneenheid vermoor is, vermoedelik deur 'n jong
   sekuriteitswag tydens 'n roofpoging.

   In 2006 kry sy gesondheid ‘n terugslag met die verwydering van ‘n
   kwaadaardige gewas in die kolon wat ontdek is tydens mediese ondersoek
   op 3 Junie. Sy toestand versleg verder en hy ontwikkel
   asemhalingsprobleme as gevolg van infeksie.

   De Klerk dien tans as voorsitter van die F W de Klerk-stigting vir
   vrede.

[wysig] Afkoms

   Die van, De Klerk (in Nederlands letterlik die klerk, is afkomstig van
   Le Clerc / De Clercq, en is van Franse Hugenoot-oorsprong, nes 'n groot
   aantal ander Afrikaanse vanne. Hierdie voorkoms is verteenwoordigend
   van 'n groot aantal Franse Hugenote wat ontvlug het van vervolging
   weens hul godsdiensoortuigings en aan die begin van die sewentiende eeu
   aan die Kaap gevestig het.

   Vooraf gegaan deur:
   Pieter Willem Botha President van Suid-Afrika
   1989 – 1994 Opgevolg deur:
   Nelson Mandela
   Vooraf gegaan deur:
   - Mede-Vise-President van Suid-Afrika
   1994-1996 Opgevolg deur:
   Thabo Mbeki (van toe af alleen Vise-President)
   Presidente van Suid-Afrika
    1961-1994  seremonieel: Charles Robberts Swart | Jozua François Naudé
   (waarnemend) | Jacobus Johannes Fouché | Nicolaas Johannes Diederichs |
   Marais Viljoen (waarnemend) | John Vorster | Marais Viljoen |
   uitvoerend: Pieter Willem Botha | Frederik Willem de Klerk
    1994–  Nelson Mandela | Thabo Mbeki
   Kategorie: Suid-Afrikaanse politici

