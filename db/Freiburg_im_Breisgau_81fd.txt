Freiburg im Breisgau


   Freiburg im Breisgau
   Freiburg im Breisgau

   Freiburg im Breisgau ( 47°59′43″n, 7°51′11″o ) is 'n stad in die Duitse
   deelstaat van Baden-Württemberg, in die area van Breisgau op die
   westelike rand van die Swartwoud (Duits: Schwarzwald) naby die
   Switserse en Franse grense. Met 214 000 inwoners is Freiburg die
   sonnigste stad in Duitsland. Geleë op die Dreisamrivier lê die stad aan
   die voet van die Schlossberg, omring deur die Rosskopf- en Bromberg
   (Swartwoud) berge in die ooste, en die Schönberg-, Tuniberg- en
   Kaiserstuhlberge in die weste in die Rynvallei.

   Inhoud

        * 1 Geskiedenis
        * 2 Kultuur
        * 3 Politiek
        * 4 Susterstede

[wysig] Geskiedenis

   Freiburg het ontstaan in die 13de eeu, gestig as vrye markdorp deur
   Hertog Konrad van Zähringen. Dit is strategies geleë op die kruispad
   van handelsroetes van die Meditereense lande en die Noordsee, en die
   Ryn- en Donauriviere. In 1368 koop Freiburg sy vryheid van 'n plaaslike
   potentaat en gee homself oor aan die beskerming van die huis van
   Habsburg.

   Rondom 1200 begin die stad, wat sy ekonomiese welvaart onder meer aan
   die silwermynbou in die Swartwoud te danke het, met die konstruksie van
   sy katedraal, wat - ten spyte van matige skade tydens die Tweede
   Wêreldoorlog - nog steeds as kulturele en spirituele stadsentrum dien.

   In 1457 stig Hertog Albrecht VI die Albert-Ludwigs-Universität, een van
   Duitsland se oudste universiteite. In 1520 onderneem die stad 'n
   omvattende wetgewende hervorming, bekend as van die mees progressiewe
   van daardie tyd, in die skepping van 'n nuwe balans tussen stedelike
   tradisie en oud-Romeinse reg. Veral die konstitusionele-, straf- en
   prosesreg word omvattend hervorm, met breë aanvaarding.
   Die katedraal van Freiburg
   Die katedraal van Freiburg

   Freiburg besluit in 1520 teen aansluiting by die Reformasie en word 'n
   belangrike Katolieke sentrum. In 1536 lei 'n sterk volksgeloof aan
   heksery tot die eerste van vele heksejagte. Die naïewe neiging om redes
   en oorsake vir tragedies soos die Swart Plaag te soek lei tot
   toenemende heksejagte, met 'n hoogtepunt in 1564. 'n Bordjie op die ou
   stadsmuur dui aan waar die laaste verbrandings van hekse plaasgevind
   het.

   Die 15de eeu was 'n moeilike tyd vir Freiburg. Gedurende verskillende
   periodes van die Dertigjarige Oorlog in Europa behoort die stad
   Freiburg aan onderskeidelik Oostenryk, Frankryk, Swede, Spanje en
   verskeie lede van die Duitse Konfederasie. Tussen 1648 en 1805 dien die
   stad as administratiewe kern van die Habsburgse gebiede in die suide
   van Duitsland - ten minste gedurende die tye sonder drygende of
   daadwerklike Franse besetting. Tesame met die kleinstede Breisgau en
   Ortenau word Freiburg in 1805 deel van Baden.

   In 1827 word Freiburg standoord vir 'n Katolieke Aartsbiskopdom.

   Die stad word swaar bombardeer tydens die Tweede Wêreldoorlog. Duitse
   bomwerpers bombardeer per abuis in 1940 met ongeveer 60 bomme die area
   rondom die hooftreinstasie. In 1944 vernietig Geallieerde bomwerpers
   groot gedeeltes van die middestad, met die katedraal as belangrike
   uitsondering. Na die oorlog word die stad grotendeels volgens
   Middeleeuse planne weer opgebou. Vir 'n kort tydperk dien dit as
   hoofstad van die Duitse deelstaat Badenia, voor dit kort daarna as deel
   van Baden-Württemberg ingelyf word. Franse besettingsmagte was tussen
   1945 en 1991 in die stad gestasioneer.

   In die stadswyk waar voorheen die Franse magte gehuisves was het 'n
   nuwe, groen en alternatiewe woonarea ontstaan. Die naam - Vauban,
   vernoem na 'n Franse generaal - het gebly, maar die staddeel het geblom
   as 'n jong, lewenskragtige woongebied met 'n groot aandeel aan
   alternatiewe energiebronne (en lewenstyle) en 'n sentrum in Freiburg
   vir kulturele en ekologiese ontwikkeling.

[wysig] Kultuur

   Die Wallgrabentheater in die Rathausgasse. 'n Tipiese Freiburgse Bächle
   vloei regs in die beeld
   Die Wallgrabentheater in die Rathausgasse. 'n Tipiese Freiburgse Bächle
   vloei regs in die beeld

   Freiburg is as gevolg van sy pragtige landskap, heerlike klimaat en
   ligging aan die voet van die Swartwoud 'n sentrum vir regionale
   toerisme. Die langste kabelkar in Duitsland - 3,6km - loop van net
   buite die stad tot op die nabegeleë Schauinsland berg. Die stad het 'n
   ongewone netwerk van watervore - as Bächle bekant - wat kruis en dwars
   deur die stad loop. Vroeër het die water - vir brandweer, diere en
   "algemene higiëne" bedoel, en uit die nabygelëe Dreisam rivier omgelei
   - praktiese doeleindes gedien, maar deesdae dien dit grotendeels as
   lokval vir onoplettende toeriste. Tradisie belowe dat toeriste met nat
   voete met 'n Freiburgse meisie of kêrel moet trou!

   Die Augustinerplatz is 'n plein in die ou stad wat baie gewild is onder
   studente. Vroeër staan hier 'n klooster van die Augusteinse Orde;
   sedert 1921 dien die ou gebou as 'n kunsmuseum, die Augustinermuseum.
   Maar dit is veral die kafees en kroeë - insluitende die brouery
   Feierling met sy pragtige biertuin - wat die studente hierheen lok,
   waar hulle laataand in die gematigde klimaat straatmusiek geniet en
   sommer net kuier.

   Die middelpunt van Freiburg is die Münsterplatz, die stad se grootste
   plein. Hier vind elke dag - behalwe Sondae - 'n boeremark plaas, waar
   Freiburg se inwoners vars groente, brood, vleis en blomme koop. 'n
   Besondere tradisie in Freiburg is oor die plein te drentel, 'n
   gebraaide worsbroodjie in die hand - Bratwurst en uie op brood - en die
   mense, die geboue en die atmosfeer geniet teen die agtergrond van die
   gotiese katedraal - waarmerk van Freiburg - wat die plein domineer.

   Die Historisches Kaufhaus, of Ou Markgebou, aan die suidekant van die
   Münsterplatz, is 'n Renaissance bouwerk oorsponklik opgerig tussen 1520
   en 1530. Op sy tyd die finansieële hart van die stad, is die gebou
   tydens die Tweede Wêreldoorlog volledig vernietig, en daarna weer
   volgens die oorspronlike planne opgebou. Die fasade word versier deur
   beelde van prinse van die Huis van Habsburg.

   Van meer onlangse kultuur-geskiedkundige betekenis is die Platz der
   alten Synagoge, of Oud-Sinagoge Plein, oorkant die
   Universiteitsbiblioteek. Hier staan vroeër die Freiburgse Sinagoge,
   vernietig tydens die pogrom van die Kristallnacht in 1938.

[wysig] Politiek

   Freiburg is bekend as 'n stad met sterk ekologiese oortuigings. Oor die
   laaste dekade het 'n groot aantal organisasies en maatskappye uit die
   hernubare energie en ekologiese sektore in Freiburg 'n tuiste gevind.
   Die Groen Party is besonders sterk in Freiburg, en die huidige
   burgermeester, Dr. Dieter Salomon, verkies in 2002, is die eerste Groen
   Party burgermeester van 'n Duitse grootstad.

   Kenmerkend van die ekologiese politiek in Freiburg is dat dit alle
   areas van lewe in die stad beïnvloed: hele staddele - soos Vauban en
   Rieselfeld - is op ekologiese grondslag ontwikkel, met lae- en
   skoon-energiekonsepte as basis. Freiburg het 'n besonders groot
   fietsryergemeenskap, 'n uitstekende openbare vervoerstelsel,
   huisraadafval word sorgvuldig deur inwoners gesorteer en herwin, en die
   stadlandskap dien as aanskoulike voorbeeld vir die integrasie van
   hernubare energie-tegnologië in die stedelike omgewing. Die
   "SolarRegion" Freiburg is wêreldwyd bekend.

[wysig] Susterstede

   Freiburg het die volgende susterstede wêreldwyd:
     * Fryburg, Pennsylvania, Verenigde State van Amerika vanaf 1828
     * Besançon, Frankryk vanaf 1959
     * Innsbruck, Oostenryk vanaf 1963
     * Padua, Italië vanaf 1967
     * Guildford, Verenigde_Koninkryk vanaf 1979
     * Madison, Wisconsin, Verenigde State van Amerika vanaf 1987
     * Matsuyama, Japan vanaf 1988
     * Lviv, Oekraïne vanaf 1989
     * Granada, Spanje vanaf 1991
     * Isfahan, Iran vanaf 2000

   Kategorieë: Stede in Duitsland • Baden-Württemberg

