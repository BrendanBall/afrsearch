Fynbos


   Fynbos is 'n oorkoepelende naam vir die groot verskeidenheid plante in
   die Wes-Kaapprovinsie, Suid-Afrika. In die weste van hierdie gebied
   heers 'n winterreënvalsklimaat soortgelyk aan dié van die Middellandse
   See, en neerslae in die ooste word sonder 'n duidelike maksimum deur
   die jaar versprei. Gedurende warmer en droër periodes kom veldbrande
   gereeld voor, wat 'n belangrike element in die voortplanting van fynbos
   is: baie van die sade ontkiem slegs ná die intense hitte van 'n
   veldbrand. Die naam is afkomstig van die dun stamme van die struike,
   wat ongeskik geag was om bouwerk mee te kon doen. In meeste ander tale
   is die naam "fynbos" ook letterlik so oorgeneem.

   Inhoud

        * 1 Verskeidenheid
        * 2 Gebruik
        * 3 Bewaring
        * 4 Kaapse Fynbos
        * 5 Soorte plantegroei
        * 6 Heide fynbos
        * 7 Protea-agtige fynbos
        * 8 Rietveld
        * 9 Asteragtige fynbos
        * 10 Trivia
        * 11 Eksterne skakels
        * 12 Bronne

[wysig] Verskeidenheid

   Fynbos naby Kaapstad
   Fynbos naby Kaapstad

   Fynbos groei in 'n 100-200km breë kusstrook wat strek vanaf Clanwilliam
   aan die weskus, tot Port Elizabeth aan die suidooskus. Dit maak deel
   uit van die Kaapse floraryk, die kleinste dog rykste floraryk uit die
   wêreld se ses plantkoninkryke – vergelyk met byvoorbeeld Holarctis, wat
   al die noordelike halfrond se nie-tropiese streke beslaan – en word
   ooreenkomstig die naam Capensis gegee. Fynbos bedek omtrent die helfte
   van die fisiese oppervlak van die Kaapse floraryk en maak omtrent 80%
   van die plantsoorte uit wat daar voorkom. In getalle beteken dit meer
   as 7000 varing- en blomplantsoorte (meer as die helfte hiervan
   endemies) op 'n oppervlakte van 46 000 km² (ter vergelyking: in
   Nederland, met 'n landoppervlak van 33 000 km², kom sowat 1400
   plantsoorte voor, géén daarvan endemies nie). Tafelberg, teen Kaapstad,
   huisves self 1470 spesies — meer as die hele Verenigde Koninkryk. Die
   fynbos in die westelike deel van die streek is ook beduidend meer
   veelsoortig as in die oostelike deel.

   Die fynbosflora is ryk aan struikagtige hardblarige gewasse. Proteas
   (proteaceae) word veral deur baie soorte verteenwoordig en staan
   kenmerkend uit teen die landskap met hul handpalmgrootte blomme wat
   deur voëls bestuif word. Heide of Ericas (ericaceae) word ewe goed
   verteenwoordig met meer as 'n honderd soorte. Die grasverwante
   restionaceae – slegs 'n klein hoeveelheid soorte kom buite die
   fynbosgebied voor – groei op natter plekke. Ongeveer 1400 bolplante –
   waarvan 96 gladioolsoorte en 54 lachenalias is – vorm ook deel van die
   fynbosflora.

[wysig] Gebruik

   Van ekonomiese belang is byvoorbeeld Rooibos (Aspalathus linearis) en
   Heuningbos (cyclopia), wat op groot skaal verbou en geoes word in die
   gebied rondom die Sederberg. Beide Rooibostee en Heuningbostee (of
   bergtee) is belangrike uitvoerprodukte van hierdie streek.

   In baie streke met klimate soortgelyk aan die Middellandse See word
   fynbosflora as sierplante gebruik (soos byvoorbeeld heelwat aalweë en
   geraniums), of in koeler streke as kas- of vensterbankplante gebruik.
   Veral in bloeityd is fynbos 'n gewilde aantrekking vir buitelandse
   toeriste, en dwarsdeur die jaar vorm die streek 'n belangrike
   ontspanningsgebied vir die groter area rondom Kaapstad.

[wysig] Bewaring

   Groot dele van die fynbosplantegroei is reeds verwoes as gevolg van die
   stedelike uitbreiding rondom Kaapstad, uitbreiding van
   landbou-aktiwiteite en verspreiding van uitheemse plantsoorte. Talle
   plante van die fynboskoninkryk is reeds uitgesterf, en meer as 1000
   soorte is bedreigde spesies. Die bewaring hiervan is 'n prioriteit, en
   reservate is opgestel wat verteenwoordigende dele van die plantegroei
   behou, soos byvoorbeeld die Tsitsikamma Nasionale Park. Die
   voortdurende inbreek wat op fynbos se leefruimte gemaak word,
   onderstreep egter die feit dat hier nog baie meer aan gedoen moet word.

[wysig] Kaapse Fynbos

   Die Kaapse fynbos is een van die wonders van die wêreld. Al is dit by
   verre die kleinste van die wêreld se ses plantkoninkryke, kom dit egter
   tweede weens sy groot verskeidenheid met 9000 verskillende spesies in
   90 000 vierkante kilometer. 6190 van hierdie spesies is eksklusief tot
   Kaapse flora. Om hierdie syfers in perspektief te plaas: die Britse
   Eilande is drie en 'n half maal groter as die fynbosgebied, maar het
   alleen 1500 spesies waarvan slegs 20 endemies is!

   Dit was die vroeë Hollandse setlaars wat die harde plante van die kaap
   as "fijnbosch", beskryf het vanweë die dun blare van die struike.
   Vandag verwys die term "fynbos" na al die verskillende soorte plante,
   proteas, erikas, riet-grasse en geofiete (waar onder gladioli, lelies
   en orgideë) wat op die voedings-arme gronde, hoë winde en droë somers
   oorleef, wat die suidelike punt van Afrika kenmerk.

   Al kom dit lowerig en groen voor, brand fynbos geredelik. Vure word dus
   beperk tot plekke wat “veilig:” gemerk is. Enkele van die grootste
   bedreigings vir fynbos is ontydige veldbrande, uitheemse plantegroei,
   onoordeelkundige oes en ontwikkeling.

[wysig] Soorte plantegroei

   Die twee hoofhabitats van fynbos is berge en kusgebied en binne hierdie
   soort kom kategorieë voor soos heide fynbos, protea-agtige fynbos,
   riet-agtige en aster-agtige fynbos.

[wysig] Heide fynbos

   Hierdie tipe veld is ook bekend as erica-agtige fynbos te danke aan die
   oorheersing deur die erica-familie. Heide fynbos kom voor op vlak,
   sanderige, suur grond wat besonder onvrugbaar en is gevind word in
   vogtiger gebiede van natuurlike sypelgebiede en vleie op steil,
   suidelike berghellings. Erikas gebruik swamme in 'n simbiotiese
   (wedersydse voordelige) verhouding om vogtigheid te absorbeer in plaas
   van wortel-hare en as vergoeding voorsien hulle die swamme met suiker.
   Ander interessante plante in hierdie habitat is die berg-blouklokkie;
   nou bedreig, die vlam-rooi Bredasdorp-lelie, slegs gevind op die
   Bredasdorpberg, veral na vure; die groot rooi disa, groeiende in klam
   klowe in die Harold Porter Natuur-reservaat; die ouma-kappie, 'n
   orgidee wat gewoonlik 'n ryk olie afskei om sy bestuiwer ('n by) te lok
   en die Kaapse of matras-sewejaartjie, waarvan die groot, wit blomme
   eenmaal gebruik was om matrasse vol te stop. Sewejaartjies is
   kommersieel belangrik vir die gedroogde blom-nywerheid.

[wysig] Protea-agtige fynbos

   Proteas, 'n hoofkenmerk van die fynbos-veld is gewoonlik groter as die
   omringende plantegroei met diep wortelstelsel wat hulle help om hulle
   op die droër berghellings te oorleef. Baie spesies het 'n beperkte
   verspreiding: lang-blaar suikerbos, ovaal-blaar speldekussing en
   “knikkende” speldekussing kom alleen voor op vlak strande op sandsteen.
   Die protea is vernoem na die Griekse god Proteus, wat in staat was om
   sy voorkoms na wense te verander. Lede van die protea-familie neem ook
   'n wye verskeidenheid van vorms aan, van die tipiese leeragtige
   blaar-protea tot die kegel-draende plante, speldekussings en delikate,
   veeragtige serrurias. Die spesie met die grootste blomknop is die
   konings- of reuse-protea, Suid-Afrika se nasionale blom, waarvan die
   blomknop in Mei, ’n 30 sentimeter deursneë bereik.

   Elke proteablom is in werklikheid 'n blomknop wat as 'n hegpunt vir
   baie klein blomme dien, en werk soos 'n landingsplatvorm wat voëls tot
   hul nektar aantrek. Alleen twee klein populasies van die vleiroos, die
   skaarsste protea, oorleef in hoë, ontoeganklike gebiede in die
   Kogelberg en Kleinriviersberge. Protea susannae, 'n tweede, lokale
   soort van proteaveld wat op diep, meer vrugbare sandveld voorkom, word
   besonder bedreig as gevolg van indringing deur uitheemse rooikrans en
   portjackson-wilgers. Die derde, bepaalde vorm van protea-agtige fynbos
   kom eksklusief voor op kalksteen uitlopers van die Bredasdorpformasie,
   van Gansbaai tot die Gouritsriviermond, waar die grond sanderig en vlak
   is, ryk aan organiese materiaal en stikstof maar onvrugbaar en dikwels
   tot klein slaggate in die kalksteen sypaadjies beperk is.

[wysig] Rietveld

   Soos die naam voorstel word rietagtige fynbos (rietveld) oorheers deur
   hoë lede van die rietfamilie en word geassosieer met seisoenale
   vleilande wat dikwels oorstroom word gedurende winter, maar gedurende
   somermaande droog is. Dit word gewoonlik aangetref in laagliggende
   gebiede van alkaliese sand oor kalksteen, strekkende tot suursand oor
   kleiagtige modder. Baie van die natuurlike rietveld is reeds vernietig
   deur veranderings in die dreineringspatrone en ploegwerk. Sommige is
   omvattend geoes vir hul uitstekende dekriet. Die blaarlose rietagtige
   struike vervang grasse, met vroulik en manlik blomme aan verskillend
   plante.

[wysig] Asteragtige fynbos

   Alhoewel hulle nie altyd na die tipiese gesiggies (asters) van
   Namakwaland lyk nie, is sommige lede van die gesiggie-familie ’n
   karaktertrek van hierdie tipe van fynbos, met die volgende
   karaktertrekke:
     * Elim fynbos. Hierdie plantegroei konsentreer rondom die dorp Elim
       en bevat baie klein, seldsame, inheemse protea-agtige struike
       gekenmerk deur 'n lae omslag van restioïedes terwyl lae,
       erica-agtige struike oorheersend is. Elim fynbos kom voor op droë,
       gruisagtige en relatief vrugbare grond.
     * Duine fynbos. Onderworpe aan kwaai winde, kom duine fynbos op
       kussand voor waar die grond meestal diep is en baie alkaliese
       stowwe bevat met uitlopers van kalksteen. Duine fynbos spog nie met
       proteas nie, alhoewel riete en biesies voorkom.

[wysig] Trivia

     * Die Koningsprotea is die nasionale blom van Suid-Afrika.

[wysig] Eksterne skakels

     * Western Cape School Network oor fynbos (in Engels)
     * Natuur in Suid-Afrika met beskrywing van fynbos (in Nederlands)
     * "Protea Atlas Project" (in Engels) het geweldige detail en pragtige
       beeldmateriaal. Sien hier vir gedeeltelike Afrikaanse vertaling

[wysig] Bronne

     * Vanaf "Kaapse fynbos" tot "Asteragtige fynbos" is 'n vertaling en
       aanpassing van die toerismeblad van die Hangklip-Kleinmond Toerisme
       Buro. Publieke materiaal, gebruik met verlof.

   Kategorie: Suid-Afrika

