G8-spitsberaad in Heiligendamm 2007


   Die G8-spitsberaad het in die Kempinski Grand Hotel in Heiligendamm
   plaasgevind
   Die G8-spitsberaad het in die Kempinski Grand Hotel in Heiligendamm
   plaasgevind

   Die G8-spitsberaad in Heiligendamm 2007 is die 33ste spitsberaad van
   die Groep van Agt se regeringshoofde, wat tussen 6 en 8 Junie 2007 in
   Heiligendamm (Duitsland) plaasgevind het. Die spitsberaad onder die
   presidentskap van die Duitse bondskanselier Angela Merkel het "Groei en
   Verantwoordelikheid" as sy hooftemas behandel. Die Duitse regering het
   vooraf ekonomiese vraagstukke en ontwikkelingshulp vir Afrika as die
   belangrikste onderwerpe genoem.

   Vir die spitsberaad is spesiale veiligmaatreëls getref, aangesien
   teenstanders van globalisering vooraf betogings aangekondig het om die
   spitsberaad te ontwrig. Gedurende gewelddadige betogings in die
   hawestad Rostock (Mecklenburg-Voorpommeren) is reeds dae voor die
   spitsberaad 520 betogers en 433 polisiemanne as gevolg van klipgooiery
   beseer^[1]. Die onluste het uitgebreek nadat sogenaamde "outonome
   groepe", gewelddadige betogers, die polisie met klippe bestook het.

   Inhoud

        * 1 Agenda
             + 1.1 Klimaatbeskerming
             + 1.2 Globalisering
             + 1.3 Buitelandse beleid
             + 1.4 Afrika
             + 1.5 Gevorderde ontwikkelende lande
        * 2 Veiligheidsmaatreëls
        * 3 Verwysings
        * 4 Bronne

[wysig] Agenda

            Groep van Agt (G8)
   Groupe des huit
   Duitsland – Angela Merkel
   Frankryk – Nicolas Sarkozy
   Italië – Romano Prodi
   Japan – Shinzō Abe
   Kanada – Stephen Harper
   Russiese Federasie – Vladimir Poetin
   Verenigde State – George W. Bush
   Verenigde Koninkryk – Tony Blair

[wysig] Klimaatbeskerming

   Aangesien die Kyoto-protokol in 2012 sal eindig, het die Duitse
   bondskanselier vooraf 'n oproep aan die regeringshoofde van die
   belangrikste nywerheids- en ontwikkelende lande gedoen om hulle
   storting van kweekhuisgasse drasties te verminder.

[wysig] Globalisering

   Bondskanselier Angela Merkel pleit vir 'n liberale ekonomiese
   wêreldorde, en volgens haar moet die oopheid van die handel gepaardgaan
   met 'n billike en regverdige beslegting van geskille en die
   internasionale handhawing van sekere sosiale en ekologiese norme.

[wysig] Buitelandse beleid

   Die belangrikste internasionale vraagstukke het die onluste in die
   Gasastrook, Palestynse missielaanvalle op Israel, die politieke
   situasie in Libanon en Iran se kernprogram ingesluit.

[wysig] Afrika

   Die G8-state het vooraf aangekondig dat die ontwikkelingshulp vir
   Afrika hersien sal moet word. Die G8-state gaan hulle in die toekoms
   konsentreer op Afrikalande wat politieke en ekonomiese hervorming
   steun. Bereidheid tot goeie regering en die skepping van 'n klimaat wat
   beleggings bevorder, die stryd teen MIV/Vigs en vrede en veiligheid is
   die belangrikste sleutelwoorde in hierdie verband.

[wysig] Gevorderde ontwikkelende lande

   Gevorderde ontwikkelende lande wat deur 'n sterk ekonomiese groei
   gekenmerk word - soos byvoorbeeld die Volksrepubliek van Sjina, Indië,
   Brasilië, Meksiko en Suid-Afrika - sal volgens die G8-state 'n groter
   rol by onderhandelinge speel. Nogtans sal die Groep van Agt geen nuwe
   lidlande aanvaar nie.

[wysig] Veiligheidsmaatreëls

   In Duitsland is onder meer die veiligheidsmaatreëls in verband met die
   spitsberaad gekritiseer. 16 000 polisiemanne, 1 100 soldate, 'n Duitse
   fregat, twaalf patrolliebote en twee Amerikaanse Vlootskepe is vir die
   driedaagse spitsberaad benodig. Heiligendamm is deur middel van 'n
   omheining met 'n totale lengte van twaalf kilometer en 'n seespergebied
   met 'n oppervlakte van 280 vierkante kilometer teen aanvallers en
   betogers beskerm. Die totale koste van die veiligheidsmaatreëls het 92
   miljoen € beloop.^[2]

[wysig] Verwysings

    1. ^ Der blutige Auftakt des G8-Gipfels, Berliner Morgenpost, 4 Junie
       2007
    2. ^ Berliner Morgenpost, 6 Junie 2007: Heiligendamm: Das ist der
       Gipfel

[wysig] Bronne

     * Heiligendamm: Das ist der Gipfel. Berliner Morgenpost, 6 Junie 2007

   Kategorie: Internasionale organisasies

