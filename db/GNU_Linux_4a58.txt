GNU/Linux


   GNU/Linux is die naam vir die bedryfstelsel wat bestaan uit programme
   van die GNU-projek en die Linux-kern. Hierdie is 'n effens omstrede
   naam aangesien hierdie stelsels gewoonlik slegs "Linux" genoem word, en
   die gesamentlike naam hoofsaaklik deur die GNU-projek en hulle
   ondersteuners aangemoedig word.

   Die GNU-projek se doel om 'n volledig vrye bedryfstelsel te skep het
   eers moontlik geword met die eerste vrye kern, Linux, wat in die 1990's
   beskikbaar geword het. GNU is 'n projek van die Stigting vir Vrye
   Sagteware en Linux is (aanvanklik) deur Linus Torvalds geskryf.
   Aangesien GNU en Linux geen amptelike verbintenis het nie, en Linux nie
   'n bedryfstelsel is nie, maar bloot 'n kern, het die stigting aangedui
   dat dit nie heeltemal korrek is om die gesamentlike stelsel bloot
   "Linux" te noem nie.

   Richard Stallman, die stigter van die stigting, is al hiervoor
   gekritiseer, maar hou vol dat Linux slegs een deel van die volledige
   stelsel is, en dat die volledige naam mense sal herinner aan die
   idiologiese redes vir die onstaan van die GNU-projek, naamlik dié van
   Vrye Sagteware. Linus Torvalds het al aangedui dat die gesamentlike
   naam geregverdig is as die GNU-projek 'n Linux-verspreiding sou maak
   (dus GNU/Linux net soos Redhat Linux), maar meen dat om die
   gesamentlike naam in die algemeen te gebruik "belaglik" is.

   Alhoewel die gesamentlike stelsels gereeld slegs "Linux" genoem word,
   word die volledige naam wel soms gebruik, veral deur die Debian-projek.

   'n Linux-verspreiding (Engels: distribution) is die algemene manier
   waarop 'n GNU/Linux-stelsel beskikbaar gestel word. 'n Tipiese
   verspreiding sal veel meer programme as bloot dié van die GNU-projek
   insluit. Dit is 'n verdere rede waarom die gesamentlike naam dalk nooit
   algemeen aanvaar sal word nie.

[wysig] Eksterne skakels en bronne

     * GNU/Linux naming controversy by die Engelse Wikipedia
     * http://www.gnu.org/philosophy/linux-gnu-freedom.html

   Kategorie: Rekenaar

