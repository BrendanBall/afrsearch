Gallies


   'n Detail van die kalender van Coligny
   'n Detail van die kalender van Coligny

   Die Galliese taal is een van vier oorgelewerde Keltiese tale van die
   Europese vasteland. Danksy 'n groter aantal oorspronklike bronne, wat
   bewaar gebly het, en Asterix, die gewilde Franse reeks van
   strokiesverhale, is dit ook die bekendste. Met die geleidelike
   Romanisering van Gallië het die Galliese taal uiteindelik uitgesterf.
   Die heilige Gregorius van Tours berig in die 6de eeu dat 'n aantal
   mense in sy gebied die Galliese taal nog magtig was.

   Inhoud

        * 1 Bronne en taalgebied
        * 2 Taalkundige kenmerke
        * 3 Voorbeeld van 'n Galliese teks
        * 4 Vergelyking met ander Keltiese tale
        * 5 Eksterne skakels

[wysig] Bronne en taalgebied

   Gallies was die taal van 'n aantal Keltiese volke en stamme in Gallië
   (die huidige Frankryk), Noord-Italië, Switserland en moontlik ook
   Suidwes-Duitsland, wat deur die Romeine Galli genoem is. Die oudste
   Galliese bronne dateer uit die 4de eeu v.C. Aangesien die Kelte nie hul
   eie skrif ontwikkel het nie, is oorspronklike bronne nogal skaars. 'n
   Aantal tekste is egter in die Griekse en Latynse alfabette geskryf.

   Die oorspronklike bronne bestaan onder meer uit inskrifte, wat soms
   tweetalig Gallies-Latyns in steentafels gebeitel of op stukkies van
   aardewerk geskryf is, 'n aantal sogenaamde vloekleie, wat van lood
   gemaak is en die beroemde kalender van Coligny. Alhoewel hierdie tekste
   taalkundiges in staat stel om die Galliese taal enigsins te
   rekonstrueer, sal die bronne weëns die gebrek aan verbuigde werkwoorde,
   byvoeglike naamwoorde en ander belangrike woorde en woords moontlik vir
   altyd net 'n fragmentariese indruk van Gallies kan gee.

[wysig] Taalkundige kenmerke

   Die belangrikheid van Gallies vir die historiese taalwetenskap
   resulteer veral uit die woorduitgange, wat Keltiese tale soos Gallies
   byna onveranderd uit die Indo-Europese oertaal oorgeërf het. Daar is
   ook 'n aantal strukturele ooreenkomste met ander antieke tale soos
   Latyn.

   Gallies behoort tot die sogenaamde P-groep van die Keltiese tale en is
   nou verwant met die Britanniese groep van Kelties, wat op die eilande
   van Noordwes-Europa gepraat word.

[wysig] Voorbeeld van 'n Galliese teks

   Gallies Afrikaans
   Segomaros Villoneos toutius namausatis eioru Belesamin sosin nemeton.
   Segomaros, die seun van Villonos (of Villu), burger (of stamhoof) van
   Nemausus (Nîmes), het hierdie heiligdom vir die godin Belesama geskenk.

[wysig] Vergelyking met ander Keltiese tale

   Gallies Bretons Iers  Wallies Afrikaans
   biccos  bihan   beacc bychan  klein
   bitu    bed     bith  byd     wêreld
   maros   meur    mor   mawr    groot
   marvos  marv    marbh marw    dood
   nimbos  nenv    neamh nef     hemel
   tav     tud     tuath tud     nasie

[wysig] Eksterne skakels

     * Galliese en Lepontiese inskrifte uit Noord-Italië

   Kategorieë: Keltiese taal • Uitgestorwe tale van Europa

