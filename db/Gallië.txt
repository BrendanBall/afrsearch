Gallië


   Gallië in die tydperk van Caesar (58 v.C.), verdeel in die provinsies
   Gallia Belgica, Gallia Celtica, Aquitania, Gallia Narbonensis (destyds
   'n Romeinse provinsie) en Gallia cisalpina
   Gallië in die tydperk van Caesar (58 v.C.), verdeel in die provinsies
   Gallia Belgica, Gallia Celtica, Aquitania, Gallia Narbonensis (destyds
   'n Romeinse provinsie) en Gallia cisalpina

   Die term Gallië (Latyns: Gallia) verwys na die geografiese gebied
   tussen die Ryn in die ooste, die Alpe en die Middellandse See in die
   suide, die Pireneë en die Atlantiese Oseaan in die weste en noorde, wat
   sedert die 7de en 6de eeu v.C. deur Kelte (Latyns: Galli) bewoon is.
   Die sowat sestig Galliese stamme in hierdie gebied, wat ongeveer die
   huidige Frankryk, België, westelike Switserland en Noord-Italië
   beslaan, moet eerder as 'n kulturele en waarskynlik ook ekonomiese
   eenheid beskou word. Voor die Romeinse verowering is hulle nooit in een
   ryk verenig nie.

   Inhoud

        * 1 Geografiese ligging
        * 2 Geskiedenis
             + 2.1 Die Keltiese tydperk
             + 2.2 Die Romeinse verowering
             + 2.3 Die Romanisering
             + 2.4 Die laat antieke tydperk
        * 3 Administrasie
        * 4 Godsdiens en maatskappy
        * 5 Ekonomie
        * 6 Bronne

[wysig] Geografiese ligging

   Die Romeine reken ook die Noord-Italiaanse Po-vlakte met sy Keltiese
   bevolking by Gallië en noem dit Gallia Cisalpina (of Cisalpynse
   Gallië). Die huidige gebruik beperk Gallië meesal op die Romeinse
   Gallia transalpina (of Transalpynse Gallië), die Galliese gebiede
   oorkant die Alpe.

[wysig] Geskiedenis

[wysig] Die Keltiese tydperk

   Argeologiese opgrawings staak die teorie dat die Galliese gebiede van
   die huidige Frankryk reeds voor die aankoms van die eerste Keltiese
   setlaars deur 'n aantal verskillende volkere bewoon is. Sedert 700 tot
   600 v.C. neem die immigrasie van Keltiese stamme 'n aanvang. Hulle
   praat 'n aantal Gallies-Keltiese dialekte. Die nie-Keltiese bevolking,
   veral die Iberiërs noord van die Pireneë en die Liguriërs in die
   kusgebiede van die Middellandse See word aanvanklik nie deur die
   vestiging van Keltiese stamme geraak nie en bly hulle onafhanklikheid
   handhaaf.

   Teen die jaar 600 v.C. stig Griekse setlaars uit Ionië naby die monding
   van die Rhône die kolonie Massilia (die huidige Marseille), wat
   mettertyd 'n groot kulturele en ekonomiese invloed op sy omgewing begin
   uitoefen.

   Die gebied van die Po-vlakte, wat deur die Gallies-Keltiese stamme van
   die Cenomane, Insubriërs en Boiërs bewoon is, kom omtrent 200 v.C.
   onder Romeinse heerskappy en word onder die naam Gallia cisalpina 'n
   provinsie van die Romeinse Ryk.

[wysig] Die Romeinse verowering

   Oorblyfsels van die Romeinse grootpad Via Domitia in Narbonne
   Oorblyfsels van die Romeinse grootpad Via Domitia in Narbonne

   Sedert 125 v.C. begin die Romeine met die verowering van die kusgebiede
   langs die Middellandse See en die Rhônevallei. Die stad Aquae Sextiae
   (die huidige Aix-en-Provence) word in 122 v.C. as 'n Romeinse kolonie
   gestig. Een jaar later word die suidoostelike Gallië as 'n provinsie
   onder die naam Gallia Narbonensis by die Romeinse Ryk ingelyf. Narbo
   (die huidige Narbonne) ontstaan in 118 v.C. as sy administratiewe
   sentrum.
   Die inwyding van die Vecingetorix-standbeeld in Clermont-Ferrand
   Die inwyding van die Vecingetorix-standbeeld in Clermont-Ferrand

   Die inval van die Kimbers en Teutone in Suid-Gallië en Noord-Italië
   blyk in die jaar 113 v.C. 'n ernstige bedreiging vir Rome te wees. Die
   twee Germaanse volkere is moontlik deur 'n springvloed in hul
   Skandinawiese tuisland (vermoedelik die huidige Jutland in Denemarke)
   gedwing om na ander geweste te verhuis. Later sluit ander Germaanse
   stamme by hulle trek aan. Die Germane verslaan verskeie kere groot
   Romeinse leërs, onder meer naby Noreia in die huidige Oostenryk en in
   105 v.C. naby Arausio (die huidige Orange) in Suid-Gallië. Twee
   Romeinse leërs slaan in die jaar 105 v.C. daarin om die twee Germaanse
   stamme na die Rhône terug te dryf. Die Romeinse veldheer Gaius Marius
   verslaan die Teutone in 102 v.C. naby Aquae Sextiae en een jaar later
   ook die Kimbers naby Vercellae in Noord-Italië. Die oorlewende vroue
   pleeg in die laers saam met hulle kinders selfmoord om nie die Romeinse
   slawerny te moet verduur nie.

   Romeinse berigte wat die getalle van die Germaanse stamme van die
   Kimbers en Teutone op meer as 300 000 beraam, is vermoedelik oordrewe.
   Danksy hulle vreemde en skrikwekkende voorkoms, byvoorbeeld hulle
   blonde hare en blou oë, en hulle barbaarse godsdiens, waarin vroulike
   priesters met grys hare en wit tabberds 'n groot speel (hulle gebruik
   volgens oorlewerings die ingewande van menslike slagoffers, veral
   oorlogsgevangenes, om die toekoms te voorspel), lei die nuus van hulle
   invalle tot groot paniek in Rome.

   Die herinnering aan hierdie barbaarse krygers uit die onbekende
   noordelike geweste bly dekades lank lewendig. Met sy slim verwysings na
   hierdie moontlike gevaar uit die noorde regverdig Julius Caesar later
   op 'n hoogs geskikte manier sy veldtog teen die Keltiese stamme.

   In die tydperk tussen 58 en 51 v.C. verower Gaius Julius Caesar die res
   van Gallië en beskryf die veldtog in sy beroemde boek De bello Gallico.
   Die gemeenskaplike opstand onder die leiding van die Galliese hoof
   Vercingetorix in 52 v.C. is die laaste vergeefse poging van die
   inheemse stamme om die Romeine uit Gallië te verdryf. Met sy oorwinning
   naby Alesia in dieselfde jaar slaag Caesar daarin om alle verset teen
   die Romeine plat te vee.

[wysig] Die Romanisering

   Die Galliese provinsies Narbonensis, Aquitania, Lugdunensis en Belgica
   in die tydperk van keiser Augustus
   Die Galliese provinsies Narbonensis, Aquitania, Lugdunensis en Belgica
   in die tydperk van keiser Augustus

   As deel van die Romanisering van die nuwe provinsies word die Romeinse
   administratiewe en regstelsel ook in Gallië ingevoer, met Latyn as
   amptelike taal. As Vulgêrlatyn vorm die taal van die Romeine ook die
   basis vir die ontwikkeling van die moderne Franse taal. Ondanks hulle
   nederlaag ervaar baie Galliërs die Romeinse heerskappy, wat ook die
   gesofistikeerde Mediterreense leefwyse na hulle geweste bring, as 'n
   verbetering van hulle lewensomstandighede. Geen ander Barbaarse volk
   pas beter by die Romeinse kultuur aan as die Galliërs nie.
   Die Romeinse teater in Arausio (die huidige Orange)
   Die Romeinse teater in Arausio (die huidige Orange)

   Daarnaas maak die Romeine ook 'n einde aan die voortgesette
   stamgevegte, en Gallië geleidelik ontwikkel tot een van die welvarenste
   gebiede in die Romeinse Ryk. Die Provincia (die huidige Provence) word
   danksy 'n golf van Romeinse immigrante, veral veterane van die Romeinse
   leër, een van die mees geromaniseerde gebiede, wat ook vandag oor die
   rykste Romeinse erfenis in Frankryk beskik, met die antieke Nemausus
   (die huidige Nîmes) en Arles as sentrums van die Romeinse boukuns.

   Die inwoners van die Galliese provinsie kom sedert 50 v.C. (volgens
   ander bronne sedert 69 n.C.) in aanmerking vir Romeinse burgerskap,
   mits hulle aan bepaalde voorwaardes voldoen. Beheersing van die Latynse
   taal is gewoonlik 'n voorvereiste vir die verlening van die ius
   Latinum, wat byna dieselfde burgerregte behels as die burgerskap van
   die stad Rome. Die beleid om die Romanisering op 'n vrywillige manier
   te bevorder, blyk in die geval van Gallië hoogs suksesvol te wees.
   Onder die heerskappy van keiser Claudius is byvoorbeeld die stamhoofde
   van die Aedui as lede van die Romeinse senaat aanvaar. Gallië bly tot
   by die neergang van die Romeinse Ryk in die 5de eeu 'n belangrike
   steunpilaar van die Romeinse heerskappy in Wes-Europa en speel 'n groot
   rol by die bewaring van die Romeins-Christelike kultuur.

[wysig] Die laat antieke tydperk

   Die kerstening van Gallië neem teen die einde van die 2de eeu 'n
   aanvang. Die opgradering van baie versterkings omtrent die jaar 300
   verwys reeds na die bedreiging deur Germaanse stamme. Die Romeinse
   keisers beklemtoon egter die belangrikheid van die Galliese provinsies
   en maak van Lutetia, die huidige Parys, 'n keiserlike residensie.

   Die volksverhuising, wat teen die einde van die 4de eeu begin, maak 'n
   einde aan Gallië se vreedsame ontwikkeling en welvaart as 'n deel van
   die Romeinse Ryk. Germaanse stamme (Vandale, Alemanne, Wes-Gote,
   Boergondiërs en Franke val in Gallië in. Ná die jaar 410 kom groot dele
   van Armorica en Sentraal-Gallië onder die heerskappy van opstandelinge,
   die sogenaamde Bacaudae, en plaaslike barbaarse heersers.

   Gedurende die 5de eeu vestig die Franke, Boergondiërs en Wes-Gote hulle
   heerskappy oor groot Galliese gebiede, aanvanklik as Romeinse
   bondgenote, later as selfstandige heersers. Die vestiging van barbaarse
   setlaars in Gallië, veral in die gebied van die provinsie Aquitania
   secunda, vind ingevolge die ius hospitalitatis ("Reg van Gasvryheid")
   plaas, wat die verdeling van land tussen die Romeinse landeienaars en
   die Germaanse "gaste".

   Die Gallies-Romeinse adel en veral die kerk slaag 'n tyd lank daarin om
   die Romeinse kultuur te bewaar, met Gregorius van Tours en Sidonius
   Apollinaris as die invloedrykste van die Gallies-Romeinse
   persoonlikhede in hierdie oorgangstydperk. 'n Aantal briewe, wat
   Sidonius Apollinaris tydens die tweede helfte van die 5de eeu geskryf
   het, is bewaar en getuig van die gereelde onderlinge kontak tussen lede
   van die Gallies-Romeinse adel. Mense soos Pontius Leontius, 'n adellike
   burger uit die gebied van Burdigala (Bordeaux), handhaaf op hulle
   landgoedere en in hulle villas die Romeinse leefwyse. Sidonius se
   versterkte landgoed, wat hy burgus ("burg") genoem het, is 'n tipiese
   voorbeeld van hierdie soort Christelik-Galliese argitektuur, met
   kenmerkende torings, mure, kolonnades met Christelike muurskilderye,
   magasyne en 'n kapel.

   Ook die Frankiese en Wes-Gotiese koninkryke sluit by die Romeinse
   tradisies aan. Nogtans stel mense met die ondergang van die Romeinse
   keiserlike hof min belang in 'n klassieke opleiding, wat vroeër 'n
   voorvereiste vir 'n loopbaan as beampte was. Die onderwysinstellings,
   wat in die Romeinse tyd onder meer deur die stedelike administrasies
   aangebied is, is gesluit, en slegs die kerk verskaf in hierdie tydperk
   nog 'n basiese opleiding. Uiteindelik begin in die laat antieke tydperk
   die onvermydelike agteruitgang van die Gallies-Romeinse kultuur, en met
   die middel van die 6de eeu neem die vroeë middeleeuse tydperk 'n
   aanvang.

[wysig] Administrasie

   Die Romeinse arena van Nemausus (die huidige Nîmes)
   Die Romeinse arena van Nemausus (die huidige Nîmes)

   Die gebiede noord van die ou Provincia Narbonensis, wat deur Caesar
   verower is, word in drie administratiewe gebiede verdeel: Aquitania in
   die suidweste; Lugdunensis met die Sentraal-Galliese gebiede tussen die
   Loire en die Seine en die huidige Bretagne; en Belgica in die noorde.
   Lugdunum (die huidige Lyon) dien as 'n soort federale hoofstad en is
   ook die setel van die Galliese munt, wat in die keisertydperk goue
   geldstukke van eersterangse gehalte munt.

   Gallia Narbonensis as die oudste Galliese provinsie oorkant die Alpe
   verskil in baie opsigte van die drie ander gebiede. Gaius Julius Caesar
   bevorder die stigting van 'n aantal Romeinse stede saam met die
   Romeinse volksplanting in hierdie suidoostelike gewes. Die Italiese
   stelsel van stedelike gemeenskappe vervang hier gou die ou kantonale
   stelsel van die Kelte. Die huidige Franse plekname weerspieël nog
   steeds die unieke karakter van Narbonensis. Terwyl die plekname hier
   die ou name van die plaaslike stamme verdring het en name soos Arlete
   (die huidige Arles) en Vienna (die huidige Vienne) bewaar is, raak die
   plekname in die noorde in vergetelheid en word uiteindelik deur die
   name van die plaaslike stamme vervang: Lutetia Parisiorum ("Lutetia van
   die Parysers") staan dus vandag nie as *Lutèce bekend nie, maar as
   Paris (Parys).

[wysig] Godsdiens en maatskappy

   Hierdie borsbeeld van 'n Romeinse godheid uit Lillebonne is van brons
   gemaak
   Hierdie borsbeeld van 'n Romeinse godheid uit Lillebonne is van brons
   gemaak

   Die Galliese stede is die belangrikste smeltkroes van die
   Gallies-Romeinse maatskappy, en van hier begin die Romanisering en die
   gebruik van die Latynse taal ook geleidelik na die plattelandse gebiede
   uitbrei. Die Romeine tas nie die oorheersende rol van die landelike
   Galliese adel aan, wat een van die mees betroubare bondgenote by die
   vestiging van die Romeinse heerskappy blyk te wees. Adellike seuns word
   in die Latynse skole van die stede opgelei en kom sodoende in noue
   aanraking met die Mediterreense kultuur en leefwyse.

   Op godsdienstige gebied kan daar - in teenstelling met die Romeinse
   praktyk in ander geweste - geen sprake van verdraagsaamheid teenoor die
   Keltiese tradisies wees nie. Alhoewel die Keltiese godsdiens aanvanklik
   nog geduld word, verander die Romeinse beleid onder die heerskappy van
   keiser Claudius. Danksy hulle oorheersende stelling in die Keltiese
   maatskappy word die Galliese priestersklas, die Druïdes, as 'n
   moontlike bedreiging vir Rome beskou en gevolglik genadeloos uitgeroei.

   Daarenteen is die aanbidding van plaaslike Keltiese godhede soms
   bevorder, en keiser Augustus rig selfs 'n altaar vir 'n aantal Galliese
   godhede op. Tegelykertyd word die vergoddeliking van Rome en sy
   heersers ingevoer om sodoende die Romeinse heerskappy te vestig. Veral
   in die stedelike gebiede van Gallië bevorder die Romeinse owerhede die
   aanbidding van die Romeinse godhede en keisers. Ook hier is dit veral
   die adellike Galliërs wat die voortou neem by die aanvaarding van die
   nuwe godsdiens.

   Die bevolking van Gallië ontwikkel 'n gemengde Gallies-Romeinse
   kultuur, waarin die Romeinse elemente weliswaar oorheers, maar
   geleidelik begin afneem in die ver afgeleë geweste van Noord- en
   Wes-Gallië, waar baie van die Keltiese tradisies steeds bewaar is.

[wysig] Ekonomie

   Gallië bestaan in demografiese en ekonomiese opsig rofweg uit drie
   heeltemaal verskillende gebiede:
     * die verstedelikte suide van Gallia Narbonensis, wat al vroeg met
       die Griekse en Romeinse beskawing in aanraking kom en oor hoogs
       ontwikkelde sentrums soos Massilia (Marseille) en Antipolis
       (Antibes) beskik;
     * die gebiede van Sentraal-Gallië, wat as Gallia comata (letterlik
       die "langharige", dit wil sê barbaarse Gallië) bekend staan en
       uiters geskik is vir grootskaalse landbou, maar in plaas van groot
       stede eerder deur sogenaamde villae, ekonomies outarke landgoedere,
       gekenmerk is; en
     * die militêre sone teen die Ryn, wat oor 'n groter Romeinse
       bevolking van veral voormalige soldate beskik en sodoende sterk
       geromaniseer is.

   Danksy die Pax Romana, die Romeinse vrede, begin met die Romeinse
   heerskappy 'n ongestoorde ekonomiese opbloei van die Galliese stede en
   hulle onmiddellike omgewing. Plaaslike nywerhede soos die tekstiel-,
   glas- en keramiekvervaardiging is hoogs ontwikkeld en voer hulle
   produkte na ander gebiede van die Romeinse Ryk en na Germanië uit, waar
   hulle die plaaslike markte vinnig begin oorheers.
   Die Pont du Gard, een van die belangrikste Romeinse waterleidings in
   Gallië
   Die Pont du Gard, een van die belangrikste Romeinse waterleidings in
   Gallië

   In Gallië word onder meer die wynbou en veeteelt bevorder, en Galliese
   uitvoere van landbouprodukte sluit onder meer ganse, ham en kaas in.
   Die landbou trek voordeel uit die toepassing van nuwe tegnologie en
   kundigheid, onder meer op die gebied van hidrotegnologie (waterkrag).
   Veral in die groot vlaktes van Noord-Gallië is eenvoudige, maar
   doeltreffende landboumasjiene ontwikkel. Volgens argeologiese navorsing
   word hierdie gebied deur 'n buitengewoon groot bevolkingsdigtheid
   gekenmerk.

   In hoeverre die uitbou van die infrastruktuur, veral die Romeinse
   grootpaaie dwarsdeur die land, 'n rol by die ontwikkeling van die
   Galliese ekonomie gespeel het, bly aanvanklik onder geskiedkundiges
   hoogs omstrede. In sy grondleggende publikasie oor die antieke
   ekonomie^1 beweer die Amerikaanse navorser Moses I. Finley dat die
   Romeinse straatbou veral uit militêre en politieke oorwegings bevorder
   is en nie om ekonomiese redes nie. Desondanks het onlangse navorsing
   oor die Romeinse vervoerstelsel die stelling gesteun dat die plaaslike
   ekonomieë wél voordeel uit die landpaaie getrek het en nie beperk was
   op die waterweë nie, soos deur Finley aangedui is.

   Die Galliese kar- en wamakery byvoorbeeld was hoogs ontwikkeld, en
   selfs die Latynse woord carrus is oorspronklik uit die Gallies-Keltiese
   taal ontleen. Die Galliërs het die tegnologie van hulle waens
   voortdurend verbeter, en Romeinse reliëfs dui aan dat daar wél
   grootskaalse vervoer op die Romeinse paaie plaasgevind het. Lugdunum,
   wat aanvanklik net as klein Galliese dorpie bestaan, is 'n belangrike
   voorbeeld vir die snelle ekonomiese vooruitgang in Gallië. Dit
   ontwikkel tot 'n administratiewe sentrum en danksy sy
   handelmaatskappye, wat graan, hout, wyn en olie net soos plaaslik
   vervaardigde verbruiksgoedere na ander dele van die land, Germanië en
   Brittanje begin uitvoer, ook tot die grootste en welvarendste stad in
   Gallië.

[wysig] Bronne

     * Tim Cornell en John Matthews: Rome. Oxford: Andromeda Ltd., 1991
     * ^1 Moses I. Finley: The Ancient Economy. Berkeley en Los Angeles:
       University of California Press, 1973
     * Meraviglie dell'Archeologia: Gli Etruschi e i Romani. Uitgegee deur
       die redaksie van Grandi Opere dell'Istituto Geografico DeAgostini.
       Novara: Istituto Geografico DeAgostini S.p.A., 1998
     * Hellmuth Schneider: Einführung in die antike Technikgeschichte.
       Darmstadt: Wissenschaftliche Buchgesellschaft, 1992


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Geskiedenis van Europa • Romeinse provinsies

