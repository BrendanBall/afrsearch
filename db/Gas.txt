Gas


   Gas is een van die toestande van materie, wat bestaan uit vrylik
   bewegende atome of molekule wat nie 'n bepaalde vorm of 'n bepaalde
   volume het nie. In vergelyking met die vloeistof- en vastetoestand van
   materie het 'n gas 'n laer digtheid en viskositeit. Die volume van 'n
   gas sal verander met veranderinge in die temperatuur en druk soos by
   benadering beskryf word deur die ideale gaswet. 'n Gas het ook verder
   die eienskap dat dit geredelik sal diffundeer en sal uitsit om die
   ruimte van enige houer te vul.

   Die woord gas is deur die Vlaamse chemikus, Jan Baptist van Helmont,
   voorgestel as 'n Hollandse fonetiese weergawe van die Griekse woord
   "chaos".^[1]

[wysig] Fisiese eienskappe

   Die atome of molekules waaruit 'n gas bestaan beweeg basies vryelik
   (meer so as in 'n vloeistof en 'n vastestof), met geen betekenisvolle
   kragte wat hulle bymekaar hou of uitmekaar stoot nie. Die enigste
   interaksies is die seldsame lukrake botsings wat plaasvind. Die
   partikels beweeg in willekeurige rigtings teen 'n hoë snelheid. Die
   snelheid waarteen die partikels beweeg is afhanklik van die temperatuur
   en word deur die Maxwell-Boltzmann verspreiding bepaal. Die gasfase kan
   daarom as 'n volledige wanordelike toestand beskryf word. Die
   termodinamiese toestand van 'n gas word bepaal deur 'n gas se volume,
   temperatuur en druk. Hierdie veranderlikes word met mekaar in verband
   gebring deur die gaswette, wat bepaal dat die druk in 'n ideale gas
   direk eweredig is aan die temperatuur en die aantal molekules, maar
   omgekeerd eweredig is aan dié volume daarvan.

   Soos vloeistowwe en plasma is gasse vry bewegende vloeiers: Hulle het
   die vermoë om te vloei en keer nie terug na hul oorspronklike toestand
   na vervorming nie al het hul wel 'n viskositeit. Anders as vloeistowwe
   sal 'n gas in 'n vakuum uitsit om die hele ruimte van 'n houer te
   beslaan. Neem kennis dat dit slegs van toepassing is in
   vakuumtoestande. As 'n mens byvoorbeeld koolstofdioksied vanaf 'n
   brandblusser op 'n vloer uitspuit sal die gas nie die hele kamer vul
   nie maar op die vloer langs bly omdat die gas digter is as die
   omliggende lug in die kamer.^[2]

   Die kinetiese energie van die molekule in 'n gas is buiten plasma die
   hoogste van al die toestande van materie. Gas partikels is normaalweg
   van mekaar geskei, anders as die partikels in 'n vloeistof wat nouer
   met mekaar in verbinding is.

[wysig] Soorte gasse

   Daar word dikwels in die natuurwetenskappe soos fisika, chemie en
   termodinamika verwys na 'n ideale gas, 'n teoretiese toestand wat
   werklike gasse se gedrag onder sekere omstandighede goed benader.

   Ander gasse wat in die alledaagse lewe aangetref word:
    1. Lug wat ons inasem.
    2. Die koolwaterstofgasse wat gebruik word vir verhitting, beligting
       en energie-oordrag:

     * Natuurlike gas
     * Vloeibare petroleumgas soos butaan en propaan
     * Sintesegas

    1. Chemiese oorlogvoeringsgasse soos onder andere mosterdgas
    2. Gasse vir narkose soos laggas of stikstofoksied
    3. Spoorgasse
    4. edelgasse

   Elf chemiese elemente kom in die gasvorm voor by normale temperature en
   drukke: Waterstof, Helium, Stikstof, Suurstof, Fluoor, Neon, Chloor,
   Argon, Krypton, Xenon en Radon.

[wysig] Verwysings

    1. ^ http://www.etymonline.com/index.php?term=gas
    2. ^ Beatty, William J. "Recurring science misconceptions in K-6
       textbooks". Nagegaan op 08-06-2007.

   Kategorie: Fisika

