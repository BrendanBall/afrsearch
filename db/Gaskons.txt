Gaskons


   Gaskons (Frans: Gascon [gaskɔ̃]) is 'n dialek van die Oksitaanse taal
   wat hoofsaaklik in die suidweste van Frankryk in die historiese
   provinsies Gaskonje en Béarn gepraat word. Slegs Aranees, 'n suidelike
   Gaskonse dialek word in Spanje gepraat. Aranees is aansienlik deur
   Katalaans en Aragonees beïnvloed. Die invloed onderskei dit van die
   dialekte van Gaskonje wat in Frankryk gepraat word. Aranees is
   mede-amptelik met Spaans en Katalaans in die Val d'Aran.

   In Frankryk word Gaskons spesifiek in die volgende départements
   gepraat: 'n deel van Pyrénées-Atlantiques, Hautes-Pyrénées, Landes,
   Gers, die grootste deel van Gironde, 'n deel van Lot-et-Garonne, 'n
   deel van Haute-Garonne, en 'n deel van Ariège; en in die klein Spaanse
   vallei Val d'Aran, in die Noordweste van Katalonië). Wêreldwyd word dit
   deur 253 814 mense gepraat.

   Inhoud

        * 1 Naam en Herkoms
        * 2 Gebruik van die taal
        * 3 Subdialekte
        * 4 Gaskons se invloed op ander tale
        * 5 Verwysings

[wysig] Naam en Herkoms

   Kaart van die Gaskonse taalgebied met byskrifte in Frans en Gaskons
   Kaart van die Gaskonse taalgebied met byskrifte in Frans en Gaskons

   Die woord gascon het die dieselfde etimologiese herkoms as die buurtaal
   Baskies (Gaskons: basc, Frans: basque, Spaans: vasco van die Latynse
   stam vasco/vasconem). Dit is 'n Galloromaanse uitspraakvariant van die
   Germaanse woord waskon. Dit is omstrede of Gaskons 'n taal in eie reg
   is, of 'n dialek van Oksitaans is. Meeste taalkundiges meen dat Gaskons
   deel van die Oksitaans spraakwêreld is; 'n minderheid beskou dit egter
   as 'n aparte taal. Gaskons vertoon in elk geval eiesoortige fonetiese,
   sintaktiese en leksikale eienskappe wat dit van die ander Oksitaanse
   dialekte onderskei. Dit word gedeeltelik verklaar deur die bestaan van
   'n Akwitaanse of Baskiese substraat: Voor die romanisering is
   Akwitaans, wat na aan Baskies was, in Gaskonje gepraat. Later sou
   Baskies self die substraat werking oorneem.^[1]

   'n Tipiese Gaskonse eienskap wat moontlik deur die substraat veroorsaak
   is, is die sogenaamde '"f" na "h" klankverskuiwing.' Waar 'n woord
   oorspronklik in Latyn met [f] begin het, soos festa 'party/fees,' het
   die klank verswak na die geaspireerde [h] en het dit in sommige gebiede
   heeltemal verdwyn. Volgens die substraatteorie is dit as gevolg van die
   Baskiese taal se gebrek aan 'n ekwivalent vir die /f/ foneem. Dus het
   ons Gaskons hèsta [ˈhɛsto] of [ˈɛsto]. 'n Soortgelyke verandering het
   in Spaans plaasgevind; Spaans het in Kantabrië ontstaan waar daar ook
   Baskiese sprekers was en kon dus ook op 'n Baskiese substraat ontwikkel
   het. Die Latynse facere gee die Spaanse hacer [aˈθɛɾ] (of, in sommige
   verafgeleë gebiede, veral in suidwestelike Andalusië, [haˈθɛɾ]).

   Die geloofwaardigheid van die Baskiese substraat teorie word egter deur
   taalkundiges in twyfel getrek en baie van hulle vors verduidelikings
   binne die taal self na om hierdie en ander afwykings te verduidelik.
   Die feit dat die besondere verandering in beide Gaskons en Spaans
   voorkom, wat beide in oorspronklik Baskiessprekende gebied ontwikkel
   het, kan bloot toevallig wees.

   Moderne Baskies is weer leksikaal deur Gaskons beïnvloed soos gesien
   kan word in woorde soos beira ("glas"), polit ("mooi", Gaskons
   polido/polida).

[wysig] Gebruik van die taal

   'n Opname wat in 1982 in Béarn gedoen is het aangedui dat 51% van die
   bevolking Gaskons gepraat het, 70% dit verstaan het en 85% ten gunste
   van beskerming van die taal was. Gebruik van die taal het egter
   dramaties afgeneem in onlangse jare aangesien Gaskons selde oorgedra
   word na jonger generasies. Die algemene term wat gebruik word om na
   Gaskons te verwys is "patois", 'n woord wat in Frankryk na 'n
   nie-amptelike dialek verwys, waaraan slegs lae status toegeken word.
   Hoofsaaklik in Bearn, wat van 1347 tot 1620 'n soewereine staat was,
   gebruik die plaaslike bevolking die woord "Béarnais" om na vorms van
   Gaskons te verwys. Béarnais word dus na aanleiding van geskiedkundig
   politieke eerder as taalkundige oorweginge.

[wysig] Subdialekte

   Gaskons bestaan uit drie hoof taalgebiede:
     * 'Garonnais Gaskons' word in en om die Garonne-riviervallei gepraat.
       Die gebied het die minste Gaskons spesifieke vorme.
     * 'Suidelike Gaskons' word in die suide en in Gaskonse taalgebied
       gepraat. Die Gaskons van die gebied het die meeste eiesoortighede
       ten opsigte van Oksitaans, moontlik omdat Baskies hier die sterkste
       uitwerking gehad het.
     * 'Intermediêre Gaskons' in 'n intermediêre sone tussen die
       bogenoemde twee gebiede.

[wysig] Gaskons se invloed op ander tale

   Daar is ten minste twee Afrikaanse woorde wat moontlik 'n Gaskonse
   oorsprong het:

   kadet

   Deur Nederlands (cadet) en Frans (cadet) uit Gaskons capdet ('hoof,
   kaptein') wat weer deur Provensaals (capdel) uit Latyn (capitellus
   verkleinwoord van caput 'hoofd'.^[2]^[3].

   baret
          van Bearnaise Frans béret en Gaskons berret "pet"^[4].

   Franse woorde uit Gaskons, wat intussen ook in ander tale opgeneem is,
   sluit in Barrique (wynvat) en cèpe (boletus sampioene)^[5]. Gascon en
   ander streeks tale is in die tyd van Rabelais gesien as bronne van
   veryking van die Franse taal en die renaissance filosoof en politikus
   Michel de Montaigne spreek hom so oor die taal uit: ”que le gascon y
   aille si le français ne peut y aller” (laat ons dit in Gaskons sê as
   ons dit nie in Frans kan sê nie)^[6].

   Taalkontak met Baskies lei ook tot veral tot leksikale verlening, die
   gebruik van leenwoorde, maar ook fonologiese en morfosintaktiese
   veranderings in Baskies. ^[7]

                                Italiese tale
            Italiese groep: Oskies | Umbries | Faliskies | Latyn
                                Romaanse tale
     Iberoromaans: Asturies | Galicies | Katalaans | Portugees | Spaans
   Galloromaans: Langues d'oil: Frans | Gallo | | Lorreins | | Normandies
       (Auregnais | Guernésiais | Jèrriais | Sercquiais) Pikardies |
                  Champenois | Wallonies | Anglo-Normandies
    Oksitaans: Aranees | Auvergnat | Gaskons | Languedokies | Limousin |
                                 Provensaals
                              Frankoprovensaals
                Retoromaans: Romansch | Ladinies | Friulaans
              Italoromaans: Dalmaties | Italiaans | Napolitaans
   Suid-Romaans: Korsikaans Sardies (Campidanies, Galluraans, Logudories,
                                 Sassaries)
   Balkanromaans: Aroemeens | Istro-Roemaans | Meglenoroemaans | Roemeens
                                  Romaanse
          Kunstale: Interlingua | Interlingue | Lingua Franca Nova

[wysig] Verwysings

    1. ^ Martin Haase, Sprachkontakt und Sprachwandel im Baskenland: Die
       Einflusse des Gaskognischen und Französischen auf das Baskische,
       Hamburg: Buske. Pp.: 194
    2. ^ Etymologisch Woordenboek van het Nederlands, cadet, Besoek op 17
       Maart 2007>
    3. ^ cadet in die Online Etymology Dictionary.
    4. ^ beret in die Online Etymology Dictionary.
    5. ^ Henriette Walter, French – An Accommodating Language:The
       Chronology, Typology and Dynamics of Borrowing
    6. ^ Michel KELLE, DIVERSITÉ ET UNITÉ DE LA LANGUE FRANÇAISE, Besoek
       op 18 Maart 2007
    7. ^ Martin Haase, BASQUE AND GASCON LANGUAGE CONTACT, Besoek op 18
       Maart 2007

   Kategorie: Romaanse tale

