Gasreus


   Ons sonnestelsel se vier gasreuse, Jupiter, Saturnus, Uranus en
   Neptunus met die son in die agtergrond, volgens skaal.
   Ons sonnestelsel se vier gasreuse, Jupiter, Saturnus, Uranus en
   Neptunus met die son in die agtergrond, volgens skaal.

   'n Gasreus is 'n groot planeet wat nie hoofsaaklik uit rots of ander
   soliede materie saamgestel is nie. Daar is vier gasreuse in ons
   sonnestelsel: Jupiter, Saturnus, Uranus en Neptunus. Uranus en Neptunus
   mag ook as 'n aparte subklas van "ysreuse" beskou word, aangesien hulle
   hoofsaaklik uit ys, rots en die gasvorms van water, ammoniak en metaan
   bestaan, anders as die "tradisionele" gasreuse Jupiter en Saturnus.
   Hulle deel egter almal een belangrike eienskap - die ontbreking aan 'n
   soliede oppervlakte. 'n Belangrike verskil is dat Uranus en Neptunus se
   verhouding van waterstof en helium laer is, as gevolg van hulle groter
   afstand van die son.

   Gasreuse het moontlik 'n rotsagtige of metaalagtige kern, daar word
   inderdaad geglo dat so 'n kern noodsaaklik is vir die vorming van 'n
   gasreus, alhoewel die oorgrote meerderheid van sy massa in die vorm van
   waterstofgas en heliumgas is, met spore van water, metaan, ammoniak en
   ander waterstofsamestellings. (Alhoewel hierdie elemente en
   samestelling vir ons op die aarde in gasvorms bekend voorkom, word daar
   geglo dat hulle as gevolg van drukking in vloeistofvorm of selfs
   soliede vorm diep in die gasreus se atmosfeer sal voorkom.)

   Anders as rotsagtige planete, wat 'n duidelike verskil tussen hulle
   atmosfeer en oppervlak het, het gasreuse nie 'n duidelik-onderskeibare
   oppervlak nie: hulle atmosfere word eenvoudige geleidelik digter nader
   aan die kern, met moontlike vloeistof of vloeistofagtige toestande
   tussen in. Mens kan nie op hierdie planete "land" nie, nie in die
   normale sin van die woord nie. Dus verwys terme soos diameter,
   oppervlak area, volume, oppervlak temperatuur en oppervlakdigtheid
   gewoonlik na die buitenste laag van die planeet wat vanuit die ruimte
   waargeneem kan word.
   Kategorie: Hemelliggame

