Geelkoors


   Geelkoors is 'n ongeneeslike virusinfeksie wat aanleiding gee tot hoë
   koors, geelsug en, in ernstige gevalle, bloeding uit die slymvliese en
   "swart braking". Toe die virus vir die eerste keer vanaf slaweskepe
   deur hawens in Europa en Amerika begin versprei het, het dit
   verwoestende epidemies met 'n hoë sterftesyfer veroorsaak.

   Inhoud

        * 1 Agtergrond en geskiedenis
        * 2 Entstof
        * 3 Geelkoors in Suid-Afrika
        * 4 Simptome

[wysig] Agtergrond en geskiedenis

   Daar is aanvanklik geglo dat geelkoors uitsluitlik 'n menslike siekte
   is, maar navorsers het getoon dat dit ook ape en ander diere infekteer.
   Trouens, daar is aanduidings dat ape in Afrika en in die tropiese woude
   op die Amerikaanse vasteland die primêre bron is van die infeksie, wat
   deur muskiete na die mens oorgedra word. Wanneer iemand wat in die
   trope geïnfekteer is, na 'n bewoonde gebied beweeg, kan hy of sy gebyt
   word deur die meer huishoudelike muskiet, Aëdes aegypti, wat in
   bewoonde gebiede aangetref word. Die muskiet dra dan die infeksie oor
   na die volgende persoon wat gebyt word. Aëdes aegypti is die
   belangrikste draers van die geelkoorsvirus wat mense infekteer.
   Geelkoors was een van die mees gevreesde siektes onder die vroeë
   ontdekkingsreisigers in Afrika en die Suid-Amerikaanse trope. Niemand
   het geweet wat die siekte veroorsaak of hoe om dit te hanteer nie. Die
   eerste persoon wat vermoed het dat dit deur muskiete oorgedra word, was
   dr Carlos Finlay, 'n Kubaanse geneesheer met 'n praktyk in Havana. Op
   daardie tydstip het geelkoors jaarliks duisende lewens in Kuba geëis.
   In Julie 1900 het vier Amerikaanse weermagdokters, Walter Reed, James
   Carroll, Jesse Lazear en Aristides Agramonte, dr Finlay besoek en hy
   het hulle van sy muskiet-teorie vertel. Die Amerikaners het onmiddellik
   in die siekte belang gestel, en toe hulle vertrek, het Finlay vir hulle
   'n klomp muskieteiers gegee vir navorsing. Hulle het binne drie maande
   bevind dat Finlay reg was. Nadat hy deur een van sy eie muskiete gebyt
   is, het James Carroll ernstig siek geword aan geelkoors, en Jesse
   Lazear, wat deur 'n muskiet gebyt is terwyl hy onder pasiënte gewerk
   het, het gesterf. Toe daar vasgestel is dat Aëdes aegypti
   verantwoordelik is vir die oordra van geelkoors, het die Kubaanse
   departement van openbare gesondheid besluit om al die muskiete op die
   eiland uit te roei. 'n Studie van die insek se lewensgewoontes het aan
   die lig gebring dat die Aëdes aegypti 'n huismuskiet is en die wyfies
   hul eiers byna uitsluitlik in water naby huise lê. 'n Wet is in Kuba
   afgekondig waarvolgens mense verbied is om enige staande water naby hul
   huise toe te laat. Hierdie optrede, tesame met die gebruik van
   insekdoders om die muskiete uit te roei, het 'n einde gemaak aan
   geelkoors in Kuba. Soos ander insekoordraagbare siektes, is geelkoors
   ook jare lank met soortgelyke metodes onder beheer gehou en het dit
   wêreldwyd 'n seldsame siekte geword. Omdat die siekte egter in tropiese
   gebiede in stand gehou word deur ape en dan uit die woudhabitat na
   bewoonde gebiede versprei deur muskiete, het die siekte herleef. Vandag
   word nuwe gevalle van geelkoors gereeld in Afrika en in die trope
   aangemeld. In 1992/93 was daar vir die eerste keer in die geskiedenis
   'n uitbraak van geelkoors in Kenia (kyk die artikel "Nuwe epidemies van
   ou siektes" in die afdeling Gesondheid). Oor die afgelope twintig jaar
   is die meeste bewoonde gebiede in die tropiese dele van die Amerikaanse
   vasteland weer met die geelkoorsdraende Aëdes aegypti geïnfesteer, en
   het mense in talle stedelike sentra in lande soos Brasilië, Colombia en
   Peru die siekte opgedoen. Twee pasiënte wat nie teen geelkoors ingeënt
   was nie, het die siekte ook na die VSA en Switserland geneem. Intussen
   neem die tempo toe waarteen die siekte uit die reënwoude na stedelike
   gebiede versprei en vrees wêreldgesondheidsowerhede dat epidemies weer
   in die afsienbare toekoms kan uitbreek - veral omdat die meeste lande
   nie doeltreffende waarnemingstelsels het waarvolgens die siekte vroeg
   opgespoor en onder beheer gebring kan word nie. Daar is geen
   behandeling of geneesmiddel vir geelkoors nie, slegs voorkoming deur
   inenting. In sommige gevalle herstel pasiënte spontaan van die siekte,
   hoewel hy of sy nog 'n ruk lank aan geelsug kan ly. 'n Pasiënt wat van
   geelkoors herstel, is daarna immuun teen die siekte en sal nie weer 'n
   aanval kry nie.

[wysig] Entstof

   In 1939 het die Suid-Afrikaanse geneesheer en navorser Max Theiler in
   samewerking met Hugh Smith egter 'n entstof ontwikkel wat immuniteit
   teen die siekte verleen. Theiler het die Nobel-prys vir sy werk
   ontvang. Die entstof, wat in die laboratoriums van die
   Rockefeller-stigting ontwikkel is, is een van die veiligste en
   doeltreffendste entstowwe wat tot dusver ontwikkel is. Dit verleen
   volle beskerming teen geelkoors in meer as 90 persent van mense wat
   ingeënt word. Die grootskaalse gebruik van die entstof het bygedra tot
   die doeltreffende beheer van die siekte in groot dele van die wêreld en
   dit het die vrees vir geelkoors grootliks besweer.

[wysig] Geelkoors in Suid-Afrika

   Suid-Afrika is geelkoorsvry, maar koorsmuskiete word in die land
   aangetref, veral in die subtropiese kusgordel van KwaZulu-Natal. Die
   Departement Gesondheid het streng voorkomende maatreëls ingestel om te
   verhoed dat die siekte die land binnekom. Alle besoekers uit gebiede
   waar geelkoors endemies is, moet kan bewys dat hulle ingeënt is teen
   die siekte, en alle vliegtuie en skepe uit sulke gebiede moet volgens
   wet met insekdoders bespuit word om te verseker dat geen koorsmuskiete
   die land binnekom nie. Gesondheidsowerhede in geelkoors-endemiese lande
   word ook volgens 'n internasionale ooreenkoms verplig om hul lughawens
   te vrywaar teen geelkoorsmuskiete.

[wysig] Simptome

   Die eerste simptome van geelkoors verskyn binne 'n week nadat 'n
   pasiënt met die virus besmet is. Dit begin met hoë koors, hoofpyn en
   rugpyn en gedurende die eerste fase ontwikkel pasiënte ook naarheid en
   braking. Hierdie simptome verdwyn mettertyd en die pasiënt se koors
   daal, net om vier, vyf dae later weer te begin styg. Die tweede fase
   van die siekte word gekenmerk deur geelsug, bloeiende slymvliese en
   braking van bloed, wat vroeër as "swart braking" beskryf is. Dit gaan
   ook gepaard met vettige aftakeling van die hart, lewer en niere. Die
   naam geelkoors verwys na die geel voorkoms van geelkoorspasiënte se vel
   as gevolg van die opbou van galpigment in die vel wanneer die virus die
   lewerselle vernietig. Pasiënte met ernstige geelkoors sterf gewoonlik
   binne 'n week tot tien dae na die eerste simptome verskyn het.
   Kategorie: Siektes

