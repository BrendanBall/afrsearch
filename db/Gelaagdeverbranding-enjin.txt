Gelaagdeverbranding-enjin


   Die gelaagdeverbranding-enjin (Engels - Stratified Charge Injection) is
   'n soort binnebrandenjin met 'n brandstofsiklus soortgelyk aan die van
   die Dieselsiklus maar wat met gewone petrol werk. Die naam verwys na
   die gelaagdheid van die lug-brandstofmengsel oftewel die lading in die
   silinder.

   In tradisionele Otto-siklus-enjins word die brandstof en lug buite die
   silinder gemeng en in die silinder ingetrek tydens die inlaatslag. Die
   lug-brandstof verhouding word baie na aan stoigiometrie, wat
   gedefinieer word as die presiese hoeveelheid lug wat nodig is om
   volledige verbranding van die brandstof te verseker, beheer. Die
   mengsel word maklik ontsteek en brand gladweg.

   Die probleem met hierdie ontwerp is dat nadat die verbrandingsproses
   voltooi is, die resulterende mengsel noemenswaardige hoeveelhede vrye
   suurstof- en stikstof-atome bevat, wat deur die hitte uit die lug
   vrygestel word. Hierdie atome reageer geredelik met mekaar wat die
   vorming van NO[x], 'n besoedelende chemikalieë, tot gevolg het. Tans
   word hierdie probleem oorkom deur die gebruik van 'n katalitiese
   omsetter in die uitlaatstelsel, waar die NO[x] weer omgeskakel word na
   O[2] en N[2].

   Dieselenjins het ook 'n probleem hier. Die branstof word direk in die
   hoogs saamgeperste lug ingespuit en kry nie voldoende geleentheid om
   deeglik te meng nie. Die onvolledige verbranding as gevolg van die swak
   vermenging lei tot die vorming van besoedelende bestanddele in die
   uitlaatstelsel, veral roetpartikels.

   Die gelaagde verbranding ontwerp poog om hierdie probleme van beide
   ontwerpe aan te spreek. Dit gebruik 'n direkte
   brandstofinspuitingstelsel waar die brandstofinspuiters so opgestel
   word dat die brandstof slegs in een gebied van die silinder ingespuit
   word, dikwels 'n klein subsilinder bo-aan die hoofsilinder. Dit het 'n
   baie ryk mengsel in daardie gebied tot gevolg wat maklik ontsteek en
   gladweg brand. Soos die verbranding vorder kom dit 'n gebied teë waar
   die mengsel baie arm is (soms slegs lug) waar dit dan vinnig verkoel
   word en die skadelike NO[x] nie kans kry om te vorm nie. Die oortollige
   suurstof in die arm mengsel reageer ook met die CO om CO[2] te vorm wat
   minder skadelik is. Die baie skoner ontbranding maak dit moontlik om
   katalitiese omsetters te elimineer asook om die enjin met 'n armer
   mengsel te laat werk met die gevolglike laer brandstofverbruik wat dit
   meebring.

   Die uitleg van so 'n enjin is nie baie maklik nie en jarelange
   navorsing en ontwikkeling was nodig om dit suksesvol uit te voer.
   Vandag begin egter verskeie motorvoertuie met hierdie tegnologie op die
   mark verskyn. Die hoofsaaklike “verkoopsvoordeel” van hierdie motors is
   dat hulle meer brandstofdoeltreffend is (tussen 15 tot 20%) as die
   tradisionele ontwerpe.
   Kategorie: Voertuigtegnologie

