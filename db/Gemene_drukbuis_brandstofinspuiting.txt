Gemene drukbuis brandstofinspuiting


   Gemene drukbuis direkte brandstofinspuiting is 'n moderne weergawe van
   'n direkte inspuitstelsel vir dieselenjins. Dit bestaan uit 'n hoëdruk
   (1000+ bar) drukbuis wat indiwiduele solenoïedaangedrewe kleppe voer
   eerder as 'n laedruk brandstofpomp wat 'n spuitstuk voer of 'n hoëdruk
   brandstofvoerlyn met meganiese kleppe wat deur nokke op 'n nokas beheer
   word. Derde generasie gemene drukbuis dieselenjins het deesdae
   piëso-elektriese inspuiters wat selfs meer akkuraat is met
   brandstofdrukke so hoog as 180 MPa / 1800 bar.

   Inhoud

        * 1 Geskiedenis
        * 2 Gemene drukbuistegnologie vandag
        * 3 Werking
        * 4 Sien ook
        * 5 Eksterne skakels

[wysig] Geskiedenis

   Die prototipe gemene drukbuisstelsel is in die laat 1960's deur Robert
   Huber van Switserland ontwikkel. Daarna het Ganser van die Switserse
   Federale Instituut van Tegnologie die tegnologie verder ontwikkel. In
   die middel negentigs het Dr. Shohei Itoh en Masahiko Miyaki van Denso
   Corporation, 'n Japannese vervaardiger van motoronderdele, die gemene
   drukbuisstelsel vir swaarvoertuie ontwikkel en uiteindelik aangepas vir
   hul eerste praktiese toepassing naamlik die ECD-U2 gemene
   drukbuisstelsel, wat op die Hino Raising Ranger trok geïnstalleer is en
   in 1995 verkoop is.

   Die moderne elektronies beheerde gemene drukbuisstelsel werk op
   dieselfde beginsel maar word beheer deur 'n elektroniese beheereenheid
   wat die inspuiter elektronies, eerder as meganies, oopmaak. Hierdie
   stelsel het baie prototipe toetse ondergaan in die 1990's in
   samewerking met Magneti Marelli, Centro Ricerche Fiat en Elasis. Na
   verdere navorsing en ontwikkeling deur die Fiat-motorgroep is die
   ontwerp deur die Duitse maatskappy Robert Bosch GmbH gekoop en het
   hulle die verdere ontwikkeling om dit geskik te maak vir massaproduksie
   voltooi. In 1997 het hulle die gebruik daarvan na passasiersmotor
   uitgebrei. Die eerste passasiersmotor om die gemene drukbuis-stelsel te
   gebruik was die 1997 Alfa Romeo 156 met sy 1.9 JTD-enjin en later in
   daardie selfde jaar in die Mercedes-Benz E 320 CDI.

   Gemene drukbuisenjins is ook gebruik in seevaartuie en lokomotiewe vir
   'n geruime tyd. Die Cooper-Bessemer GN-8 (circa 1942) is 'n voorbeeld
   van 'n hidroulies beheerde gemene drukbuis-dieselenjin.

[wysig] Gemene drukbuistegnologie vandag

   Hoë-druk pomp van die Siemens VDO brandstofinspuitstelsel
   Hoë-druk pomp van die Siemens VDO brandstofinspuitstelsel

   Vandag se gemene drukbuis brandstofinspuitstelsels het 'n omwenteling
   in dieselenjin-tegnologie meegebring. Robert Bosch GmbH, DENSO
   Corporation, Siemens VDO en Delphi Automotive Systems is vandag van die
   groot verskaffers van gemene drukbuis-stelsels. Die verskillende
   motorvervaardigers gebruik verskillende benamings vir hulle enjins met
   gemene drukbuisstelsels.

   'n Paar voorbeelde is:
     * BMW se D-enjins
     * Daimler se CDI enjins
     * Fiat se JTD enjins (ook soms MultiJet, JTDm of Ecotec CDTi genoem)
     * Honda se i-CTDi
     * Hyundai se CRDi

[wysig] Werking

   Solenoïede of piëso-elektriese kleppe maak dit moontlik om fyn
   elektroniese beheer oor die hoeveelheid en tyd waarteen brandstof
   ingespuit word uit te oefen en die hoër druk wat die gemene
   drukbuistegnologie moontlik gemaak het, het fyner verdeling van die
   brandstof moontlik gemaak. Ten einde enjingeraas te verminder kan die
   enjin se elektroniese beheereenheid 'n klein hoeveelheid diesel inspuit
   net voor die hoof inspuiting om sodoende die plofbaarheid en vibrasies
   te verminder. Hierdie voorafinspuitings kan ook gebruik word om die
   tydsberekening van inspuiting en hoeveelheid brandstof te optimiseer
   vir koue aansit toestande. Sommige gevorderde gemene drukbuis-stelsels
   kan soveel as vyf inspuitings per slag uitvoer.

   Gemene drukbuisenjins vereis nie 'n verwarmingsperiode nie en het ook
   laer uitlaatgaskonsentrasies tot gevolg vergeleke met ouer
   dieselenjins.

   In ouer dieselenjins is 'n verdeeltipe inspuitpomp gebruik wat deur die
   enjin beheer is om sarsies brandstof na die inspuiters te stuur waar
   basiese eenvoudige spuitstukke was wat die diesel in die enjin se
   verbrandingskamer ingespuit het. Aangesien die brandstof by 'n lae druk
   is, was die beheer oor die brandstoflewering nie baie presies nie en
   was die sproei relatief grof gewees en was die verbrandingsproses
   ondoeltreffend.

   In gemene drukbuisstelsels word daar met die verdelende inspuitpomp
   weggedoen. In plaas daarvan word 'n uiters hoë-druk pomp gebruik om die
   brandstof teen 'n hoë druk van 200 MPa in 'n reservoir (die gemene
   drukbuis) in te pomp. Die buis vertak dan na rekenaarbeheerde
   inspuiterkleppe wat 'n presies gemasjineerde sproeikop en suier bevat
   en deur 'n solenoïede aangedryf word. Dié kleppe eerder as die pomp
   word gebruik om die presiese oomblik te beheer wanneer die brandstof in
   die silinder ingespuit word en maak dit ook moontlik om die druk
   waarteen die brandstof ingespuit word verder te verhoog. Die gevolg is
   dat die ingespuite brandstof maklik geatomiseer word en skoon brand wat
   daartoe lei dat die uitlaatgasse skoner is en die werkverrigting
   verhoog word.

   Die meeste Europese vervaardigers het gemene drukbuisdiesels in hul
   modelreekse. Sommige Japannese vervaardigers, soos Isuzu, Toyota,
   Nissan en meer onlangs ook Honda het ook gemene drukbuisenjins
   ontwikkel. Sommige Indiese maatskappye het ook hierdie tegnologie
   suksesvol geïmplementeer, onder andere Mahindra & Mahindra en Tata
   Motors.

[wysig] Sien ook

     * Dieselenjin
     * FSI

[wysig] Eksterne skakels

     * Common rail 101 - Artikel by die dieseltechnologyforum.org webwerf
     * 'n Animasie wat die werking van die gemene drukbuis inspuiter
       verduidelik
     * Video oor die Gemene drukbuis inspuiter op die Sprinter 311 CDI
       (Portugees)


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Voertuigtegnologie

