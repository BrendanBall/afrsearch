Genghis Khan


   Genghis Khan
   Genghis Khan

   Genghis Khan (Mongools: Чингис Хаан) (c. 1162 – 18 Augustus 1227) was
   'n Mongoolse politieke en militêre leier of Khan ("heerser") en is
   bekend daarvoor dat hy die Mongoolse stamme verenig het en die
   Mongoolse Ryk gestig het. Die Mongoolse Ryk het van 1206 tot 1368
   geduur en was die grootste gesamentlike, aangrensende ryk in die
   wêreldgeskiedenis.

   Genghis is gebore as Temujin (1162 - 1227 ) en was op dertien reeds die
   leier van 'n Mongoolse stam as opvolger van sy vader. Sy vader,
   Yisugei, is vergiftig deur die Tartarstam toe Temujin maar nege jaar
   oud was. Mongolië, in Middel-Asië, het met sy geboorte uit sowat dertig
   verskillende stamme bestaan. Die Mongole was ongeletterd, verspreid en
   het op godsdienstige gebied Sjamanisme ondersteun. Hy het eers deur
   alliansies en later deur baie gevegte die Mongole verenig tot 'n volk.
   Deur sy oorlogmagte aan te vul met die wat hy verower het, het hy sy
   magsgebied voortdurend vergroot. In 1202 het hy hom teenoor die die
   Tartare, wat sy pa vermoor het, gewreek deur hulle totaal te vernietig.
   Temujin word in 1206 op 'n ouderdom van ongeveer 40, by 'n groot
   kuriltai (byeenkoms) benoem tot Genghis Khan, wat "Sterk regeerder" of
   "Universele regeerder" beteken. Hy is die veroweraar wat die grootste
   oppervlak ooit op 'n kontinent oorheers het. Teen sy dood was sy ryk
   van 12,5 miljoen vierkante kilometer omtrent dubbel so groot as die
   gebied wat in die 4de eeu v.C. deur Alexander die Grote verower is. Sy
   ryk is nog verder uitgebrei deur sy opvolgers tot 'n area wat omtrent
   vier keer so groot is as dié van Alexander en strek uiteindelik van
   Sjina se kus aan die Stille Oseaan tot Sentraal-Europa. Weens sy
   grootte word dit vinnig onregeerbaar en verbreek ook as gevolg van
   godsdienstige fanatisisme.

   Genghis Khan het sy oorwinnings te danke gehad aan drie faktore:
     * Gevorderde beweeglikheid, wat veral bereik is deur gemakliker
       gevegsdrag en uitnemende ruiterskap.
     * 'n Voortreflike strategiese aanslag wat gekenmerk is deur
       dissipline, uithouvermoë en gekoördineerde gevegstegnieke. Genghis
       Khan het die eerste suksesvolle winterinval geloods teen Rusland
       weens die mobiliteit van sy ruiterwag op die gevriesde riviere.
     * Die genadelose inboeseming van vrees by sy vyande. Die Mongole het
       byvoorbeeld pyle ontwerp wat fluit as hulle afgevuur word. Die
       Mongole was ook meesterlik wanneer dit gekom het by die besetting
       van stede en die gebruik van reusagtige slingers. Hulle het self
       dooie menslike liggame met die slingers na hul vyande geskiet.

[wysig] Eksterne skakels

     * Genghis Khan and the Mongols

   Kategorie: Mongoolse politici

