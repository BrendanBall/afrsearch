Gent


   Die belfort (wagtoring) van Gent
   Die belfort (wagtoring) van Gent

   Gent (Frans: Gand) is die ou hoofstad van die graafskap Vlaandere
   (België) en geboorteplek van keiser Karel V wat ook hier opgegroei het.
   Vandag is Gent met sy 230 000 inwoners (2005) die hoofstad van die
   provinsie Oos-Vlaandere en op twee na die grootste hawe van België. Die
   Universiteit van Gent het sowat 28 000 studente.

[wysig] Geskiedenis

   Die stad Gent groei rondom twee kloosters wat in 630 n.C. gestig word.
   Die vroegste dokumente waarin die stad vermeld word dateer uit die 8ste
   eeu. Nadat die stad in die 9de eeu deur Normandiese aanvallers verwoes
   is, begin die Grawe van Vlaandere, wat hier en in Brugge woon, met die
   versterking van Gent. Die groeiende wol- en lakennywerhede begin met
   die verwerking van ingevoerde Engelse wol, en maak van Gent een van die
   grootste en welvarendste stede noord van die Alpe. Die nuwe kasteel wat
   in 1180 op die rots 's Gravensteen verrys, weerspieël die mag van die
   destydse Grawe. Die burgerlike grondwet van die stad verseker dat die
   pateristiese Raad van 39 die gesag oor alle stedelike aangeleenthede
   het.

[wysig] Besienswaardighede en vermaak

   's Gravensteen
   's Gravensteen

   Die hawe met sy nywerheidsgebied strek in die noorde tot by die
   Nederlandse grens; die ou stadsentrum met sy middeleeuse 's Gravensteen
   (kasteel van die grawe van Vlaandere) en talle historiese geboue vorm
   'n skerp kontras teen die nuwe voorstad. Saans word die geboue tot
   middernag feestelik verlig. Drie abdye, die Sint-Baafskatedraal, die
   Sint-Niklaaskerk, die Gildehuizen aan die Graslei en 'n aantal museums
   lok besoekers, wat meer as een dag nodig het om 'n indruk van die
   pragtige argitektuur te kry.

   In die laatsomer vind die bekende Festival van Vlaanderen plaas; die
   toeris kan konserte van internasionale gehalte in die middeleeuse
   omgewing van katedrale, abdye, die raadsaal en ander geboue geniet.

[wysig] Kookkuns

   Gent se bydraes tot die voortreflike Belgiese kookkuns is onder meer
   die Waterzooi van Gent ('n hoendergereg met groente), die Hutsepot
   (Frans Hochepot Gantois, 'n bredie met allerlei soorte vleis en
   groentes) en die Gentse Mokken (ronde koekies wat met meelblom en
   stroop gebak word).
   Kategorie: Stede in Vlaandere

