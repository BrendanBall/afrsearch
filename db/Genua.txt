Genua


                                           Genua
                                                Kaart                Wapen

                                                                      Vlag

                                                 Land               Italië
                                                Gewes              Ligurië
                                            Provinsie           Genua (GE)
                                           Koördinate 44° 24' N, 08° 55' O
                                             Stigting      Antieke oudheid
                                           Oppervlak:
                                             - Totaal            243 vk km
                                    Hoogte bo seevlak                 20 m
                                           Bevolking:
                                      - Totaal (2006)              614 141
                                 - Bevolkingsdigtheid          2 527/vk km
                                              Tydsone         UTC +1 (MET)
                                              Klimaat
                                               - Tipe Gematigde seeklimaat
                   - Gemiddelde jaarlikse temperatuur              15,6 °C
                          - Gem. temp. Januarie/Julie        8,0 / 23,9 °C
                      - Gemiddelde jaarlikse neerslae              1072 mm
                                         Burgemeester       Marta Vincenzi
                                    Amptelike Webwerf            genova.it

   Genua (Italiaans: Genova) is 'n belangrike hawestad in Noord-Italië,
   hoofstad van die historiese landskap en administratiewe gebied Ligurië
   en van die huidige provinsie Genua, met sowat 614 000 inwoners. Die
   agglomerasie van Genua het sowat 800 000 inwoners (2007). Die stad is
   die setel van 'n aartsbiskop en 'n universiteit met sowat 40 000
   studente. Die ou stadskern behoort tot die grootstes in Europa, en die
   stad spog met talle historiese paleise in 'n verskeidenheid boustyle.

   Naas die hawe is die skeepsbou en die yster-, staal-, papier-,
   tekstiel- en chemiese nywerheid die ekonomiese basis van die stad. Ook
   voedselverwerking en handel lewer 'n groot bydrae tot Genua se
   ekonomie.

[wysig] Geskiedenis

   As 'n visserdorpie bestaan Genua reeds in die 5de eeu v.C. onder die
   antieke naam Xenova. Die eerste verwysing na die stad Genua dateer uit
   die jaar 218 v.C.. Genua ontwikkel in die antieke tydperk tot die
   belangrikste hawestad in Ligurië en hanteer veral invoere soos
   speserye, Oosterse tapyte, sy en Afrikaanse edelmetale.
   Die Piazza de Ferrari
   Die Piazza de Ferrari

   Genua ontwikkel tydens die 10de eeu tot 'n onafhanklike stadrepubliek
   en eersterangse see- en handelsmag, wat ook groot dele van sy agterland
   oorheers. In 934 verwoes die Arabiese Sarasene die stad, tog verslaan
   Genua in 1016 saam met die stad Pisa die Sarasene in 'n seegeveg.

   Genua verdank 'n groot deel van sy politieke en ekonomiese mag net soos
   Pisa aan die tydperk van die kruistogte. Albei stede se vlote neem aan
   die Eerste Kruistog deel en voorsien die kruisvaarderleërs tydens die
   beleg van Jerusalem in 1099 met voorrade. In 1105 word aan Genua die
   reg toegestaan om in die hawestad Akko 'n handelspos op te rig, wat van
   die meeste doeanes vrygestel word.

   Danksy die monopolie in die handel met die oosterse gebiede van die
   Middellandse See verwerf Genua rykdom en politieke mag. As die hoofstad
   van 'n aansienlike koloniale ryk groei Genua tydens die 12de eeu vinnig
   tot meer as 100 000 inwoners. Na 'n honderdjarige oorlog word ook Pisa
   as Genua se belangrikste mededinger uit die weg geruim. Pisa verloor
   tot by die einde van die 13de eeu 'n aansienlike deel van sy
   magsgebied, insluitende Korsika, Elba en Sardinië.

   Genua word die magtigste staat in die westelike deel van die
   Middellandse See en win die Griekse keiser van Byzantium as 'n
   bondgenoot vir sy magsuitbreiding in die oostelike deel. Sedert 1256 is
   Venesië en Genua felle teenstanders. 1261 werp Genua in ruiling vir
   handelsvoorregte in Konstantinopel die Latynse Keiserryk omver, 'n
   bondgenoot van sy mededinger Venesië. Genua slaag vervolgens daarin om
   Venesië as vernaamste Europese handelsmag in die oostelike seegebied af
   te los.
   'n Monument vereer die bekendste boorling van die stad, Christophorus
   Columbus
   'n Monument vereer die bekendste boorling van die stad, Christophorus
   Columbus

   'n Aantal Griekse eilande soos Rhodos en Samos word vorstedomme onder
   die heerskappy van Genuese adellikes, en die stad stig winsgewende
   kolonies langs die kus van die Swart See, onder meer op die
   Krim-skiereiland.

   Die binnelandse magstryd tussen keiser- en pousgesinde Ghibelline en
   Guelfe, aristokratiese en demokratiese politieke vleuels en die
   leidende adellike gesinne, soos die Doria, Fieschi en Grimaldi, verswak
   die Genuese magsposisie op die internasionale toneel.

   Na 'n wysiging van sy grondwet word Genua vanaf 1339 deur doges regeer,
   die heersertitel word erflik. Na 1353 kom Genua onder die invloed van
   afwisselend Frankryk en die Italiaanse stad Milaan.

   Die stryd teen Venesië eindig met Genua se neerlaag in die jaar 1381.
   Die Genuese vloot word naby Chioggia vernietig. Ook op ekonomiese
   gebied ervaar Genua teenspoed; die Turke begin geleidelik die handel
   met die Levant oorneem. Na die Turkse verowering van Konstantinopel
   raak Genua sy besittings in die ooste volledig kwyt.

   Genua is een van die sentrums van die vroeë kapitalisme en beskik oor
   hoogs ontwikkelde banke en handelsmaatskappye. Om die ekonomiese verval
   te keer, probeer Genua nuwe handelsroetes te ontwikkel. Na die
   ontdekking van Amerika begin die ekonomiese swaartepunt egter van die
   Middellandse See en sy handelsmonopolies wegbeweeg. Genua se posisie
   verswak dus verder.

   Frankryk word Venesië se opvolger as grootste buitelandse bedreiging en
   begin Genua feitlik oorheers. In 1529 word die Franse maghebbers deur
   Andrea Doria verdryf, sameswerings lei egter weer tot politieke
   instabiliteit. Frankryk trek voordeel uit die onluste. 1684 word Genua
   deur Franse oorlogskepe onder vuur geneem. In 1768 moet Genua die
   eiland Korsika aan Frankryk verkoop. 1797 stig Napoléon I Bonaparte die
   Liguriese Republiek, 'n satellietstaat van Frankryk. 1805 word Genua by
   die Franse keiserryk, tien jaar later by Piemont-Sardinië ingelyf.

   Tydens die 19de en 20ste eeu beleef Genua 'n ekonomiese opbloei en
   ontwikkel tot 'n moderne hawestad, wat die nywerhede van die Po-vlakte
   rondom Milaan en Turyn met die wêreld verbind. Genua se hawe is een van
   die belangrikste aan die Middellandse See en die die derde grootste
   houerhawe na Algeciras in Spanje en die Italiaanse Gioia Tauro in
   Kalabrië.

   Die ekonomiese konferensie van 1922 is die eerste internasionale
   byeenkoms na die Eerste Wêreldoorlog, waaraan Duitsland weer mag
   deelneem. Ondanks Frankryk se bedenking geniet die Duitse delegasie die
   gelyke regte. As gevolg van die konferensie sluit Duitsland en die
   Sowjetunie, wat destyds op internasionale vlak nog geïsoleer bly, die
   ooreenkoms van Rapallo.

[wysig] Besienswaardighede

   Voormalige magasyne in die Porto Antico
   Voormalige magasyne in die Porto Antico
     * Ter geleentheid van die Kolumbus-jaar 1992 is die ou hawe (Porto
       Antico) deur die bekende argitek Renzo Piano, 'n boorling van
       Genua, herontwerp en vergroot. Die hawe is nou in staat om selfs
       groot oseaan- en kruisvaartskepe te hanteer. Die hawebuurt met 'n
       oppervlakte van 225 hektaar bied werkgeleenthede vir sowat 40 000
       mense. Ou katoenmagasyne is herskep tot restourante, winkels en
       museums. Daarnaas lok die grootste akwarium in Europa besoekers.
     * Die Via Garibaldi (vroeër Strada Nuova) bekoor met sy talle
       historiese paleise soos die Palazzo Tursi, die Palazzo della
       Meridiana, die Palazzo Bianco en die Palazzo Rosso. Die twee
       laasgenoemde huisves nou museums.
     * Die Lanterna, 'n vuurtoring met 'n hoogte van 117 meter, is al eeue
       lank die bekendste baken van Genua.

   'n Panoramiese uitsig oor die stad en sy hawe
   'n Panoramiese uitsig oor die stad en sy hawe

   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Stede in Italië

