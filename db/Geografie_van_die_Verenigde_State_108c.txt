Geografie van die Verenigde State


   As die wêreld se derde grootste nasie (totale area), het die Verenigde
   State 'n baie wisselende landskap: gematigde woudland aan die ooskus,
   mangrovewoude in Florida, die Great Plains in die middel van die land,
   die Mississippi-Missouri rivierstelsel, die Rotsgebergte (Rocky
   Mountains) wes van die vlaktes, woestyne en gematigde kusgebiede wes
   van die Rotsgebergte en reënwoude in die noord-weste. Die vulkaniese
   eilande van Hawaii en die pool-gebiede van Alaska maak die geografiese
   diversiteit net nog groter.

   Inhoud

        * 1 Politieke geografie
        * 2 Fisiese geografie
             + 2.1 Die oostelike en die Golfkusgebiede
             + 2.2 Die Binnelandse Vlaktes en Hooglande
             + 2.3 Die Westelike Bergreekse, die Intermontane Streek en die
               Groot Bekken
             + 2.4 Die Pasifiese Kusgebiede
             + 2.5 Alaska en Hawaii

[wysig] Politieke geografie

   Die volgende kaart toon die ses amptelike sensusgebiede (Pasifiese
   Streek [Pacific], Bergstreek [Mountain], Midweste [Midwest], Suide
   [South], Noord-Oos [Northeast] en Afhanklike Gebiede [Territories]),
   vyftig deelstate en afhanklike gebiede van die Verenigde State:

   Deelstate
    1. Alabama
    2. Alaska
    3. Arizona
    4. Arkansas
    5. Kalifornië
    6. Colorado
    7. Connecticut
    8. Delaware
    9. Florida
   10. Georgia


   11. Hawaii
   12. Idaho
   13. Illinois
   14. Indiana
   15. Iowa
   16. Kansas
   17. Kentucky
   18. Louisiana
   19. Maine
   20. Maryland


   21. Massachusetts
   22. Michigan
   23. Minnesota
   24. Mississippi
   25. Missouri
   26. Montana
   27. Nebraska
   28. Nevada
   29. New Hampshire
   30. New Jersey


   31. Nieu-Meksiko
   32. New York
   33. Noord-Carolina
   34. Noord-Dakota
   35. Ohio
   36. Oklahoma
   37. Oregon
   38. Pennsylvanië
   39. Rhode Eiland
   40. Suid-Carolina


   41. Suid-Dakota
   42. Tennessee
   43. Texas
   44. Utah
   45. Vermont
   46. Virginië
   47. Washington
   48. Wes-Virginië
   49. Wisconsin
   50. Wyoming

   Afhanklike gebiede
   51. Amerikaans-Samoa
   52. Guam
   53. Noordelike Mariana-eilande
   54. Puerto Rico
   55. Amerikaanse Maagde-eilande

   Nie getoon nie
     * Distrik van Columbia

   Die vastelandse Verenigde State (sonder Alaska en Hawaii) word in
   geografiese opsig in 'n aantal streke verdeel:
     * die Nieu-Engeland-State met Maine, New Hampshire, Vermont,
       Massachusetts, Rhode Eiland en Connecticut;
     * die Middel-Atlantiese State met New York, New Jersey, Delaware,
       Maryland, Virginië, Wes-Virginië en Pennsylvanië;
     * die Suidoostelike State met Noord-Carolina, Suid-Carolina, Georgia,
       Arkansas, Tennessee, Kentucky, Florida, Alabama, Missisippi en
       Louisiana;
     * die Midwes-State met Ohio, Indiana, Illinois, Michigan, Wisconsin,
       Minnesota, Iowa en Missouri,
     * die Groot-Vlaktes-State met Noord-Dakota, Suid-Dakota, Kansas en
       Nebraska;
     * die Bergstate met Idaho, Montana, Colorado, Wyoming en Utah;
     * die Suidwestelike State met Oklahoma, Texas, Nieu-Meksiko en
       Arizona; en
     * die Verre-Weste-State met Washington, Oregon, Kalifornië en Nevada.

   Alaska is die grootste deelstaat ten opsigte van oppervlak, met
   1 700 578 km^2 (656 424 myl^2), terwyl Kalifornië die deelstaat met die
   grootste bevolking is. Die deelstaat met die kleinste oppervlak is
   Rhode Eiland met 4 003 kilometer^2 (1 545 myl^2), en die kleinste
   bevolking is Wyoming.

   Die deelstate Nevada, Arizona, Florida, Colorado, Utah, Georgia en
   Texas het in die laaste dekades die grootste relatiewe bevolkingsgroei
   getoon, terwyl die deelstate Kalifornië, Texas, Florida, Georgia,
   Arizona en Noord-Carolina die grootste absolute bevolkingsgroei ervaar
   het. Die bevolking van Wes-Virginië, Noord-Dakota en die Distrik van
   Columbia het afgeneem. Die grootste stede in die VSA is New York Stad,
   Los Angeles, Chicago, Houston en Philadelphia.

[wysig] Fisiese geografie

   Die Noord-Amerikaanse vasteland word volgens fisiese besonderhede in
   vier groot streke verdeel: Die Kanadese Skild met die Laurentiese
   Plato, die Appalaggestreek, die Binnelandse Vlaktes en die bergagtige
   Weste. Vir die gebied van die Verenigde State word hierdie streke
   verder verdeel in sewe fisiografiese streke: Die Vlaktes van die
   Atlantiese Kus en die Golf van Meksiko, die Appalaggiese Hooglande, die
   Binnelandse Vlaktes, die Binnelandse Hooglande, die Rotsgebergte, Die
   Intermontane Streek met die Groot Bekken en die Pasifiese Bergreekse.
   'n Verdere streek, die Laurentiese Plato, beslaan slegs 'n klein
   gedeelte van die VSA se oppervlak in die gebied van die Groot Mere.

   Die huidige terrein van die noordelike Verenigde State is deur gletsers
   gevorm, wat die noorde van die vasteland in die laaste Ystydperk bedek
   het. Die vroeëre suidelike kant van die yslaag word nog steeds deur 'n
   reeks eindmorenes gekenmerk, wat vanaf die eiland Long Island aan die
   Atlantiese ooskus in westelike rigting tot by die Rotsgebergte loop.
   Die gebiede noord van hierdie lyn is bedek met ou gletserafsettings. In
   die berggebiede van die noordweste en in Alaska het die berggletsers
   duidelike spore van erosie gelaat. Uitgestrekte gletsermere het groot
   gebiede in die weste bedek, waarvan die Groot Soutmeer in Utah net 'n
   oorblyfsel is.

[wysig] Die oostelike en die Golfkusgebiede

   'n Landsat-foto van Chesapeakebaai
   'n Landsat-foto van Chesapeakebaai

   Die kusvlaktes van die Atlantiese ooste en die Golf van Mexiko strek
   van Long Island tot by die Rio Grande aan die Texaans-Meksikaanse
   grens. Die kuslyn word deur talle eilande, riviermondings, baaie,
   sandtonge en strandmere oorheers. Eilande soos Long Island, Nantucket
   en Martha's Vineyard maak deel uit van die kusvlakte en is eers ná die
   Ystydperk as gevolg van die stygende seevlak tot eilande omskep. Die
   natuurlike hawens van die noordooste, soos New York- en Chesapeakebaai,
   het reeds in die koloniale tydperk die landing van setlaars en later
   seevervoer en handel met Europa vergemaklik. Suid van die groot kape
   van Noord-Carolina soos Kaap Fear, Kaap Hatteras en Kaap Lookout is
   groot natuurlike baaie en hawens skaars. Die kuslyn van die Golfgebied
   met sy strandmere word deur die uitgestrekte Mississippidelta oorheers.

   Wes van die Atlantiese kusvlakte verrys die heuwelagtige Piedmontstreek
   met sy talle watervalle as 'n soort oorgangsgebied tussen die kusstreek
   en die Appalagge-gebergte. Hierdie bergreeks was miljoene jare gelede
   nog 'n magtige gebergte, wat intussen deur erosie geslyp is. Die
   Appalagge loop vanuit die suidooste van Kanada in westelike rigting tot
   by die Golfkusvlaktes van Alabama. Slegs langs Nieu-Engeland se rotsige
   kuslyn strek die bergreeks plek-plek tot by die Atlantiese Oseaan. Die
   gebied van die Appalagge en die Adirondack-gebergte van New York maak
   in geologiese opsig deel uit van die Kanadese Skild en behels die
   grootste hooglande van die oostelike Verenigde State. Die hoogste
   bergspits in die ooste is Mount Mitchell in die Swart Berge (Black
   Mountains) van Noord-Carolina met 'n hoogte van 2 037 meter (6 684
   voet) bo seevlak.

[wysig] Die Binnelandse Vlaktes en Hooglande

   'n Ruimtefoto van die Mississippidelta
   'n Ruimtefoto van die Mississippidelta

   Die Binnelandse Vlaktes strek oor 'n lengte van sowat 1 600 kilometer
   (1 000 myl) van die Appalagge tot by die Rotsgebergte in die weste en
   van Kanada in die noorde tot by die kusvlaktes van die Golf van
   Meksiko. Hulle geologiese onderlaag van sedimentêre gesteentes verwys
   na die feit dat die vlaktes vroeër 'n groot binnelandse see was; die
   gesteentes se ryk olie- en gasvoorkomste het van die deelstate Texas en
   Oklahoma (en die Kanadese prairie-provinsies) die belangrikste
   olieprodusente in Noord-Amerika gemaak. Die gebied word deur die
   Mississippi-Missouri-rivierstelsel gedreineer - een van die grootstes
   ter wêreld.

   In geografiese opsig word die vlaktes in drie hoofstreke verdeel - die
   vrugbare sentrale vlaktes - wat tot die belangrikste landbougebied van
   die VSA ontwikkel het - met die Mississippivallei, die gebied van die
   Groot Mere en die Groot Vlaktes, 'n boomlose plato van uitgestrekte
   grasvelde, wat geleidelik van die laer vlaktes tot by die voorgebergtes
   van die Rotsgebergte verrys. In die randgebied van die Rotsgebergte
   bereik hierdie gebied reeds 'n hoogte van sowat 1 600 meter, en sy
   ekonomiese sentrum en hoofstad van die deelstaat Colorado, Denver, word
   weens sy ligging soms ook die Milehigh City genoem. Die Swart Berge of
   Black Hills in Suid-Dakota is die enigste hoër geleë gebied, wat
   midde-in die vlaktes verrys.

   Die Binnelandse Hooglande lê wes van die Mississippi tussen die
   Binnelandse Vlaktes en die kusvlaktes van die Golf van Meksiko en
   bestaan uit die Ozark-plato in die noorde en die Ouachita-berge in die
   ooste.

   Die Mississippi se dreineringsgebied strek oor sowat 3,3 miljoen
   vierkante kilometer, en met 'n lengte van meer as 4 000 kilometer
   behoort die rivier, wat deur die Indiane Missi Sepe of "Vader van die
   Waters" genoem is, tot die langstes ter wêreld. Die Missouririvier, wat
   in die Mississippi uitmond, bereik dieselfde lengte. Die Mississippi
   mond in 'n geweldige delta, wat jaarliks met meer as tagtig meter
   groei, en met talle syriviere, sogenaamde passes, in die Golf van
   Meksiko uit.

[wysig] Die Westelike Bergreekse, die Intermontane Streek en die Groot Bekken

   Die Rotsgebergte is 'n magtige bergreeks wes van die Groot Vlaktes, wat
   vanaf Kanada tot by die noordwestelike Verenigde State en verder tot by
   Nieu-Meksiko in die suide strek en met talle hoë bergspitse pronk,
   waarvan Mount Elbert met 4 399 meter (14 433 voet) die hoogste is. Die
   gebergte maak deel uit van die Sirkumpasifiese Berggordel, wat vanaf
   Asië oor die Aleoete-eilande dwarsdeur die weste van die Noord- en
   Suid-Amerikaanse vastelande tot by Antarktika loop. Die
   Noord-Amerikaanse waterskeiding loop langs die kruin van die
   Rotsgebergte; riviere oos van die bergreeks maak deel uit van die
   Mississippi-Missouri- en ander Atlantiese rivierstelsels, terwyl
   riviere wes van die Rotsgebergte in die Stille Oseaan uitmond.

   Die Rotsgebergte word onderverdeel in die Noordelike Rotsgebergte
   (Northern Rockies), die Sentrale Rotsgebergte (Middle Rockies), die
   Wyoming-Bekken en die Suidelike Rotsgebergte (Southern Rockies).
   Die Grand Canyon
   Die Grand Canyon

   Die Intermontane Streek, 'n droë gebied met platos, bekkens en kleiner
   bergreekse, lê tussen die Rotsgebergte en die westelike bergreekse. Die
   Columbia-plato in die noorde is deur vulkaniese lava gevorm, en die
   Columbiarivier, wat die gebied saam met sy takriviere dreineer, het
   diep canyons in die plato gesny. Die uitgestrekte Colorado-plato, wat
   deur die Coloradorivier en sy takriviere gedreineer word, pronk met die
   beroemde Grand Canyon, wat deur die rivierwater in die sedimentêre
   gesteente gesny is en as een van die grootste natuurwonders ter wêreld
   beskou word.

   Die gebied wes van die platos is feitlik 'n halfwoestyn en word deur
   bekkens en kleiner bergreekse gekenmerk. Hier lê ook die laagste punt
   van Noord-Amerika, die Death Valley ("Doodsvallei"), sowat 86 meter
   (282 voet) benede seevlak. Die Groot Bekken is die grootste van sy
   soort in die gebied, met die Humboldt as sy belangrikste rivier en 'n
   groot aantal soutmere, waaronder ook die Groot Soutmeer van die
   deelstaat Utah. Die riviere in hierdie bekken mond nie in die oseane
   uit nie, maar binnelands. Die Groot Soutmeer is net 'n oorblyfsel van
   'n magtige soetwatermeer uit die Ystydperk.

   Die Pasifiese Bergstelsel lê tussen die Intermontane Streek en die
   Stille Oseaan, met bergreekse, wat parallel met die kuslyn in
   noord-suidelike rigting loop en deur geologiese breuke en vulkanisme
   gevorm is. Die Kusgebergte met sy talle vulkaniese bergspitse strek van
   Suidwes-Kanada in suidelike rigting tot in Noord-Kalifornië, van waar
   die Sierra Nevada verder suidwaarts loop. Mount Whitney in die Sierra
   Nevada is die hoogste bergspits met 4 418 meter (14 495 voet).

[wysig] Die Pasifiese Kusgebiede

   Mount McKinley (Alaska)
   Mount McKinley (Alaska)

   Wes van die Kusgebergte en die Sierra Nevada lê 'n laer bergreeks, wat
   langs die Pasifiese kuslyn loop, en 'n aantal valleie sos die Sentrale
   Vallei van Kalifornië, Oregon se Willamettevallei en die vlaktes van
   die Puget Sound in die deelstaat Washington. Die Pasifiese kusvlaktes
   beslaan net 'n smal strook, en in baie plekke strek die bergreekse
   regstreeks tot by die see. Daar is min eilande of baaie en ander
   natuurlike hawens soos San Franciscobaai, Puget Sound of San Diegobaai
   langs die kuslyn.

[wysig] Alaska en Hawaii

   Alaska word gewoonlik in vier fisiografiese streke verdeel: die
   Arktiese Vlaktes in die noorde, die kusvlaktes van die Arktiese Oseaan,
   die Rotsgebergte met die Brooks Range-bergreeks as sy mees noordelike
   gedeelte, die gebied van die Sentrale Bekkens en Hooglande met die
   Yukonrivierbekken en die Pasifiese Gebergte, wat langs die suidelike
   kuslyn loop en die hoogste bergspits van Noord-Amerika behels, die
   Mount McKinley, wat 6 194 meter (20 320 voet) bo seevlak verrys.

   Die eilande langs die suidooskus van Alaska en die Aleoete-argipel maak
   deel uit van die Pasifiese Gebergte, wat hier gedeeltelik in die Stille
   Oseaan versink het. Vulkaniese werking en aardbewings is tipiese
   kenmerke van hierdie eilandgroepe. Die eilande self is net soos die
   Hawaiï-eilandgroep die bergspitse van vulkane, wat vanaf die Pasifiese
   seebodem verrys. Die Hawaiï-argipel se enigste aktiewe vulkane is Mauna
   Kea en Mauna Loa op die hoofeiland Hawaii.
   Kategorie: Geografie van die Verenigde State

