Geoktrooieerde rekenmeester


   Geoktrooieerde rekenmeester (SA) is die titel van 'n sekere klas lede
   van die Suid-Afrikaanse Instituut vir Geoktrooieerde Rekenmeesters
   (SAIGR). Dit is die hoogste professionele rekeningkundige kwalifikasie
   wat in Suid-Afrika behaal kan word en geregistreerde geoktrooieerde
   rekenmeesters mag die agtervoegsel GR(SA) by hulle titels gebruik.

   Geoktrooieerde rekenmeesters se opleiding sluit in rekeningkunde,
   ouditkunde, finansiële bestuur, belasting en handelsreg en hulle is
   gesogte werknemers in menige dissipline van die sake- en akademiese
   wêreld wat dikwels topsalarisse kan beding. As gevolg van die hoë
   standaard van opleiding is Suid-Afrikaanse geoktrooieerde rekenmeesters
   ook baie gesog in die buiteland. Navorsing deur die SAIGR in 2007 het
   onthul dat van die 2 227 direkteure van die top 200 maatskappye op die
   JSE Sekuriteitebeurs, 662 (ongeveer 30%) GR(SA)'s was. Van die top 50
   maatskappye se hoof- finansiële beamptes was 82% geoktrooieerde
   rekenmeesters en van die top 50 se hoof-uitvoerende beamptes was 22%
   GR's. Selfs onder die voorsitters van die top 50 was 18% geoktrooieerde
   rekenmeesters.^[1]

   Om by die SAIGR te registreer, moet 'n voornemende GR die volgende
   vermag:

     * 'n Sertifikaat in die Teorie van Rekeningkunde (STR) behaal. Sekere
       Suid-Afrikaanse universiteite is deur die SAIGR geakkrediteer om 'n
       STR uit te reik wanneer 'n spesifieke honneursgraad in
       rekeningkunde behaal word.

     * Beide dele van die SAIGR kwalifiserende eksamen slaag. Deel 2 kan
       slegs aangepak word indien die kandidaat reeds Deel 1 geslaag het
       en 18 maande se opleiding as geregistreerde leerlingrekenmeester
       voltooi het.

     * 'n Driejarige opleidingskontrak voltooi by 'n firma van
       geoktrooieerde rekenmeesters in openbare praktyk, of by 'n
       goedgekeurde maatskappy in die handel en nywerheid.

   Ingevolge die huidige maatskappywet moet alle openbare- en
   privaatmaatskappye jaarliks geoudit word. Slegs persone wat by die
   Openbare Rekenmeesters- en Ouditeursraad (OROR) geregistreer is kon
   ingevolge die Wet op Openbare Rekenmeesters en Ouditeurs 'n statutêre
   oudit verrig. Slegs persone wat as geoktrooieerde rekenmeesters (SA)
   geregistreer is, kan by die Openbare Rekenmeesters- en Ouditeursraad
   registreer.

   Die speelveld gaan na verwagting egter van 2007 af ingrypend verander.
   Persone sal dan ingevolge die nuwe Ouditprofessiewet, wat die Wet op
   Openbare Rekenmeesters en Ouditeurs vervang, die kwalifiserende eksamen
   van die nuwe Onafhanklike Reguleringsraad vir Ouditeure (ORO) moet
   slaag om die statutêre ouditfunksie te mag verrig. Die akkreditasie van
   instellings wat voldoen aan die toelatingsvereistes tot die
   kwalifiserende eksamen van die ORO gaan nie net tot die SAIGR beperk
   word nie.

[wysig] Eksterne skakels

     * Suid-Afrikaanse Instituut vir Geoktrooieerde Rekenmeesters (SAICA)
     * IRBA

[wysig] Verwysings

    1. ^ SAIGR tuisblad

   Kategorie: Ekonomie

