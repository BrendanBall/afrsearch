Geologie


   Geologie (vanuit Grieks γη- ("ge-","die aarde") en λογος ("logos",
   "woord","rede")) is die wetenskap en studie van die Aarde, sy
   samestelling, struktuur, fisiese eienskappe, geskiedenis en die
   prosesse wat hom vorm.

   Geoloë het vasgestel dat die ouderdom van die Aarde ongeveer 4.5
   biljoen (4.5x10^9 jare is en het bepaal dat die Aarde se kors verdeel
   is in tektoniese plate wat bo-oor 'n halfgesmelte boonste mantel beweeg
   deur prosesse wat algemeen na verwys word as plaattektoniek. Geoloë het
   gehelp om die aarde se natuurlike hulpbronne soos olie en steenkool en
   metale soos yster, koper en uraan te vind en te bestuur.

   Addisionele ekonomiese belangrike minerale sluit asbes, perliet, mika,
   fosfate, zeoliete, klei, sponssteen, kwarts en silika in asook elemente
   soos swael, chloor en helium.

   Astrogeologie verwys na die toepassing van geologiese beginsels tot die
   ander hemelligame in ons sonnestelsel.

   Die woord "geologie" is vir die eerste keer deur Jean-André Deluc in
   die jaar 1778 gebruik en as 'n gevestigde term gebruik deur
   Horace-Bénédict de Saussure in die jaar 1779.

   Inhoud

        * 1 Geskiedenis
        * 2 Belangrike Beginsels van Geologie
        * 3 Velde of verwante dissiplines
        * 4 Sien ook
        * 5 Eksterne skakel

[wysig] Geskiedenis

   Georg Agricola ( 1494 - 1555 ) het die eerste sistematiese verhandeling
   oor mynbou en smeltery geskryf, naamlik die "De re metallica libri
   XII", met 'n aanhangsel "Buch von den Lebewesen unter Tage" (boek van
   die weses onder die aarde). Hy het onderwerpe soos windenergie,
   hidrodinamiese krag, smeltpotte, die vervoer van erts, suiwering van
   soda, swael en aluin en ander administratiewe sake bespreek. Die boek
   is in 1556 gepubliseer.

   James Hutton word deur baie as die eerste moderne geoloog beskou. In
   1785 het hy 'n referaat getiteld "Theory of the Earth" voor die Royal
   Society van Edinburgh gelewer. In die referaat het hy sy teorie
   verduidelik dat die Aarde baie ouer moet wees as wat voorheen vermoed
   is om genoeg tyd toe te laat vir die berge om verweer te word en vir
   sedimente om nuwe rotse te vorm op die seebodem, wat dan weer
   geleidelik gestyg het om droeë land te vorm.

   Volgelinge van Hutton het as "Plutoniste" bekend gestaan omdat hulle
   geglo het dat sommige rotse gevorm is deur vulkaniese werking wat die
   neerslag van lawa van vulkane behels in teenstelling met die
   "Neptuniste", wat geglo het dat alle rotse uit 'n groot oseaan waarvan
   die vlak geleidelik gedaal het, neergeslaan het.

   William Smith ( 1769 - 1839) het van die eerste geologiese kaarte
   opgetrek en begin met die proses van klassifisering van Rotslae deur
   die fossiele wat hulle bevat het, te ondersoek.

   Sir Charles Lyell het sy beroemde boek, "Principles of Geology", in
   1830 vir die eerste keer gepubliseer en het voortdurend hersiene
   weergawes gepubliseer tot sy dood in 1875. Hy het die
   uniformitaristiese leerstelling suksesvol bevorder. Die teorie
   veronderstel dat stadige geologiese prosesse deur die loop van die
   Aarde se geskiedenis plaasgevind het en is steeds besig om te gebeur.
   Dit staan in kontras met die Katastrofistiese teorie dat die Aarde se
   kenmerke deur enkele, katastrofiese gebeure gevorm is en daarna
   onveranderd gebly het. Hutton het sterk in uniformisme geglo al het die
   idee nie wye aanklank gevind in sy tyd nie.

   Die teorie van kontinentale verskuiwing is deur Alfred Wegener en
   Arthur Holmes in 1912 voorgestel maar dit het eers in die 1960s breë
   aanvaarding begin geniet toe die teorie van plaattektoniek ontwikkel
   is.

[wysig] Belangrike Beginsels van Geologie

   Daar bestaan 'n aantal belangrike grondbeginsels in geologie. Baie
   hiervan het betrekking tot die vermoë om die relatiewe ouderdomme van
   die rotslae of die manier waarop hulle gevorm is, te bepaal.

   Die beginsel van intrusiewe verwantskappe is gemoeid met die intrusiewe
   gesteentes. Wanneer vulkaniese gesteentes oor 'n sedimentêre rots sny,
   kan daar bepaal word dat die vulkaniese intrusie jonger is as die
   sedimentêre rots. Daar is verskeie tipes intrusies naamlik koepels
   (geologie), lakkoliete, batoliete, plate en dyke.

   Die beginsel van dwarssnydende verwantskappe is gemoeid met die vorming
   van breuke en die ouderdom van die lae waardeur hulle sny. Breuke is
   gewoonlik jonger as die rotse waardeur hulle sny, dienooreenkomstig kan
   afgelei word dat indien 'n breuk deur sommige formasies sny, maar nie
   deur die lae daarbo nie, dat die formasies daarbo jonger as die breuk
   moet wees. Indien die sleutelbed gevind kan word kan dit help om vas te
   stel of die breuk 'n normale breuk of 'n stootverskuiwing is.

   Die beginsel van insluitsels en komponente bepaal dat indien
   insluitsels (of klaste) in 'n sedimentêre rotsformasie gevind word dan
   moet die insluitsels ouer wees as die formasie wat hulle bevat. Dit is
   byvoorbeeld algemeen vir gruis vanuit 'n ouer sedimentêre rotsformasie
   om uitgeskeur te word en in 'n nuwe laag ingesluit te word. 'n
   Soortgelyke situasie met vulkaniese rots vind plaas wanneer xenoliet
   daarin gevind word. Hierdie vreemde gesteentes word opegtel deur die
   magma of lavavloei en word ingesluit wanneer die matriks verkoel word.
   Die resultaat daarvan is dat die xenoliete ouer gesteentes moet wees as
   die rots wat hulle bevat.

   Die beginsel van faunetiese opvolging is gebaseer op die voorkoms van
   fossiele in sedimentêre rots. As organismes in dieselfde periode oor
   die wêreld heen voorkom, kan hulle teenwoordigheid of (soms)
   afwesigheid gebruik word om 'n relatiewe skatting te maak van die
   ouderdom van die rots waarin hulle gevind word. Gebaseer op die
   beginsels deur William Smith vasgelê, amper 'n honderd jaar voor
   Charles Darwin se teorie van ewolusie, kan gesê word dat die beginsel
   van opvolging onafhanklik van ewolusionêre gedagtes ontwikkel is. Die
   beginsel raak egter redelik kompleks wanneer die onsekerheid rondom
   fossilering, die lokalisering van fossieltipes vanweë laterale
   veranderinge in habitat en die feit dat nie al die fossiele wêreldwyd
   in dieselfde tydvak gevind word nie, in ag geneem word.

[wysig] Velde of verwante dissiplines

     * ekonomiese geologie
          + mynbou geologie
          + petroleum geologie
     * Ingenieursgeologie
     * Omgewingsgeologie
     * Geochemie
     * geokronologie
     * aardmeetkunde
     * geomikrobiologie
     * geomorfologie
     * geofisika
     * gletserkunde
     * historiese geologie
     * hidrogeologie of geohidrologie
     * mariene geologie
     * mineralogie
     * paleoklimatologie
     * paleontologie
          + mikropaleontologie
          + stuifmeelkunde
     * gesteentekunde of gesteenteleer
     * plaat tektoniek
     * sedimentologie
     * seismologie
     * grondkunde
     * spelonkkunde
     * stratigrafie
          + biostratigrafie
          + chemostratigrafie
          + kronostratigrafie
          + litostratigrafie
     * strukturele geografie
     * vulkanologie

[wysig] Sien ook

     * Kronologie van geologie
     * Lys van geologiese onderwerpe
     * Geoloog
     * Geologiese modellering
     * Geologiese tydskaal
     * Mineraal
     * Internasionale Vereniging van Geologiese Wetenskappe (IUGS)
     * Belangrike publikasies in geologie

[wysig] Eksterne skakel

     * James Hutton se Theory of the Earth

   Kategorie: Geologie

