Geologiese tydperke


   Lewe op die aarde is word op sowat vier miljard jaar oud beraam, maar
   die aarde waarop die eerste selle ontstaan het, was 'n heeltemal ander
   soort wêreld as die een wat ons ken. Dié lewensvorme het van die aarde
   'n leefbare plek gemaak waarop ander organismes kon gedy. In die
   geskiedenis van lewe op aarde het die aarde geologies sowel as
   biologies geweldige veranderinge ondergaan. Lewensvorme wat in een era
   gedy het, het soms skielik uitgesterf en plek gemaak vir die nasate van
   'n voorheen nietige groep. In dié artikels word die lewensomstandighede
   en die vernaamste lewensvorme van elke tydperk bespreek.

   Inhoud

        * 1 Argaïese tydperk
        * 2 Paleosoïkum-tydperk
             + 2.1 Kambrium (540-505 miljoen jaar gelede)
             + 2.2 Ordovicium (505-483 miljoen jaar gelede)
             + 2.3 Siluur (483-408 miljoen jaar gelede)
             + 2.4 Devoon (408-360 miljoen jaar gelede)
             + 2.5 Karboon (360-268 miljoen jaar gelede)
             + 2.6 Perm (286-245 miljoen jaar gelede)
             + 2.7 Trias (245-208 miljoen jaar gelede)
             + 2.8 Jura (208-144 miljoen jaar gelede)
             + 2.9 Kryt (144-65 miljoen jaar gelede)

[wysig] Argaïese tydperk

   Sowat vier miljard jaar gelede was die aarde 'n uiters onherbergsame
   plek: die son skyn dofrooi deur 'n atmosfeer van vulkaniese as en die
   stof van meteoriete. In die giftige, suurstoflose lug hang die reuk van
   vrot eiers: die atmosfeergasse is meestal swaelwaterstof en metaan. Die
   vlak oseane om die vulkaniese eilande is bruin en die lug oranjepienk.
   Die daglengte, wat aanvanklik minder as tien uur was, is stadig aan die
   verleng - danksy die remmende werking van die aantrekkingskrag van die
   maan - maar is nog heelwat korter as 24 uur. In dié omstandighede
   ontstaan ál meer komplekse koolstofmolekules in die see, en uiteindelik
   eenvoudige mikroörganismes wat die swaelwaterstof en metaan wat in die
   water opgelos is, kan benut. Ook die eerste blougroen bakterieë, wat
   sonlig en koolstofdioksied (koolsuurgas) gebruik om te fotosinteer,
   maak hul verskyning. Die suurstof wat hulle uitpomp, laat eers die
   yster wat in die water opgelos is, roes en uitsak. Namate die water
   versadig raak met suurstof, ontsnap die gas in die atmosfeer. Teen 2,5
   tot twee miljard jaar gelede is die aarde 'n koeler plek met minder
   vulkaniese aktiwiteit en groter landmassas. Die lug en see is blou. Die
   land is nog leweloos, maar mikro-organismes wemel in die see. In dié
   omstandighede verskyn die eukariote op die toneel. Hulle vorm
   meersellige organismes en teen 580 miljoen jaar gelede is daar sigbare
   lewe in die oseane. Die sogenaamde Ediacara-fauna - organismes met
   sagte liggame en vreemde vorme wat aan wiele, blare of spirale herinner
   - lê of staan op die seebodem. Groen-, rooi- en bruinalge - asook
   sponse - is teenwoordig en klein, wurmagtige diertjies kruip onderwater
   deur die sand. Hulle, eerder as die meer opvallende Ediacara-fauna, is
   die voorlopers van die era wat volg.

[wysig] Paleosoïkum-tydperk

[wysig] Kambrium (540-505 miljoen jaar gelede)

   Die Prekambriese tydperk (die argaïese tydperk wat hierbo beskryf is)
   het omstandighede geskep wat die ideale omgewing vir 'n verskeidenheid
   organismes gebied het. Skielik - 540 miljoen jaar gelede - vind 'n
   skouspelagtige ontploffing van lewensvorme plaas: dit is die begin van
   die Paleosoïkum, 'n term wat "antieke lewe" beteken. Byna alle
   dierefilums ontstaan binne net sowat 20 miljoen jaar. Lewensvorme is
   meestal klein, maar die verskeidenheid is baie groter. Die see is nou
   baie voller en interessanter as voorheen - maar ook gevaarliker,
   aangesien daar roofdiere onder die nuwelinge is. Diere wat harde
   skulpe, doppe of buisvormige omhulsels ontwikkel het (waarskynlik om
   fosfate te berg en van oortollige kalsium ontslae te raak), vind dus 'n
   nuwe gebruik vir die strukture. Geslagtelike voortplanting bevorder
   verskeidenheid. Onder die diere is nie net herkenbare verwante van
   latere spesies nie (soos die talryke trilobiete wat die insekte
   voorafgegaan het) maar ook bisarre vorme: Opabinia is byvoorbeeld 'n
   eienaardige, gesegmenteerde dier met vyf oë aan stele en 'n lang slurp.
   Anomalocaris is 'n vreesaanjaende reus van dié tydperk: 'n roofdier van
   sowat 60 cm met twee gryppote, 'n ronde bek onder die afgeplatte
   liggaam en 'n flap aan elke sy waarmee die dier swem. Vir heelparty
   spesies is hul bestaan bra kortstondig, want tydens die Kambrium vind
   vyf massa-uitsterwings plaas wat die einde van baie spesies beteken.
   Dié terugslae is kortstondig, maar veroorsaak elke keer dat nuwe
   spesies 'n vastrapplek kry. Teen die helfte van die Kambriese tydperk
   het die toename in spesies aansienlik afgeneem, maar verskyn lede van
   die Cephalochordata - verwante van die gewerwelde diere.

[wysig] Ordovicium (505-483 miljoen jaar gelede)

   Soos met die Kambrium word die begin van die Ordovicium gekenmerk deur
   die verskyning van 'n groot aantal nuwe soorte. Dié keer behoort die
   nuwe spesies nie tot heeltemal nuwe filums nie, maar word bestaande
   groepe eerder vergroot. Die Ordovisiese seë toon 'n groter
   verskeidenheid habitatte as dié van die Kambrium. Die skelette van
   sponse, alge en - in mindere mate - korale vorm reusagtige riwwe wat
   bewoon word deur gespesialiseerde organismes. Die eerste kaaklose visse
   - verlangse verwante van die latere slymprikke en lampreie - swem rond.
   Hulle is diere met swaar-gepantserde voorlywe wat grootliks op die
   seebodem hou. Kort voor die einde van die Ordovicium verander die
   wêreldklimaat skielik. Geweldige landverskuiwings vind plaas en die
   groot landmassa Gondwana lê nou oor die suidpool. Baie van die wêreld
   se water raak in ys opgesluit: die seevlak daal en gletsers laat die
   oseane afkoel. Sowat 70 persent van alle organismes sterf uit,
   insluitende die oorgrote meerderheid rifbouers. Heel aan die einde van
   die Ordovisiese tydperk word die klimaat weer warmer. Riviere begin
   vloei en mere en waterpoele vorm in die binneland - maar in die see
   vind grootskaalse verrotting plaas en versmoor talle organismes. Te
   midde van die bedreiging in die oseane kry 'n paar blougroen bakterieë
   en groenalge dit reg om varswatergebiede te koloniseer. Sommige het
   stewige selwande wat hulle selfs in staat stel om in 'n rustende
   toestand te oorleef in tydelike poele wat in die droë seisoen opdroog.
   Vir die eerste keer in die geskiedenis van die wêreld is daar tekens
   van lewe op land - al is dit net groen slyk wanneer die waters
   terugtrek.

[wysig] Siluur (483-408 miljoen jaar gelede)

   Met gunstiger klimaatstoestande wat heers, herstel die korale, sponse
   en stekelhuidige diere geleidelik van die katastrofe wat die aarde
   getref het. Daar is genoeg voedsel vir roofdiere, wat al groter word.
   Intussen ontwikkel ekosisteme ook op die klam oewers van riviere en
   mere. Van die nuwe setlaars is groenalge en swamme - maar die mees
   geslaagdes is die eerste egte plante, die lewermosse. Hulle is in staat
   om spore te vorm wat droogte oorleef, al is hul struktuur te eenvoudig
   om toe te laat dat hulle meer as 'n sentimeter of twee hoog groei.
   Selfs hulle moet grootliks plek maak vir vaatplante, wat beskik oor
   gespesialiseerde weefsel wat water en voedsel vervoer. Cooksonia, 'n
   spoordraende vaatplant met blaarlose takke wat sowat 10 cm hoog word,
   groei op rivierwalle. Teen die einde van die tydperk kruip die eerste
   geleedpotige diere uit die water om dié nuwe voedselbron te benut. Aan
   die einde van die Siluur is die land nog grootliks kaal en bedek met
   rotse en sand - maar aan sommige oewers gedy lae plantegroei.

[wysig] Devoon (408-360 miljoen jaar gelede)

   Ná die hersteltydperk van die Siluur breek een van die voorspoedigste
   tydperke in die geskiedenis van die aarde aan. In die see bereik die
   sponse en korale 'n hoogtepunt, en besonder groot roofdiere swem in die
   waters rond. Eurypteris, 'n dier verwant aan skerpioene, bereik teen
   die einde van die Devoon 'n lengte van tot 3 m, en nautilusse
   (koppotiges met skulpe) word net so lank. Egte visse met kake - die
   swaar-gepantserde Placodermi - gedy aanvanklik, maar sterf teen die
   einde van die Devoon uit. Kraakbeenvisse (haaie en verwante soorte)
   lobvinvisse (longvisse en selekante) en vroeë beenvisse (die meeste
   latere vissoorte) versprei vinnig en ding met meer sukses om voedsel
   mee teen die stadige, gepantserde soorte. Hulle pas aan by 'n groot
   verskeidenheid habitatte van die diepsee tot vlak varswater. Op land
   vind ook snelle ontwikkeling plaas. Trimerofiete - voorgangers van egte
   varings - groei tot 'n meter hoog op oewers en in vlak waters. Teen die
   middel van die Devoon word plante ook verder van waterbronne aangetref
   en teen die einde van die tydperk is daar 'n verskeidenheid waarvan
   party plante houtagtige bome is of geslagtelik voortplant. By sommige
   plante raak kort takkies afgeplat om sonlig meer doeltreffend te benut:
   die eerste blare verskyn. Perdesterte, kolfmosse en varings vorm hier
   en daar woude met 'n hoogte van tot 10 m. In dié bosse vind klein
   geleedpotige diere soos duisend- en honderdpote, spinnekopagtiges en
   die eerste vlerklose insekte 'n heenkome. Die plante verryk die
   atmosfeer al meer met suurstof (hoewel die suurstofvlak nog nie hoog
   genoeg is vir groot diere om gerieflik asem te haal nie) en verryk ook
   die sand met organiese materiaal wat herbenut kan word. Teen die einde
   van die tydperk verskyn die eerste vlieënde insekte. Intussen vind 'n
   belangrike ontwikkeling in vlak waterpoele plaas. Van die lobvinvisse -
   wat beentjies in hul vinne het - ontwikkel pote met vingers. Diere soos
   Acanthostega en Ichtyostega het visagtige skedels, werwelkolomme en
   kieue - maar hulle het ook heupe en goed-gevormde pote met
   onderskeidelik agt en sewe vingers elk. Dié diere is waterlewend, maar
   hulle of hul nasate kan net-net uit die water kruip as dit nodig is.
   Uit dié groep ontstaan die amfibieë, die eerste gewerwelde diere wat
   geruime tyd op die land kan deurbring. Hulle moet egter steeds na die
   water terugkeer om eiers te lê, en die larwes is uitsluitlik
   waterlewend.

[wysig] Karboon (360-268 miljoen jaar gelede)

   Lewe gedy op land en groot organismes ontstaan. Reuse-kolfmosse soos
   Sigillaria en Lepidodendron staan 30-40 m hoog en perdesterte bereik 15
   m. Hoë boomvarings en saadvarings groei op talle plekke. Keëldraende
   bome vorm woude, wat windbestuiwing vergemaklik. 'n Groot
   verskeidenheid amfibieë kom in poele en mere voor, maar die grootste
   landdiere is geleedpotiges. Op woudvloere kruip twee meter lange
   duisendpote rond, en kakkerlakke verskyn op die toneel. In die lug voer
   naaldekokers met 'n vlerkspan soortgelyk aan dié van die latere
   seemeeue die botoon.

   Die eerste reptiele - klein, akkedisagtige diertjies - ontwikkel.
   Anders as hul voorsate is hulle nie van water afhanklik vir 'n deel van
   hul lewensiklus nie. Teen die einde van die Karboon is daar minstens
   twee duidelik onderskeibare ontwikkelingslyne.

[wysig] Perm (286-245 miljoen jaar gelede)

   Dié tydperk gaan gepaard met groot landmassaverskuiwings wat tot die
   vorming van een reusevasteland, Pangea, lei. Klimaatsveranderinge vind
   in baie wêrelddele plaas, veral later in die Perm. Party gebiede raak
   droër en warmer; ander gaan 'n ystydperk binne, en op sommige plekke
   wissel winter- en somertemperature met tot 50°C. Die reusevarings is
   veral kwesbaar en word grootliks deur naaksadige plante soos broodbome,
   ginkgo's en saadvarings vervang. Verskeie reptielsoorte raak
   gespesialiseer vir 'n bepaalde rol. Meterlange mesosourusse keer terug
   na die water waaruit hul voorsate 40 miljoen jaar tevore gekom het en
   vang vis met hul lang, smal bekke vol vlymskerp tande. Die
   wydverspreide Coelurosauravus is die eerste reptiel wat hom tot die
   lugruim wend: sy ribbes steek aan weerskante van sy liggaam uit en hy
   sweef met behulp van 'n vel tussen dié bene.

   Die sinapsiede - reptiele met 'n enkele skedelopening in hul slape - is
   'n baie geslaagde groep in die Perm. Van die vroeë soorte soos
   Cotylorhynchus word tot 3 m lank, en party het seilvormige uitgroeisels
   op hul rûe. In dié tydperk is die Karoo bedek met welige subtropiese
   woude waar saadvarings, ginkgo's en perdesterte gedy. Laat in die Perm
   is hierdie gebied die tuiste van minstens vier groepe sinapsiede met
   onderkake wat aan dié van soogdiere begin herinner. Onder hulle is
   Moschops, 'n vyf meter lange plantvreter, asook reptiele met
   sabeltande. Intussen veroorsaak die bewegings van landmassas nie net
   ingrypende klimaatsveranderinge nie, maar ook die drooglegging van
   groot stukke oseaan, wisselende seevlakke en vulkaniese uitbarstings.
   Steenkoolriwwe wat in die Karboon neergelê is, word blootgelê en
   reageer met suurstof in die lug.

   Koolstofdioksiedvlakke styg en die suurstofvlak in die atmosfeer daal
   oor 'n kort tydperk van 30 tot vyftien persent. Vir diere wat baie
   bedrywig is, kan só 'n afname dodelik wees - maar nie net dié spesies
   word geraak nie. Ook in die see daal suurstofvlakke, en groot
   vulkaniese uitbarstings pomp soveel as in die lug in dat 'n skerp
   daling in die heersende temperatuur waarskynlik plaasvind. Binne 'n
   kort tydperk sterf 50 persent van alle bestaande families en 95 persent
   van alle spesies uit. Dié katastrofe - die grootste ooit in die
   geskiedenis van lewe op aarde - word beskou as die einde van die
   Paleosoïkum. Die tydperke wat volg, staan as die Mesosoïkum en
   Senosoïkum bekend.

   Nadat 'n reeks wêreldwye katastrofes die Paleosoïkum (tydperk van
   antieke lewe) sowat 245 miljoen jaar gelede tot 'n einde gebring het,
   het net sowat vyf persent van die ou spesies oorgebly. Uit hulle sou
   die organismes ontwikkel wat die Mesosoïkum (middeltydperk van lewe)
   oorheers - veral die groot reptiele.

[wysig] Trias (245-208 miljoen jaar gelede)

   Aan die begin van die Triassiese tydperk het die aarde net een
   noemenswaardige groot vasteland, Pangea, met 'n grootliks warm, droë
   binneland gehad. Benewens die groot oseaan aan die ander kant van die
   wêreld vorm die Tetissee 'n tongvormige watermassa wat die vasteland in
   die noordooste binnedring.

   Die katastrofe aan die einde van die Perm het die vroeë groot reptiele
   almal laat uitsterf. In die Karoo, wat voorheen 'n verskeidenheid groot
   sinapsiede gehuisves het, is Lystrosaurus - 'n stewige, middelmatig
   groot dier met 'n stomp snoet - nou die oorheersende reptiel tussen die
   lae struike wat die welige woude van die Perm vervang het. Minstens een
   klein, krokodilagtige argosouriër, 'n groep diere wat veel later die
   toneel sou oorheers, is ook teenwoordig.

   In die Trias spesialiseer reptiele in 'n verskeidenheid rolle. Die see
   huisves 'n verskeidenheid soorte wat onafhanklik van mekaar na die
   water teruggekeer het - insluitende die vaartbelynde, dolfynagtige
   igtiosouriërs wat heeltemal aangepas is vir 'n seelewe en in die water
   geboorte gee aan lewende kleintjies.

   Party ander vorme is eenmalige verskynsels: Tanystropheus is 'n reptiel
   waarvan die kleintjies soos akkedisse lyk, maar waarvan die nekwerwels
   in die dier se leeftyd geweldig verleng.

   Die belangrikste ontwikkelinge vind egter op land plaas. Met soveel van
   die ouer oorheersende vorme uit die weg geruim, verskyn verskeie groepe
   reptiele wat later van groot belang sou wees byna gelyktydig,
   insluitende skilpaaie, paddas, krokodille en tuataras. Drie of meer
   vermoedelik warmbloedige groepe maak hul opwagting: harige,
   soogdieragtige reptiele en reptielagtige, eierlêende soogdiere,
   dinosouriërs en vlieënde reptiele.

   Die eerste herkenbare dinosouriër is Staurikosaurus, 'n vleisetende
   dier van sowat 2 m lank wat op sy kragtige agterpote hardloop en sy
   lang stert gebruik om sy ewewig te behou. Aanvanklik is dinosouriërs 'n
   ondergeskikte groep, maar teen die einde van die Triassiese tydperk
   maak 'n groot verskeidenheid spesies en vorme hul verskyning.

   Die oudste vlieënde gewerwelde dier, Eudipmorphodon, leef langs die
   Tetissee in wat later deel van Italië sou vorm. Dié pterosouriër is 'n
   visvreter met 'n vlerkspan van sowat 1 m. Die vlerk is 'n stewige
   membraan met die armbene en 'n uitermatig-verlengde vierde vinger as
   raamwerk. Hierdie ontwerp verskil heeltemal van dié van latere
   voëlvlerke.

   Skilpaaie verskyn oënskynlik skielik. Proganochelys, die oudste
   waterskilpad in die fossielrekord, is reeds ten volle gepantser - maar
   anders as latere vorme het dié dier steeds tande.

   Die Sphenodontida (tuataras) is nog 'n belangrike groep, aangesien
   hulle die reptiellyn, Lepidosauria, verteenwoordig waaruit akkedisse en
   slange later sou ontwikkel. Soos argosouriërs (krokodille en
   dinosouriërs) is hulle diapsiede, reptiele met twee holtes in hul slape
   agter elke oog.

   Laat in die Trias vind twee massa-uitsterwings plaas. Die eerste
   beteken die einde van 'n verskeidenheid reptielspesies - insluitende
   baie van die soogdieragtige soorte - en die tweede beïnvloed
   hoofsaaklik die seelewe. Die oorsaak van dié uitsterwings is nie bekend
   nie.

   Die Trias kan beskou word as die tydperk waarin die belangrikste groepe
   gewerwelde diere hul verskyning maak, en waarin die dinosouriërs begin
   met 'n heerskappy wat meer as 100 miljoen jaar sou duur.

[wysig] Jura (208-144 miljoen jaar gelede)

   Die Jurassiese tydperk staan met rede as die era van die dinosouriërs
   bekend. Aan die einde van die Trias en begin van die Jura versprei dié
   reptiele regoor die wêreld en neem hulle elke denkbare ekologiese nis
   in. Hul grootte wissel van ontsaglike "wandelende berge" tot diertjies
   wat net 2-3 kg. Daar is stadige plantvreters, ratse roofdiere,
   vierpotiges en diere wat op hul agterpote loop. Dié diere, of ten
   minste sommige van hulle, is heel moontlik warmbloedig, wat hulle 'n
   voordeel bo koudbloedige reptiele gee. Boonop is die supervasteland
   Pangea aan die begin van die Jura steeds één landmassa, wat beteken dat
   suksesvolle diere ongehinderd oor die wêreld kan versprei.

   Die klimaat is warmer en droër as in die voorafgaande tydperke, sodat
   Jurassiese landskappe daar anders uitsien as dié van die Trias.
   Saadvarings is aan die kwyn en slegs een wydverspreide ginkgospesie
   oorleef, maar 'n groot verskeidenheid ander naaksadige plante gedy.
   Veral broodbome is algemeen. Anders as vroeë soorte met slank, vertakte
   stamme en blare wat betreklik wyd versprei aan stamme gesit het,
   oorheers stewige, palmagtige soorte. Die meeste reuse-boomvarings moes
   plek maak vir kleiner soorte, en die enkele klein kolfmosse wat
   oorleef, is net 'n skadu van die ou reuse-bome wat hul voorouers was.

   Die uitbreiding van gewerwelde spesies wat in die Trias begin het, duur
   voort in die Jura. Moderne beenvisse, akkedisse en salamanders verskyn
   op die toneel, asook die eerste voëls. In die see begin 'n nuwe groep
   visse, die teleoste, vinnig uitbrei en haaie raak meer gesofistikeerd
   om by te hou met die ontwikkeling wat hul prooi ondergaan. Nog 'n
   uiters geslaagde groep is die ammoniete, koppotiges met uitwendige
   skulpe.

   Seekrokodille soos Metriorhynchus het gladde liggame, stertvinne en
   swempote, wat hulle in baie opsigte beter aangepas maak by 'n
   onderwaterbestaan as hul latere verwante. Die skouspelagtigste seediere
   van die Jura is die plesiosouriërs en verwante pliosouriërs.
   Pliosouriërs soos die 12 m lange Liopleurodon is vreesaanjaende
   roofdiere wat selfs op groot vleiseters jagmaak.

   Vyf groepe soogdiere kom voor: Multituberculata, Prototheria,
   Triconodonta (Morganucodontidae), Symmetrodonta, en Pantotheria. Hulle
   is almal onopvallend, en nie een is groter as 'n huiskat nie. Byna alle
   ontwikkeling wat diere soos akkedisse en soogdiere in die Jurassiese
   tydperk ondergaan, vind trouens in die agtergrond plaas, want
   dinosouriërs oorheers die toneel.

   Die souropoda, dinosouriërs met massiewe liggame, lang nekke en klein
   koppe, word die grootste landdiere ooit: Diplodocus bereik lengtes van
   tot 27 m en Brachiosaurus staan 10 m hoog. Ander spesies word dalk nóg
   groter, maar hul fossielrekord is nie volledig genoeg om hul algehele
   grootte met sekerheid te bepaal nie.

   Stegosaurus en verwante plantvreters se groot liggame is bedek met
   skerp plate en horings wat vermoedelik 'n beskermende funksie het. Dié
   groep sterf byna heeltemal teen die einde van die Jura uit, waarskynlik
   omdat hulle nie kan meeding met die vlugvoetiger, intelligenter
   dinosouriërs wat later ontwikkel nie.

   Teenoor hierdie diere is die Jurassiese roofdiere minder indrukwekkend
   as dié wat in die Kryt-tydperk hul verskyning sou maak. Een groep van
   dié vleisetende dinosouriërs, die teropode, gee aanleiding tot die
   voëls. Archaeopteryx, een van die eerste voëls, het 'n lang
   reptielstert, 'n swaar skedel, kloue aan die vlerke, en tande, maar
   anders as die harige pterosouriërs het dié dier vere. Teen die einde
   van die Jurassiese tydperk het Pangea reeds verbrokkel tot verskeie
   kleiner vastelande.

[wysig] Kryt (144-65 miljoen jaar gelede)

   In die Kryt-tydperk styg seevlakke tot ongekende hoogtes en verhoogde
   reënval omskep woestyne in vloedvlaktes. Die uitmekaardryf van
   vastelande wat in die Jura begin het, duur voort. Baie diere word deur
   nuwe seestrate geskei van hul soortgenote, sodat heelparty nuwe spesies
   in afsondering ontwikkel.

   Die saadvarings wat reeds aan die kwyn was, sterf heeltemal uit en baie
   broodbome volg dieselfde paadjie. Die oorblywende ginkgo-spesie se
   gebied kwyn aansienlik. In die plek van dié plante verskyn 'n
   verskeidenheid naaldbome en ander moderne konifere. Hul heerskappy is
   van korte duur: die blomplante wat byna ongemerk op die toneel verskyn
   het, kry gou 'n voorsprong danksy hul gesofistikeerde
   bestuiwingsmetodes. Die samewerking tussen plante en insekte tot albei
   se voordeel laat dié groepe vinnig uitbrei: sosiale insekte soos bye
   verskyn en ontwikkel.

   Van die soogdiere waarvan die volledigste fossiele bestaan, is
   Jeholodens jenkinsii, 'n trikonodont uit die eerste helfte van die
   Kryt-tydperk. Dié diertjie se skedel en skouers is duidelik dié van 'n
   soogdier, maar die bekken en liggaamsvorm is reptielagtig. Teen die
   einde van die tydperk het die trikonodonte uitgesterf en die eerste
   buidel- en plasentale diere ontwikkel uit die pantotere. Die
   multituberkulate bly 'n belangrike groep.

   Die reusagtige souropode van die Jura is aan die kwyn. Hoewel geeneen
   van die Kryt-tydperk se dinosouriërs heeltemal sou groot word nie, is
   die latere soorte in baie opsigte nóg indrukwekkender as hul Jurassiese
   voorgangers. Daar is 'n verskeidenheid vorme. Triceratops, wat tot 9 m
   lank word, is swaar gepantser met beenplate, -frille en horings. Hoe
   Torosaurus se liggaam daar uitsien, is nie bekend nie, maar dié dier se
   skedel is 2,6 m lank. Pagisefalosouriërs - dit beteken
   "dikkopakkedisse" - is net 2 m lank, maar hul skedels is bo-op die kop
   25 cm dik! Die verwante hadrosouriërs se neuskanale is tot allerlei
   eienaardige vorme vergroei.

   By sommige van dié latere dinosouriërs is daar tekens van ingewikkelde
   sosiale gedrag. Vermoedelik gebruik die pagisefalosouriërs hul koppe as
   stormramme in gevegte wanneer hulle met ander mannetjies om wyfies
   meeding.

   Die verskeidenheid vorme wat hadrosouriërs se hooftooisels aanneem, dui
   daarop dat dié diere 'n hele aantal trompettergeluide kon voortbring en
   moontlik individuele diere op grond van hul geluide kon onderskei. Ten
   minste sommige hadrosouriërs bou neste en versorg hul kleintjies. In
   die geval van Maiasaura is daar aanduidings dat sowel die ouers as
   kleintjies uit vorige broeisels kos aandra vir pas-uitgebroeide
   diertjies.

   Die beroemdste dinosouriër nog, Tyrannosaurus rex, maak sy verskyning
   eers laat in die Kryt-tydperk. Dié dier behoort tot die teropode,
   dieselfde groep wat tot voëls aanleiding gegee het. Ondanks sy
   indrukwekkende grootte en onbetwisbare krag, is dié dier nie die
   volmaakte jagter nie: sy voorpote is byna belaglik kort en hy is te
   swaar om lang afstande te kan hardloop.

   Vir die pterosouriërs is die Kryt 'n voorspoedige tydperk. 'n Groot
   verskeidenheid vorme ontwikkel en latere vorme het ligte skelette en ál
   minder tande. Laat in die Kryt is party van dié vlieënde reptiele
   reusagtig: Pteranodon het 'n vlerkspan van 5-8 m en Quetzalcoatlus se
   vlerkspan is 11-15 m. In vergelyking met hulle is voëls nog betreklik
   klein: Hesperornis, 'n watervoël met baie klein vlerke, is met 'n
   hoogte van 1 m een van die grootstes.

   In die see gedy ook reptiele. Die seeskilpad Archelon word meer as 3 m
   lank. Plesiosouriërs kry strawwe mededinging van 'n nuwe groep, die
   mosasouriërs. Dié akkedisse word tot 10 m lank en maak jag op ammoniete
   wat steeds volop in die see voorkom. Nie net gewerwelde diere word
   uitsonderlik groot nie: Inoceramus, een van verskeie indrukwekkende
   weekdierspesies van die Kryt, is 'n mossel met 'n skulp wat 1,8 m in
   deursnee is.

   Teen die einde van die Kryt gedy lewe op aarde, maar dié toedrag van
   sake kom skielik tot 'n einde. Die klimaat word skielik kouer vir 'n
   lang genoeg tydperk om alle landdiere met 'n massa van meer as 25 kg
   uit te wis.

   Dié katastrofe is waarskynlik te wyte aan 'n asteroïde met 'n deursnee
   van 10 km wat die aarde naby Yucatan in Mexiko tref. Dit veroorsaak
   soveel stof in die atmosfeer dat baie plante nie kan fotosinteer nie.
   Hulle, asook die diere wat regstreeks of onregstreeks van hulle
   afhanklik is, sterf uit. Soos 'n mens sou verwag, word diere wat baie
   kos benodig, die swaarste getref. Dié katastrofe bring 'n einde aan die
   Mesosoïkum. In die Senosoïkum kry die tot dusver klein, onbenullige
   soogdiertjies uiteindelik die kans om tot hul reg te kom.
   Kategorieë: Geologie • Tyd

