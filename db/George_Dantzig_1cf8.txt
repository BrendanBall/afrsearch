George Dantzig


   George Dantzig was 'n Amerikaanse wiskundige en operasionele navorser.
   Gebore 8 November 1914 in Portland, Oregon, VSA, en oorlede op 13 Mei
   2005 in Palo Alto, Kalifornië.

   Hy het sy doktorsgraad in wiskunde van die Universiteit van Kalifornië,
   Berkeley, in 1946 ontvang. In dieselfde jaar is hy aangewys as wiskunde
   raadgewer vir die VSA-Lugmaghoofkwartier. Die deurbraak wat Dantzig
   beroemd gemaak het was sy ontdekking van die simpleksmetode vir lineêre
   programmering (LP).

   Sy betrokkenheid by die Amerikaanse oorlogspoging in en na die Tweede
   Wêreldoorlog het hom in aanraking gebring met 'n aantal
   optimeringsprobleme wat dieselfde lineêre eienskappe gehad het. Sy
   deurbraak in die ontwikkeling van die simpleksmetode het hom gelei tot
   die sistematisering van die veld. Dantzig was dan ook die eerste
   persoon om die algemene lineêre programmeringsprobleem te formuleer
   (1947) en sy wiskundige eienskappe te ondersoek.

   Die ontwikkeling van die simpleksmetode is opgevolg met 'n reeks
   algoritmiese verbeterings wat sinvolle probleme binne die (uiters
   beperkte) berekeningsvermoë van korporatiewe en akademiese gebruikers
   van die tyd gebring het. Dit was nou vir gebruikers moontlik om 'n
   verskeidenheid van probleme in LP-vorm te giet en meganisties op te
   los.

   Dantzig kan met reg die vader van lineêre programmering genoem word.

   Die ontstaan van lineêre programmering as studieveld het byna
   onmiddellik gelei tot die veralgemening wiskundige programmering wat 'n
   omvattender definisie is waarin lineêre programmering net een veld is.
   Wiskundige programmering is vandag nog een van die twee of drie
   belangrikste velde in operasionele navorsing.

   Hy het die gebruik van lineêre programmering ywerig aangemoedig deur
   onder meer 'n handboek oor die onderwerp te skryf - "Linear Programming
   and Extensions". Dié werk het in 1963 as 'n navorsingstudie van die
   Rand Corporation verskyn en is uitgegee deur Princeton University
   Press. In die tweede hoofstuk noem Dantzig die ekonome en wiskundiges
   wat tot die veld bygedra het en hulle werk. 'n Klassifisering van velde
   binne die omvattende veld van wiskundige programmering word hier
   aangetref; waarskynlik die eerste. (Dit is waarskynlik die enigste
   hoofstuk wat vandag nog gelees sal word - maar deur geskiedskrywers.)

   Dantzig het vir dekades lank voortgegaan om nuwe toepassings vir
   lineêre programmering te soek en die ontwikkeling van spesiale
   algoritmes (bv om groot probleme te hanteer) te ondersteun. Hy het ook
   jonger navorsers aangemoedig om op hierdie probleme te werk.

   Onder die eerbetonings wat Dantzig te beurt geval het tel die Von
   Neumann-prys vir operasionele navorsing in 1975.
   Kategorie: Wiskundiges

