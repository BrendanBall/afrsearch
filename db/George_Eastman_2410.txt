George Eastman


   George Eastman is in Waterville, New York gebore. Toe hy vyf jaar oud
   was, het sy gesin na Rochester verhuis, waar sy pa die Eastman
   Kommersiële Kollege begin het. Na sy pa se dood het die Eastmans
   finansieel gesukkel en George moes skool op die ouderdom van 14 verlaat
   om die gesin te help ondersteun. Eastman het entoesiasties geraak oor
   fotografie toe 'n kollega voorgestel het dat hy foto's moet neem op
   vakansie. Die fotografietoerusting was egter die grootte van 'n
   losstaande rekenaar en Eastman het begin eksperimenteer met toerusting
   wat minder omslagtig is. Hy het alles wat hy oor die onderwerp kon kry,
   gelees en, met 'n formule uit 'n Britse tydskrif, het hy begin
   eksperimenteer met droëplaatemulsies teenoor die nat plate wat op
   daardie stadium in gebruik was. Hy het sy droëplaatformule in Amerika
   en Engeland gepatenteer en 'n masjien ontwikkel vir die vervaardiging
   van 'n groot aantal plate en in 1880 begin om droë plate aan ander
   fotograwe te verkoop. In 1885 het Eastman die eerste kommersiële
   rolfilm vervaardig wat deursigtig en buigsaam was. In 1888 het hy 'n
   klein bokskamera bekend gestel wat 'n filmrol, genoeg vir 100 foto's,
   bevat het. In 1889 het die maatskappy papiernegatiewe met buigbare
   selagtige film vervang wat die weg oopgestel het vir die eerste
   rolprente. In 1900 het die Kodak Brownie, bekostigbaar teen $1 elk,
   fotografie binne die bereik van Jan Alleman gesit. Al wat nodig was,
   was die druk van 'n knoppie. George Eastman het nooit getrou nie, maar
   het die laaste derde van sy lewe spandeer aan al die aktiwiteite
   waarvoor daar nie tyd was terwyl hy 'n wêreldmark vir fotografie geskep
   het nie. Hy het jag, visvang en timmerwerk geniet en was 'n
   buitengewoon goeie kok. Hy het gely aan 'n degeneratiewe ruggraatkwaal
   wat hom toenemend weerhou het daarvan om 'n aktiewe lewe te lei.
   Gefrustreerd en neerslagtig het hy op 13 Maart 1932 selfmoord gepleeg.
   Kort voor sy dood het hy geskryf: "My werk is gedoen. Waarvoor wag?"

[wysig] Belangrikste prestasies

   George Eastman se innoverende ontwerp van droë, buigsame rolfilms en
   die handkamera wat hierdie films kon gebruik, het fotografie
   gerevolusioneer en in een van die twintigste eeu se oorheersende
   kunsvorms en een van die kragtigste kommunikasiemedia gemaak. 'n Eeu na
   hy die wêreld se eerste Kodak hand-kiekiekamera ontwerp het, word
   biljoene foto's elke jaar deur professionele en amateur fotograwe
   geneem. Eastman se welwillendheid was legendaries. Deur sy leeftyd het
   hy $100 miljoen aan verskeie instansies gedoneer. Sy borgskap het op
   onderwys en gesondheid gefokus en instellings soos MIT en Rochester
   Universiteit het grootliks voordeel uit sy ondersteuning getrek.
   Eastman het dit nie snaaks gedink om twee operas op 'n dag te sien nie
   en sy liefde vir musiek het hom gelei tot die stigting van die bekende
   Eastman Musiekskool. George Eastman het sy besigheid opgebou deur
   noukeurig aandag te gee aan elke klein detail, van die naam Kodak (wat
   hy gekies het oor die sterk plosiewe k-klanke en nie omdat die woord
   enigiets beteken het nie), die sorgvuldige verskaffing van 'n
   handelsmerk, tot die slim slagspreuk ("Jy druk die knoppie, ons doen
   die res") en die welstand van sy werknemers. Sy indiensnemingsbeleide
   was revolusionêr vir die tyd: hy het 'n winsdeelstelsel vir sy werkers
   ingestel dekades voor die konsep deur ander aangeneem is.
   Kategorie: Amerikaanse uitvinders

