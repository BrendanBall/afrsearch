George W. Bush


                                                        George Walker Bush
                                  43^ste President van die Verenigde State
                                     Ampstermyn         20 Januarie 2001 –
                                     Voorganger               Bill Clinton
                                       Opvolger                          -
                                  Geboortedatum               6 Julie 1946
                                   Geboorteplek     New Haven, Connecticut
                                    Eerste Dame                 Laura Bush
                                Politieke party                Republikein
                                  Visepresident       Richard Bruce Cheney
                                   Handtekening

   George Walker Bush (gebore op 6 Julie 1946) is die 43^ste en huidige
   president van die Verenigde State, wat vir die eerste keer op 20
   Januarie 2001 en vir sy tweede ampstermyn op 20 Januarie 2005 ingesweer
   is.

   Bush is vir die eerste keer in 2000 verkies, met een van die kleinste
   en mees omstrede voorspronge in die Amerikaanse geskiedenis. Ná 'n
   maand se hertelling van stembriewe en die betwistings van die
   verkiesingsuitslae in Florida se geregshowe het die Amerikaanse
   Hooggeregshof uiteindelik George W. Bush as wenner van die
   presidentsverkiesing verklaar. ^[1]
   President Bush se stryd teen die magte van kwaad is tydens die Karnaval
   van 2007 in Düsseldorf (Duitsland) op 'n grappige manier uitgebeeld
   President Bush se stryd teen die magte van kwaad is tydens die Karnaval
   van 2007 in Düsseldorf (Duitsland) op 'n grappige manier uitgebeeld

   Ag maande ná Bush se inhuldiging as President van die Verenigde State
   in 2001 het negentien kapers, wat by die terreurorganisasie al-Qaeda
   betrokke was, die terreuraanvalle van 11 September 2001 uitgevoer. Bush
   het in reaksie hierop 'n oorlog teen terrorisme verklaar, wat later dié
   sentrale kwessie van sy presidentskap geword het. Teen die begin van
   Oktober 2001 het hy die bevel vir die Amerikaanse inval in Afghanistan
   gegee om sodoende die Taliban-régime omver te gooi en al-Qaeda te
   probeer vernietig.^[2]

   In Maart 2003 het Bush die bevel vir die inval in Irak gegee, nadat hy
   verklaar het dat Irak die bepalings van Resolusie 1441 van die
   Verenigde Nasies se Veiligheidsraad aangaande Irak se wapens van
   massavernietiging nie nagekom het nie. ^[3]^[4] Ná die inval in Irak
   het Bush sy beleid van demokratisering van die Midde-Ooste bekragtig,
   wat vir die eerste keer in Afghanistan en Irak toegepas is.^[5]

   In 2004 het hy in sy tweede verkiesingsveldtog getrek as
   self-verklaarde "oorlogspresident"^[6] en uiteindelik teen die
   Demokratiese Senator John Kerry gewen^[7]. Die verkiesingsveldtog se
   belangrikste temas was - naas morele waardes en ekonomiese vraagstukke
   - President Bush se handhawing van die "oorlog teen terrorisme" en die
   oorlog in Irak.^[8]^[9]

   Kwessies rondom die "oorlog teen terrorisme", Irak, die Amerikaanse
   gevangenekamp Guantánamobaai op die eiland Kuba, die marteling en
   misbruik van gevangenes in die Irakse gevangenis Abu Ghraib het net
   soos die geheimediens NSA se praktyke en federale noodhulpmaatreëls in
   verband met die Orkaan Katrina kontroversele onderwerpe gedurende sy
   tweede ampstermyn geword.

   Inhoud

        * 1 Biografie
        * 2 Politieke loopbaan
             + 2.1 Goewerneur van Texas
             + 2.2 Die presidensiële verkiesing van die jaar 2000
                  o 2.2.1 Voorverkiesing
             + 2.3 Algemene verkiesing
                  o 2.3.1 Benoeming van ministers
             + 2.4 Die presidensiële verkiesing van die jaar 2004
                  o 2.4.1 Bush se nuwe aanstellings
        * 3 Presidentskap
             + 3.1 Ekonomiese beleid
             + 3.2 Omgewingsbeleid en globale verwarming
             + 3.3 11 September 2001
             + 3.4 Buitelandse beleid
             + 3.5 Irak
        * 4 Verwysings

[wysig] Biografie

   Bush is as die eersteling-seun van George H. W. Bush en sy vrou Barbara
   Bush in New Haven (Connecticut) gebore. Sy vaderlike voorouers was
   afkomstig uit Somerset in die West Country (Engeland) en het in die
   17de eeu na Amerika geëmigreer. Bush se ouers het van Connecticut na
   Texas verhuis toe hy twee jaar oud was. Hy is met sy drie broers Jeb,
   Neil en Marvin en sy suster Dorothy in Midland en Houston opgevoed. Sy
   tweede jonger suster, Robin, is in 1953 op die ouderdom van drie aan
   leukemie oorlede.^[10] Bush se oupa Prescott Bush was 'n Senator van
   Connecticut, en sy vader het tussen 1989 en 1993 as President van die
   VSA gedien.

   Bush het by die Phillips Academy in Andover (Massachusetts) skoolgegaan
   en is net soos sy vader ook deur die Yale-universiteit aanvaar, waar hy
   in 1968 'n B.A.-graad in Geskiedenis behaal het. Hy het tegelykertyd
   aan 'n aantal Republikeinse verkiesingsveldtogte deelgeneem, waaronder
   ook dié van sy vader as senatorskandidaat in Texas in die jare 1964 en
   1970. As 'n college senior het Bush lid geword van die geheime
   vereniging Skull and Bones. Bush was, volgens sy eie beskrywing, 'n
   middelmatige student.^[11]
   George W. Bush as luitenant in die Nasionale Garde
   George W. Bush as luitenant in die Nasionale Garde

   In Mei 1968 is Bush op die hoogtepunt van die Viëtnam-oorlog deur die
   lugeenheid van die Texaanse Nasionale Garde aanvaar en het ná sy
   opleiding diens in Houston gedoen.^[12] Tydens sy politieke loopbaan is
   die toedeling en duur van Bush se diensplig herhaaldelik gekritiseer.
   Daar word beweer dat Bush weens die politieke pos van sy vader 'n
   voorkeurbehandeling geniet en sy dienspligte onreëlmatig uitgevoer het.
   Bush het in 1972 vir 'n verplasing na die lugeenheid van Alabama se
   Nasionale Garde gevra om aan die verkiesingsveldtog van 'n plaaslike
   Republikeinse senatorskandidaat deel te neem en in 1974 verlof gekry om
   sy diensplig van ses jaar met ses maande te verkort sodat hy sy studies
   aan die Harvard Business School betyds kon begin. Hy is toegestaan om
   sy militêre loopbaan nogtans op 'n eervolle manier te kan
   beëindig.^[13]
   George en Laura Bush met hulle dogters Jenna en Barbara in 1990
   George en Laura Bush met hulle dogters Jenna en Barbara in 1990

   'n Aantal verslae aangande dwelmmisbruik en ander wanordelike gedrag
   dateer uit hierdie tydperk. Bush het erken dat hy gedurende daardie
   jare "te veel" gedrink het en dié periode van sy lewe as die
   "nomadiese" tydperk van sy "onverantwoordelike jeug" genoem.^[14] Op 4
   September 1976 is Bush op 30-jarige leeftyd in hegtenis geneem nadat hy
   in die buurt van die Bush-gesin se somerhuis in Kennebunkport (Maine)
   dronk bestuur het. Hy het skuldig gepleit, is 'n geldboete van VSA-$
   150 opgelê en sy bestuurderslisensie is tot by die jaar 1978
   ingetrek^[15] in Maine.^[16]

   Nadat hy 'n meestersgraad in bedryfsbestuur aan die
   Harvard-universiteit behaal het (hy is die enigste President van die
   VSA met 'n MBA-graad)^[17], het Bush sy loopbaan in die Texaanse
   olienywerheid begin. In 1977 is hy deur vriende aan Laura Welch
   bekendgestel, 'n onderwyseres en bibliotekaresse. Drie maande later het
   hy met Laura getrou, en die egpaar het hulle in Midland gevestig. Hulle
   tweelingdogters, Jenna en Barbara, is in 1981 gebore.

   In 1978 is Bush in Texas se 19de Kongres-kiesdistrik as Republikeinse
   kandidaat vir die Huis van Afgevaardigdes genomineer en het gedurende
   sy verkiesingsveldtog die klemtoon op sy groot ervaring in die
   energiebedryf en sy konserwatiewe waardes gelê. Hy is uiteindelik deur
   die Demokratiese kandidaat Kent Hance met 'n meerderheid van 6 000 van
   die uitgebragte stemme verslaan, nadat die meeste kiesers Hance se eie
   konserwatiewe standpunte, sy afkeuring van strenger wapenbeheer en sy
   nouer verbondenheid met die landelike Texas gewaardeer het. Hance het
   later na die Republikeinse Party oorgeloop en Bush se
   verkiesingsveldtog as goewerneurskandidaat met 'n donasie gesteun.^[18]

   Bush het sy loopbaan in die plaaslike olienywerheid voortgesit, wat in
   die 1980's as gevolg van 'n skerp prysdaling in moeilikhede beland het.
   Omtrent 1986 het Bush 'n geheelonthouer geword, Christelike filosofie
   begin studeer en begin om aan kerklike en gemeenskapsstudiegroepe deel
   te neem. Volgens sy eie woorde het Bush ná 'n persoonlike ontmoeting en
   gesprek met Eerwaarde Billy Graham 'n wedergebore Christen geword.^[14]

   In 1988 het Bush met sy gesin na Washington, D.C. verhuis om die
   presidensiële verkiesingsveldtog van sy vader te ondersteun.^[19] Saam
   met sy kollega's Lee Atwater en Doug Wead was hy by die ontwikkelin en
   koördinering van 'n politieke strategie betrokke, wat veral op
   konserwatiewe en evangeliese Christene gemik was, aangesien hulle as
   die beslissende faktor vir die nominasie en verkiesing beskou is.^[20]

   Ná sy terugkeer na Texas het hy in April 1989 'n aandeel in die
   konsessiesaak van die Texas Rangers-bofbalspan gekoop en vyf jaar lank
   as besturende vennoot gedien.^[21] Later het hy sy aandeel van
   oorspronklik VSA-$ 800 000 vir meer as $ 15 miljoen verkoop.^[22]

[wysig] Politieke loopbaan

[wysig] Goewerneur van Texas

   In 1994 is Bush as die Republikeine se goewerneurskandidaat vir Texas
   genomineer, ten spyte van sy gebrek aan politieke ervaring en die
   gewildheid van die destydse Demokratiese goewerneur Ann Richards, wat
   as algehele gunsteling van die Texaanse kiesers beskou is.

   Bush se verkiesingsveldtog is deur 'n aantal eersterangse politieke
   raadgewers gekoördineer en het veral goewerneur Ann Richards se swak
   rekord van handhawing van wet en orde, haar politieke benoemings en
   haar steun vir liberale politieke eise aangespreek. Bush het van
   homself 'n positiewe beeld geskep met onderwerpe soos "persoonlike
   verantwoordelikheid" en "morele leierskap" en 'n aantal belangrike
   vraagstukke soos onderwys, misdaad, deregulering van die ekonomie en
   hervorming van die regstelsel aangespreek. Sy veldtog is gekritiseer
   vir die manier waarop Ann Richards neergehaal is, maar desondanks het
   Bush se gewildheid as gevolg van sy indrukwekkende debatsvoering
   toegeneem. Uiteindelik het hy Richards met 52 persent van die
   uitgebragte stemme geklop.^[23]

   As goewerneur het Bush met sukses wetgewing ingedien waardeur die
   regstelsel hervorm is, die befondsing van onderwys verhoog, hoër
   standaarde in Texas se skole daargestel en die kriminele regstelsel
   hervorm. Onder sy leierskap het Texas 152 gevangenes tereggestel - meer
   as onder enige ander goewerneur in die moderne geskiedenis van Amerika.
   Kritiese stemme soos Helen Prejean het egter geredeneer dat Bush nie
   ernstig oorweg het om aansoeke om grasieverlening te oorweeg nie.^[24]

   Skoolbefondsing is destyds deur die politikusse en media as 'n politiek
   gevoelige saak beskou. Die deelstaat Texas het sy onderwysstelsel deur
   eiendomsbelasting gefinansieer. Bush het gepoog om die hoë
   belastingtariewe ten gunste van huiseienaars te verlaag en gelyktydig
   die algemene befondsing van onderwys te verhoog en nuwe belasting op
   maatskappye in te voer. Maar hy het sterk opposisie van sy eie party en
   die privaatsektor gekry. Nadat geen konsensus oor hierdie saak bereik
   is nie, het Bush 'n oorskot op die begroting gebruik om 'n
   belastingverlaging van VSA-$ 2 miljard toe te staan - die hoogste in
   die Texaanse geskiedenis. Hierdie besluit het sy openbare beeld van 'n
   fiskalies konserwatiewe politikus en beskermer van besigheidsbelange
   gevestig.^[25]

   Bush het ook 'n pioniersrol by die instelling van godsdiensgebaseerde
   welsynsprogramme gespeel en die regering se steun en befondsing van
   nie-staatlike, godsdienstige organisasies verhoog, wat sosiale dienste
   soos opvoeding en onderwys, voorkoming van dwelm- en drankmisbruik en
   vermindering van huislike geweld verskaf. Goewerneur Bush het op 17
   April 2000 'n memorandum geteken waarmee 10 Junie in Texas tot
   "Jesus-dag" verklaar en alle Texaners aangespoor is om hulp aan
   noodlydendes te verleen.^[26] Alhoewel Bush vir sy skending van die
   konstitusionele skeiding van staat en kerk ("Congress shall make no law
   respecting an establishment of religion, or prohibiting the free
   exercise thereof...") gekritiseer is, het die meeste Texaners, veral
   godsdienstige en sosiaal-konserwatiewes, sy inisiatief gesteun.

   In 1998 het Bush 'n beslissende oorwinning in die goewerneursverkiesing
   behaal met naastenby 69 persent van die uitgebragte stemme en sodoende
   die eerste Texaanse goewerneur geword wat vir twee opeenvolgende
   ampstermyne van vier jaar elk verkies is (voor 1975 was die goewerneur
   se ampstermyn net twee jaar).^[27]

[wysig] Die presidensiële verkiesing van die jaar 2000

   Tydens sy verkiesingsveldtog het Bush homself as 'n "medelydende
   konserwatiewe" ("compassionate conservative") voorgedoen - volgens 'n
   nuwe politieke term, wat deur die onafhanklike televisiepersoonlikheid
   en kommentator Michael Savage gemunt is - en belowe dat hy die "eer en
   waardigheid van die Wit Huis" sou herstel.^[28]

[wysig] Voorverkiesing

   Bush se verkiesingsveldtog is deur 'n aantal politieke vennote uit
   Texas beheer, en hy is deur 'n meerderheid van Republikeinse
   afgevaardigdes in die parlemente van 38 deelstate ondersteun. Maar
   nadat Bush die koukus in Iowa gewen het, het Senator John McCain uit
   Arizona 'n verrassende oorwinning in die voorverkiesing van New
   Hampshire behaal. Bush is onder meer gekritiseer vir die besoek wat hy
   by die omstrede Bob Jones-universiteit afgelê het, 'n instelling wat
   vir sy anti-Katolieke houding en sy verbod op gemengde verhoudings
   bekend gestaan het.^[29]

   Maar Bush het vervolgens daarin geslaag om die voorverkiesing in South
   Carolina te win, en McCain het sy momentum begin verloor. Nogtans het
   hy die voorverkiesing in Michigan gewen. Met sy kritiek op Pat
   Robertson en Jerry Falwell net voor die verkiesing in Virginia het
   McCain egter godsdienstige konserwatiewes woedend gemaak. Bush het in
   Virginia en 'n week later op "Super-Dinsdag" in nege van dertien
   voorverkiesings gewen en sodoende sy nominasie as Republikeinse
   kandidaat verseker. In 'n televisiedebat op 13 Desember 1999 in Des
   Moines (Iowa) het Bush in teenstelling met die ander kandidate nie 'n
   politieke figuur as sy voorbeeld genoem nie, maar Jesus Christus. Bush
   se gewildheid onder godsdienstige kiesers is as een van die beslissende
   faktore in die verkiesingsveldtog aangevoer. Weeklikse kerkgangers het
   volgens 'n Gallup-meningsopname in die 2000-verkiesing met 56 persent
   vir Bush gestem (en in die 2004-verkiesing selfs met 63 persent).^[30]

[wysig] Algemene verkiesing

   Bush het Dick Cheney, 'n voormalige lid van die Huis van Afgevaardigdes
   en Minister van Verdediging as sy visepresidentskandidaat of running
   mate gekies, en sy veldtog is deur prominente Republikeine soos Donald
   Rumsfeld en Colin Powell ondersteun, wat as raadgewers oor kwessies in
   verband met nasionale veiligheid en buitelandse betrekkinge gefungeer
   het. Terwyl Bush sy suksesvolle beleid as goewerneur van Texas
   beklemtoon het, het hy in sy veldtog die Demokratiese
   presidentskandidaat en destydse visepresident Al Gore veral vanweë die
   Demokratiese beleid ten opsigte van wapenbeheer en belasting aangeval.
   Bush het ook Gore se steun vir die Kyoto-protokol gekritiseer (alhoewel
   die Senaat in 1998 met 95 teen 0 stemme die Amerikaanse deelname aan
   die protokol verwerp het) en gelyktydig op die neergang van nywerhede
   in die Midweste, soos byvoorbeeld in West Virginia, en die daarmee
   gepaardgaande ekonomiese en sosiale vraagstukke gewys.

   Op die verkiesingsdag (7 November 2000) het Bush 'n aantal sleutelstate
   in die Midweste gewen, soos byvoorbeeld Ohio, Missouri en Arkansas. Hy
   het ook 'n oorwinning in Gore se tuisstaat Tennessee, in New Hampshire
   en in die voormalige Demokratiese vesting West Virginia behaal. Die
   televisienetwerke het aanvanklik Gore as die wenner in die deelstaat
   Florida uitgeroep, maar het hierdie aankondiging later herroep en
   uiteindelik Bush tot wenner in sowel Florida asook op nasionale vlak
   verklaar. Aangesien Bush Florida net naelskraap gewen het, was daar
   sprake van onreëlmatighede by die stemtelling. Volgens Florida se
   wetgewing het 'n tweede telling ten opsigte van stemmasjiene
   plaasgevind. Bush se voorsprong het kleiner geword, maar hy was nogtans
   die wenner. Die Hooggeregshof van Florida het op 8 Desember bepaal dat
   distrikte met moontlike onreëlmatighede per hand hertel moes word.

   Die Hooggeregshif van die Verenigde State het hierdie beslissing egter
   op 9 Desember herroep en die sodoende 'n einde an hierdie hertelling
   van stemme gemaak. Die hertelling van stemmasjiene het getoon dat Bush
   die deelstaat Florida met 'n meerderheid van 537 van die totale ses
   miljoen stemme gewen het - dit was die dertigste deelstaat waar Bush 'n
   oorwinning behaal het. ^[31] Alhoewel Bush op nasionale vlak 'n half
   miljoen stemme minder as Gore gekry het^[32], het hy nogtans 271 stemme
   in die presidensiële kieserskollege behaal - teenoor Gore se 266. Dit
   het van George W. Bush die eerste president sedert Benjamin Harrison in
   1888 gemaak, wat nie deur 'n meerderheid van die kiesers verkies is
   nie.^[33]

[wysig] Benoeming van ministers

   Bush het Andrew Card as die stafhoof van die Wit Huis, Karl Rove as sy
   politieke raadgewer en Karen Hughes as direkteur van kommunikasie in
   die Wit Huis benoem. Colin Powell is benoem as Minister van Buitelandse
   Sake, Paul O'Neill as Minister van Finansies en Donald Rumsfeld as
   Minister van Verdediging.^[34]

   Sy benoeming van die vroeëre Senator John Ashcroft as
   Prokureur-Generaal het skerp kritiek van Demokrate uitgelok, aangesien
   Ashcroft gekant was teen aborsie in die Verenigde State en verregse
   standpunte ten opsigte van burgerregte vir lesbiese en gay Amerikaners
   en die doodstraf ingeneem het.^[35]

[wysig] Die presidensiële verkiesing van die jaar 2004

   Bush spreek in Oktober 2004 aanhangers van die Republikeinse Party in
   St. Petersburg (Florida) toe
   Bush spreek in Oktober 2004 aanhangers van die Republikeinse Party in
   St. Petersburg (Florida) toe

   Bush se voorneme om vir 'n tweede ampstermyn te dien is in die
   Republikeinse Party wyd gesteun, en geen ander Republikeinse kandidaat
   het hom in die voorverkiesing uitgedaag nie. Bush het Kenneth Mehlman
   as bestuurder van sy verkiesingsveldtog benoem, terwyl die politieke
   strategie deur Karl Rove uitgewerk is.^[36] Bush het hom in sy agenda
   vir 2004 verbind tot die oorloë in Irak en Afghanistan, 'n hernuwing
   van die USA PATRIOT-wet, die permanente deurvoering van die
   belastingverlagings van die jare 2001 en 2003, die halvering van die
   begrotingstekort, die bevordering van onderwys, asook hervormings ten
   opsigte van die regstelsel, die VSA se Sosiale Sekerheid en nasionale
   belasting.

   Vir Bush se verkiesingsveldtog is landswyd gebruik gemaak van
   televisie- en radioadvertensies teen Demokratiese kandidate, waaronder
   Bush se hoofteenstander, Senator John Kerry uit Massachusetts. Kerry en
   ander Demokrate het Bush oor die oorlogvoering in Irak, die toepassing
   van die USA PATRIOT-wet en sy beweerde onvermoë om ekonomiese groei en
   die skepping van nuwe werkgeleenthede te bevorder aangeval, maar ook
   Bush se diensplig in die Nasionale Garde het geblyk om baie omstrede te
   wees. In Bush se veldtog is Kerry as 'n egte Amerikaanse liberaal
   beskrywe, wat belastingtariewe sou verhoog en die regering vergroot.
   Bush se veldtog het ook herhaaldelik Kerry se beweerde weersprekende
   verklarings ten opsigte van die oorlog in Irak gekritiseer en beweer
   dat Kerry nie oor die deursettingsvermoë en visie sou beskik om 'n
   oorwinning in die oorlog teen terrorisme te behaal. Bush het 31 van 50
   deelstate en altesame 286 stemme in die VSA se kieskollege gewen.

   Met sy oorwinning in die 2004-verkiesing was Bush die eerste
   presidensiële kandidaat in sestien jaar wat 'n absolute meerderheid van
   uitgebragte stemme gewen het (sedert sy vader se verkiesing in
   1986).^[37]

[wysig] Bush se nuwe aanstellings

   Nadat die Senaat ny sy toestemming tot die benoeming van die omstrede
   John R. Bolton as die VSA se ambassadeur by die Verenigde Nasies
   verleen het nie, het Bush hom tydens die Senaat se reses in Augustus
   2005 aangestel. Die leier van die Demokratiese opposisie in die Senaat,
   Harry Reid, het hierdie optrede as 'n misbruik van die president se
   gesag gekritiseer.^[38]

[wysig] Presidentskap

   Bush se kabinet
   AMP                                 NAAM                   AMPSTERMYN
   President                           George Bush            2001-hede
   Visepresident                       Dick Cheney            2001-hede
   Minister van Buitelandse Sake       Colin Powell           2001–2005
                                       Condoleezza Rice       2005-hede
   Minister van Finansies              Paul O'Neill           2001-2002
                                       John Snow              2002–2006
                                       Henry Paulson          2006-hede
   Minister van Verdediging            Donald Rumsfeld        2001–2006
                                       Robert Gates           2006-hede
   Minister van Justisie en
   Prokureur-Generaal                  John Ashcroft          2001–2005
                                       Alberto Gonzales       2005-2007
                                       Michael Mukasey        2007-hede
   Minister van Binnelandse Sake       Gale Norton            2001–2006
                                       Dirk Kempthorne        2006-hede
   Minister van Landbou                Ann Veneman            2001–2005
                                       Mike Johanns           2005-hede
   Minister van Handel                 Donald Evans           2001–2005
                                       Carlos Gutierrez       2005-hede
   Minister van Arbeid                 Elaine Chao            2001-hede
   Minister van Gesondheid             Tommy Thompson         2001–2005
                                       Michael Leavitt        2005-hede
   Minister van Onderwys               Rod Paige              2001–2005
                                       Margaret Spellings     2005-hede
   Minister van Behuising en
   Stedelike Ontwikkeling              Mel Martinez           2001–2003
                                       Alphonso Jackson       2003-hede
   Minister van Vervoer                Norman Mineta          2001–2005
                                       Mary Peters            2001-hede
   Minister van Energie                Spencer Abraham        2001–2005
                                       Samuel Bodman          2005-hede
   Minister van Veterane-
   aangeleenthede                      Anthony Principi       2001–2005
                                       James Nicholson        2005-hede
   Minister van Nasionale Veiligheid   Tom Ridge              2003–2005
                                       Michael Chertoff       2005-hede
   Stafhoof van die Wit Huis           Andrew Card            2001–2006
                                       Joshua Bolten          2006-hede
   Bestuurder van die
   Agentskap vir Omgewingsake          Christine Todd Whitman 2001–2003
                                       Michael Leavitt        2003-2005
                                       Stephen L. Johnson     2005-hede
   Kantoor vir Bestuur en Begroting    Mitch Daniels          2001–2003
                                       Joshua Bolten          2003-2006
                                       Rob Portman            2006-hede
   Direkteur van Nasionale Dwelmbeheer John Walters           2001-hede
   Kantoor van die VSA se
   Afgevaardigde vir Handelsake        Robert Zoellick        2001-2005
                                       Rob Portman            2005-2006
                                       Susan Schwab           2006-hede

[wysig] Ekonomiese beleid

   In 2001 het Bush belastingkortings van meer as VSA-$ 1 300 miljard
   voorgestel. Bush en sy raadgewers het geargumenteer dat
   begrotingsfondse, wat deur die federale regering nie bestee kon word
   nie, aan belastingbetalers teruggebetaal moet word. Weens die sterk
   opposisie in die Kongres en waarskuwings deur die voorsitter van die
   Amerikaanse Federale Reserwebank, Alan Greenspan, dat daar 'n risiko
   van ressesie in die VSA was, het Bush die Amerikaanse publiek met 'n
   groot aantal publieke toesprake probeer oortuig dat die voorgestelde
   belastingkortings die ekonomie sou stimuleer en nuwe werkgeleenthede
   sou skep. En uiteindelik het vyf Demokratiese afgevaardigdes saam met
   die Republikeine ten gunste van die kortings gestem,^[39] wat tot die
   grootstes in die geskiedenis van die VSA behoort.

   Werkloosheidsyfers het onder die Bush-regering hul hoogtepunt van 6,2
   persent in Junie 2003 bereik en later tot net 4,4 persent gedaal. Die
   ekonomie het baie goed presteer, en die Amerikaanse aandeleindeks Dow
   Jones Industrial Average het nuwe rekordvlakke bereik, en ook die bruto
   geografiese produk (BGP) het bestendige groei aangeteken.^[40]^[41]
   Kritiese stemme verwys egter op die feit dat veral welgesteldes
   voordeel uit die ekonomiese groei getrek het, terwyl die meerderheid
   van middelklas- en onderklasburgers niks by Bush se ekonomiese beleid
   gebaat het nie.^[42]^[43]

[wysig] Omgewingsbeleid en globale verwarming

   Kort nadat Bush in 2001 die presidentskap van die VSA oorgeneem het,
   het hy die land se steun vir die Kyoto-protokol - 'n wysiging van die
   Verenigde Nasies se Konvensie oor Klimatverandering, wat gebiedende
   bepalings vir die vermindering van kweekhuisgasse (veral
   koolstofdioksied, wat by die verbranding van fossielbrandstowwe
   vrygestel word) vasgelê het - onttrek. Bush het beweer dat daar nog
   onsekerhede oor die wetenskaplike ondersoek van klimaatverandering
   bestaan, veral in hoeverre menslike aktiwiteite werklik verantwoordelik
   is vir globale verwarming. Die President het ook op bekommernis oor die
   negatiewe gevolge verwys, wat die ooreenkoms moontlik vir die
   Amerikaanse ekonomie sou inhou, en die feit dat die Volksrepubliek van
   Sjina en Indië die verdrag nog nie onderteken het nie.^[44]

   Die Bush-administrasie se houding aangaande globale verwarming het
   tydens sy presidentskap veral in wetenskaplike en ekologiese kringe
   omstrede gebly. In sy "Staat van die Unie"-toespraak van die jaar 2007
   het President Bush sy voorneme bevestig om die VSA minder afhanklik van
   buitelandse olie-invoere te maak. Die verbruik van fossielbrandstowwe
   sal verminder en die produksie van alternatiewe brandstowwe verhoog
   word.^[45]

[wysig] 11 September 2001

   Op 11 September 2001, agt maande ná President Bush se inhuldiging, het
   negentien ontvoerders (waarvan vyftien uit Saoedie-Arabië, twee uit die
   Verenigde Arabiese Emirate en een elk uit onderskeidelik Egipte en
   Libanon) in opdrag van Osama Bin Laden se Islamitiese terreurnetwerk
   Al-Kaïda terreuraanvalle op die Verenigde State uitgevoer. Vier
   Amerikaanse passasiersvliegtuie is ontvoer, waarvan die terroriste twee
   in die New Yorkse Wêreldhandelsentrum en een in die Pentagon in
   Washington, D.C. gevlieg het. 'n Vierde straler, wat blykbaar ook op
   pad na Washington was, het in 'n veld in Pennsylvanië neergestort,
   nadat passasiers die ontvoerders aan boord oorweldig het. Byna 3 000
   mense het hulle lewens as gevolg van die aanvalle verloor, waarby die
   ineenstorting van die Wêreldhandelsentrum-wolkekrabbers die meeste
   slagoffers geëis het.
   President Bush spreek reddingswerkers op Ground Zero toe
   President Bush spreek reddingswerkers op Ground Zero toe

   Die aanvalle van 11 September was 'n belangrike wentelpunt in Bush se
   presidentskap. Nog dieselfde aand het hy in 'n toespraak uit die
   Withuis se Oval Office 'n sterk reaksie aangekondig, maar tegelykertyd
   die Amerikaners opgeroep om as 'n nasie saam te staan en bystand aan
   die families van slagoffers te verleen. Op 14 September het President
   Bush 'n besoek aan die bouvalle van die Wêreldhandelsentrum afgelê en
   New York se burgemeester Rudy Giuliani ontmoet.

   Op 20 September het Bush Osama Bin Laden en Al-Kaïda in 'n toespraak
   skerp veroordeel en 'n ultimatum aan die Taliban-régime in Afghanistan
   gerig om die terroriste aan die VSA te oorhandig.^[46]

   President Bush het 'n globale oorlog teen terrorisme verklaar en -
   nadat die Taliban-heersers sy eis nie nagekom het nie - die bevel vir
   die aanval op Afghanistan gegee, om sodoende die Taliban-régime omver
   te werp.^[47]

[wysig] Buitelandse beleid

   Die Bush-administrasie het die Amerikaanse steun vir 'n aantal
   internasionale ooreenkomste onttrek, waaronder ook die Verdrag op
   Anti-Ballistiese Missiele (ABM) met Rusland en het 'n veiligheids- en
   verdedigingsbeleid gevolg, wat op ABM gesteun het en deur die
   ABM-Verdrag belemmer is. Die Kongres het hierdie beleid nooit
   goedgekeur nie.^[48] Bush het ook die Amerikaanse steun vir die
   verdediging van die demokratiese Republiek van Sjina (Taiwan) bekragtig
   en militêre intervensies in Haïti en Liberië geautoriseer om
   Amerikaanse belange te beskerm. Ten opsigte van die konflik tussen
   Israel en die Palestyne het Bush 'n beleid van nie-inmenging gevolg en
   die Palestynse leier Jassir Arafat se steun vir geweld en militante
   groepe veroordeel. Hy was nogtans die eerste Amerikaanse President wat
   die sogenaamde twee-state-oplossing vir die konflik goedgekeur en die
   stigting van 'n onafhanklike Palestynse staat naas Israel voorgestel
   het. Bush het gesprekke tussen die Eerste Ministers van Israel en die
   Palestynse Outonome Gebiede, Ariel Sharon en Mahmoed Abbas,
   aangemoedig. Hy het Jassir Arafat egter steeds geboikot. Bush het ook
   Sharon se plan van eensydige onttrekking en die eerste demokratiese
   verkiesings in Palestina ná Arafat se dood goedgekeur.

   Teen die begin van sy tweede ampstermyn het Bush die klemtoon op die
   verbetering van die gespanne betrekkinge met Europese lande gelê. Hy
   het sy langjarige raadgewer Karen Hughes as die koördineerder van 'n
   wêreldwye skakelveldtog benoem, wat die VSA se beeld in die buiteland
   sou verbeter. Die VSA se ontwikkelingshulp is aansienlik verhoog en was
   nou veral op die bevordering van demokrasie en menseregte gefokusseer.

   Die betrekkinge met Duitsland en Kanada het ná die oorwinning van
   konserwatiewe partye in dié twee lande se verkiesings verbeter. Baie
   politieke ontleders het aangevoer dat Bush se politieke agenda teen die
   middel van sy tweede ampstermyn geleidelik wegbeweeg het van die
   bevordering van vryheid en demokrasie, soos geblyk het uit die VSA se
   beleid teenoor die olieryke vroeëre Sowjetrepublieke in
   Sentraal-Asië.^[49]

[wysig] Irak

   President Bush en die Eerste Minister van Irak, Noeri al-Maliki, tydens
   'n perskonferensie in die Withuis op 25 Julie 2006
   President Bush en die Eerste Minister van Irak, Noeri al-Maliki, tydens
   'n perskonferensie in die Withuis op 25 Julie 2006
   20 Maart 2007: 'n Amerikaanse soldaat neem 'n gewonde Irakse kind na
   die Charlie-Mediese Sentrum in Camp Ramadi
   20 Maart 2007: 'n Amerikaanse soldaat neem 'n gewonde Irakse kind na
   die Charlie-Mediese Sentrum in Camp Ramadi

   Vroeg in 2003 het President Bush die Irakse régime gewaarsku dat hulle
   óf bewyse sou moet lewer dat hulle nie oor massavernietigingswapens
   beskik nie, óf ontwapening in die gesig sou staar. Gelyktydig het Bush
   hom daarvoor beywer om 'n einde te maak aan die Verenigde Nasies se
   wapeninspeksies in Irak en die gebruik van militêre geweld bepleit,
   nadat die Irakse leier Saddam Hoessein sy kat-en-muis-spelletjies met
   die inspeksiespanne steeds voortgesit het.

   Ongeag die teenkanting van baie Europese gealliëerdes, Rusland, die
   Volksrepubliek van Sjina en die meeste ander lande het Bush in Maart
   daarop gedring dat Saddam Hoessein as president van Irak moet bedank en
   gelyktydig militêre optrede teen Irak aangekondig, indien Hoessein nie
   sou reageer nie.

   Op 19 Maart 2003 het Britse en Amerikaanse troepe hulle aanval op Irak
   begin. Teen die middel van April was die grootste deel van Irak onder
   kontrole van die gealliëerde magte. Daar is geen
   massavernietigingswapens ontdek nie, en Amerikaanse
   geheimediens-verslae, wat voor die oorlog die teenoorgestelde beweer
   het, het geblyk onjuis te wees. Die VSA en die Verenigde Koninkryk het
   hulle daarna aan die heropbou van Irak en die daarstelling van 'n
   demokratiese regering toegewy.

   Parlementsverkiesings en 'n referendum oor 'n nuwe grondwet is al in
   Januarie en Desember 2005 gehou, maar die politieke situasie in Irak
   het in die tydperk tussen 2004 en 2007 tot so 'n mate versleg dat
   internasionale waarnemers dit as 'n volskaalse burgeroorlog beskryf.

   Die voortgesette geweldpleging van Islamitiese terreurgroepe, wat
   volgens godsdienstig-sektariese lyne verdeel is, het tienduisende
   slagoffers onder Irakse burgerlikes geëis. In 2007 het reeds meer as
   3 000 Amerikaanse soldate in Irak gesneuwel, en die Demokratiese
   opposisie in die Amerikaanse Kongres het die druk op die Bush-regering
   verhoog om 'n tydplan vir die Amerikaanse troepe se onttrekking aan
   Irak vas te lê.

   In 'n toespraak op 10 Januarie 2007 het Bush aangekondig dat 'n
   bykomende 21 500 Amerikaanse troepe ontplooi sou word, terwyl die
   ekonomiese probleme van Irak met 'n werkskeppingsprogram en meer
   voorstelle vir die heropbou van die land aangespreek sou word. Hiervoor
   is VSA-$ 1,2 miljard beskikbaar gestel.

   Op 1 Mei 2007 het Bush vir 'n tweede keer gebruik gemaak van sy vetoreg
   en 'n wetsontwerp van die Kongres ten opsigte van 'n tydlyn vir die
   onttrekking van Amerikaanse troepe verwerp.^[50]

[wysig] Verwysings

    1. ^ George W. Bush, et al., Petitioners v. Albert Gore, Jr., et al.,
       531 U.S. 98 (2000).
    2. ^ "President Bush's address to joint session of Congress." 20
       September 2001.
    3. ^ Presidential Letter to Congress (18 Maart 2003).
    4. ^ Powell, Colin (5 Februarie 2003). "U.S. Secretary of State Colin
       Powell Addresses the U.N. Security Council." Whitehouse.gov. URL
       besoek op 2006-05-25.
    5. ^ "President discusses freedom in Iraq and Middle East." 6 November
       2003.
    6. ^ "Transcript for Feb. 8th." MSNBC: 2004-02-08. URL besoek op
       2006-09-09.
    7. ^ 2004 Presidential Election Results
    8. ^ 13 October 2004 "The Third Bush-Kerry Presidential Debate"
       transcript
    9. ^ "CNN - U.S. President / National / Exit Poll / Election 2004"
   10. ^ "George Walker Bush." Famous Texans. famoustexans.com:
       2005-02-03. URL besoek op 2006-06-27.
   11. ^ Associated Press. "Self-Deprecating Bush Talks to Yale Grads",
       FOXNews.com, 2001-05-21. URL besoek op 2006-06-27.
   12. ^ York, Byron, "Bush's National Guard Years", The Hill, 2004-09-09.
       URL besoek op 2006-06-27.
   13. ^ Brit Hume, Mara Liasson, Jeff Birnbaum, Charles
       Krauthammer, , "The All-Star Panel Discusses John Kerry's Shifting
       Positions on Iraq War Spending", Fox News Network (transcript),
       09-07-2004.
   14. ^ ^14,0 ^14,1 Romano, Lois; George Lardner Jr, "Bush's
       Life-Changing Year", The Washington Post, 1999-07-25. URL besoek op
       2006-06-27.
   15. ^ "2000 Driving Record." Department of the Secretary of State of
       Maine: 2000-11-02. URL besoek op 2006-08-09.
   16. ^ "Fallout From A Midnight Ride." Time Magazine. 2000-11-13. URL
       besoek op 2006-09-08.
   17. ^ "GWB: HBS MBA." The American Thinker. www.americanthinker.com.
       URL besoek op 2006-10-16.
   18. ^ "Bush Wasn't Always a Front-Runner", Associated Press,
       1999-10-17. URL besoek op 2006-07-27.
   19. ^ George W. Bush, Bill Adler (2004). The Quotable George W. Bush: A
       Portrait in His Own Words. Andrews McMeel Publishing. ISBN
       0-7407-4154-3.
   20. ^ Duffy, Michael; Gibbs, Nancy (08-07-2000). "The quiet dynasty"
       (in English). Time; Canadian edition (156). ISSN: 03158446.
   21. ^ Farrey, Tom (1999-11-01). "A series of beneficial moves." ESPN.
       URL besoek op 2007-01-21.
   22. ^ "Sale of baseball team." Make Them Accountable: 2002-08-19. URL
       besoek op 2007-01-21.
   23. ^ Wayne Slater, James Moore (2003). Bush's Brain: How Karl Rove
       Made George W. Bush Presidential. USA: Wiley, 210.
   24. ^ "The New York Review of Books: Death in Texas."
   25. ^ Wayne Slater, James Moore (2003). Bush's Brain: How Karl Rove
       Made George W. Bush Presidential. USA: Wiley, 233-36.
   26. ^ Texas State (2005-03-11). "Jesus Day." (JPEG) Texas State
       Archives. PBS. URL besoek op 2006-06-30.
   27. ^ Associated Press. "Texas Gov. George W. Bush wins in landslide",
       CNN, 1998-11-03. URL besoek op 2006-06-30.
   28. ^ George W. Bush Speaks at Send-Off in Orlando (September 23 2000).
   29. ^ Jackson, Derrick. "At Bob Jones U., A Disturbing Lesson About The
       Real George W.", Common Dreams Newscenter, 2000-02-09. URL besoek
       op 2006-06-30.
   30. ^ "How Americans Voted", The Gallup Organization, 2004-11-05. URL
       besoek op 2006-06-30.
   31. ^ "2000 Official General Election Presidential Results." Federal
       Election Commission: December 2001. URL besoek op 2007-01-12.
   32. ^ 2000 Presidential General Election Results
   33. ^ "The Electoral College: How It Works" Grolier.com
   34. ^ Bush decided to remove Saddam 'on day one' Julian Borger, The
       Guardian (January 12 2004).
   35. ^ Bush Nominates John Ashcroft Attorney General US Newswire
       (December 27 2000).
   36. ^ "An Interview With Karl Rove." NewsHour with Jim Lehrer. PBS:
       2004-08-01. URL besoek op 2006-09-09.
   37. ^ "Bush First President in 16 Years to Win Popular Majority."
       NewsMax.com: 2004-11-03. URL besoek op 2006-10-01.
   38. ^ "Bush Names Bolton U.N. Ambassador in Recess Appointment", The
       Washington Post
   39. ^ Wallace, Kelly, "$1.35 trillion tax cut becomes law", CNN
       InsidePolitics archives, 2001-06-07. URL besoek op 2006-06-30.
   40. ^ Gross Domestic Product and Corporate Profits
   41. ^ GDP report shows sustainable economic growth
   42. ^ Fighting back in the war on the middle class
   43. ^ Bush's Economy 'Doing Remarkably Well' by Molly Ivins, AlterNet.
       October 24 2006.
   44. ^ David last=Corn, "George W. Bush: The Un-science Guy", AlterNet,
       2001-06-19. URL besoek op 2006-11-05.
   45. ^ Full text (and video) of 2007 State of the Union address
   46. ^ Address to a Joint Session of Congress and the American People
   47. ^ "President Bush's address to joint session of Congress."
       September 20 2001.
   48. ^ "President Bush Speech on Missile Defence", Federation of
       American Scientists, 2001-05-01. URL besoek op 2006-06-30.
   49. ^ Diehl, Jackson (2005-04-24). "Retreat From the Freedom Agenda."
       Washington Post. URL besoek op 2006-09-14.
   50. ^ Stolberg, Sheryl Gay en Jeff Zeleny, Bush Vetoes Bill Tying Iraq
       Funds to Exit, The New York Times, 1 Mei 2007

   Presidente van die Verenigde State van Amerika

     Washington | J Adams | Jefferson | Madison | Monroe | J.Q. Adams |
    Jackson | Van Buren | W Harrison | Tyler | Polk | Taylor | Fillmore |
    Pierce | Buchanan | Lincoln | A. Johnson | Grant | Hayes | Garfield |
          Arthur | Cleveland | B. Harrison | Cleveland | McKinley |
        T. Roosevelt | Taft | Wilson | Harding | Coolidge | Hoover |
     F. Roosevelt | Truman | Eisenhower | Kennedy | L Johnson | Nixon |
         Ford | Carter | Reagan | G.H.W. Bush | Clinton | G.W. Bush

   U.S. presidential seal

   Kategorie: Amerikaanse politici

