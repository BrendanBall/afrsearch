Geotermiese energie


   'n Geotermiese fasiliteit in Ysland.
   'n Geotermiese fasiliteit in Ysland.

   Geotermiese energie oftewel ondergrondse warmte (nie met geotermiese
   krag te verwar nie) verwys na die hitte (therme) wat deur die aarde
   (geo) voortgebring word. Daar word geskat dat planeet Aarde se kern
   temperature van tot 7 000 °C bereik, en hierdie hitte straal opwaarts
   deur die aarde se binnekant na die oppervlak. Dit is dieselfde hitte
   wat die tektoniese beweging van die plate op die mantel voortdryf. Waar
   twee plate van mekaar af weg beweeg, stoot magma deur die gaping op, en
   waar twee plate bots, word een gewoonlik gesubdukeer onder die ander
   een, wat dan lei tot wrywing en verdere hitte (asook die verdere
   skepping van magma).

   Hierdie prosesse laat toe dat pluime verskriklik warm
   binne-aarde-materiaal in aanraking kom met die aarde se oppervlak, en
   sodoende hitte na die aarde se oppervlak vervoer. Seismiese aktiwiteit
   is mees algemeen in hierdie plaatgrensareas, so aardbewings en vulkane
   word meesal hier aangetref. In ander gevalle vorm groot poele magma
   onder die kors en hulle kan tot 'n miljoen jaar neem om af te koel. In
   hierdie gebiede stel diep verskuiwings die water in staat om diep af in
   die aarde te sypel – dit kan reënwater, water vanaf mere of damme, of
   selfs seewater wees. Hoe dieper na onder die water beweeg, hoe warmer
   word dit soos dit in aanraking kom met die magmapoele, en derhalwe
   sirkuleer dit terug na die oppervlak deur middel van konveksie. Die
   resultaat kan wissel vanaf warmwaterbronne, spuitbronne, of
   modderbronne … tot selfs geotermiese reservoirs indien die water
   vasgevang word deur 'n oorliggende ondeurlatende rotslaag. Hierdie
   geotermiese reservoirs is aansienlik warmer as hulle oppervlakkige
   teenpartye, en bereik temperature van tot 350 °C.

   Sodanige reservoirs word opgespoor deur van 'n reeks geologiese,
   seismiese, elektriese en geochemiese middele gebruik te maak, en dan
   word putte geboor om die stoom en warm water vry te laat - wat, op
   hulle beurt, ingespan word om turbine-generators te laat draai om
   elektrisiteit in geotermiese kraginstallasies op te wek.

   Inhoud

        * 1 Oorsprong
        * 2 Ondergrondse geologie
        * 3 Gebruik van geotermiese energie
        * 4 Gebruike van geotermiese reservoirs
             + 4.1 Gesondheidspa’s
             + 4.2 Kweekhuise
             + 4.3 Ander
        * 5 Toekomstige potensiaal
        * 6 Sien ook

[wysig] Oorsprong

   Geotermiese energie is 'n energiebron wat as gevolg van gravitasionele
   botsings, atomiese reaksies en radioaktiewe splyting in die magma
   ontstaan. Die temperatuur styg gemiddeld met 1 °C per duisend kilometer
   diepte, maar daar is uitsonderings. Plek-plek styg die temperatuur op
   'n diepte van twee kilometer tot 360 °C. Hierdie verskynsel kom
   byvoorbeeld in Ysland, Italië, Nieu-Seeland en die Verenigde State
   voor. Kragopwekking deur middel van geotermiese stoom is vir die eerste
   keer in 1904 in die Italiaanse dorp Larderello suksesvol getoets, en
   sedert 1913 lewer 'n geotermiese kragsentrale elektrisiteit.
   Geotermiese krag kan egter ook naby die aarde se oppervlakte ontgin
   word. Alhoewel die klimaat in baie gebiede deur aansienlike
   lugtemperatuurskommelings tussen byvoorbeeld somer en winter gekenmerk
   word, verander die temperature in die boonste laag van die aardkors
   minder sterk. Vanuit die wiskundige standpunt bekyk, lyk die
   temperatuurskommelings op 'n soort harmoniese trilling. Teen 'n diepte
   van sowat vyf tot tien meter kom die temperatuur, wat in die grond
   gemeet word, min of meer ooreen met die jaarlikse gemiddelde
   temperatuur. Hierdie warmte word deur middel van spesiale borings na
   die oppervlak gepomp en veral vir die verwarming van geboue ingespan.
   In die somer kan elektrisiteit afkomstig van aardwarmte egter ook vir
   verkoeling en lugreëling gebruik word.

[wysig] Ondergrondse geologie

   Die skouspelagtige vrystelling van energie tydens 'n vulkaniese
   uitbarsting lewer dramatiese bewys van die groot hoeveelheid energie
   wat onder ons voete lê.

   Ongeveer dertig tot veertig kilometer soliede rots skei ons van 'n laag
   warm, gesmelte rots, genaamd magma. Daar word gereken dat dié laag
   ongeveer 2 900 kilometer diep strek. Die magma is te diep, te warm, en
   te gevaarlik vlugtig om direk as energiebron gebruik te word. Tóg
   ontsnap die warmte uitwaarts na die boonste rotslaag wat die aardkors
   vorm. Soms word water as gevolg van ongewone geologiese formasies in
   poreuse rotse 'n paar kilometer onder die oppervlak van die aarde
   vasgevang. Dié water absorbeer dan geleidelik baie van die
   uitwaartsvloeiende hitte om 'n groot reservoir warm geotermiese
   vloeistowwe te vorm. Geisers (spuitbronne) en warmwaterfonteine
   ontstaan waar natuurlike skeure in die rotslaag die warm vloeistowwe
   toelaat om na die oppervlak te ontsnap.

   Die temperatuur styg dramaties hoe meer in die rigting van die kern
   beweeg word. By dye aardoppervlakplate wissel die temperatuur van 0 tot
   1 000 °C, by die mantel van 1 000 tot 2 000 °C, by die onder-mantel van
   2 000 tot 4 500 °C, en by die kern word dit 4 500°C.

[wysig] Gebruik van geotermiese energie

   Die gebruik van geotermiese energie vir verwarming is ten minste so oud
   soos die antieke Romeinse badhuis. Die grootskaalse benutting daarvan
   moes egter wag op die tegnologie van die 20ste eeu.

   Ysland benut sy vulkane, geisers en warmwaterbronne reeds in só 'n
   mater dat geotermiese verwarmingskemas in die behoeftes van die
   hoofstad, Reykjavik, voorsien. Dis 'n moeilike en duur taak om te
   voorkom dat daar groot hitteverlies is uit die warwaterpype wat die
   energie van die opwekkingsterrein af moet vervoer. Om hierdie rede is
   geotermiese verwarming nie in gebiede ver van die geotermiese bronne
   moontlik nie. Die Franse is ook gelukkig om baie sulke bronne naby hul
   woongebiede te hê, en het teen 1990 al 500 000 huise deur geotermiese
   energie verwarm.

[wysig] Gebruike van geotermiese reservoirs

[wysig] Gesondheidspa’s

   Die kleiner reservoirs nader aan die oppervlak word gewoonlik direk in
   die vorm van gesondheidspa's (warmwaterbronne), visplase, asook vir
   ander industriële en huishoudelike toepassings gebruik. Mense het reeds
   sedert antieke Romeinse tye van warmwaterbronne vir ontspannings- en
   ander doeleindes gebruik gemaak, en hulle gewildheid neem steeds toe:
   in Rusland, byvoorbeeld, word nie minder nie as 3 500 spa's bedryf.

[wysig] Kweekhuise

   In die landbousektor word warm water vanuit die geotermiese reservoirs
   benut vir kweekhuise. Dit is 'n baie effektiewe wyse om verhoogde
   temperature vir bepaalde oeste te handhaaf. In werklikheid het sommige
   landbougemeenskappe in Europa reeds vir honderde jare op hierdie wyse
   van geotermiese reservoirs gebruik gemaak om te verseker dat hulle
   oeste deur die bitterkoue winterseisoene kan oorleef om suksesvol te
   wees.

[wysig] Ander

   Ander industriële toepassings sluit, onder andere, toepassings in
   akwakultuur (veral gewild in die Verre Ooste en die Verenigde State vir
   palings, alligators en tropiese visse), die
   varsprodukte-droogindustrie, melkpasteurisasie en die
   papiervervaardigingsproses in. Geotermiese kraginstallasies het die
   “groen” voordeel dat hulle nie gevaarlike kweekhuis-gasse vrystel, soos
   tradisionele fossielbrandstof-brandende kraginstallasies wel doen, nie.
   Geotermiese krag stel eerder net stoom (waterdamp) in die atmosfeer
   vry. Daar moet egter opgemerk word dat die verhittings-effek van
   kweekhuis-gasse versterk word deur die teenwoordigheid van waterdamp in
   die atmosfeer.

[wysig] Toekomstige potensiaal

   Sommige lande wat nie ondergrondse reservoirs besit nie, kan dit
   oorweeg om twee gate 'n ent van mekaar af in poreuse rotse te sink.
   Deur koue water in die een gat af te pomp, hoop hulle om 'n voorraad
   warm stoom uit die ander gat te verkry. Die koue water sal die warm
   rots afkoel, en die water sal deur die rots verhit word.

   Aangesien hitte stadig van die kern van die aarde na buite uitstroom,
   kan energie wat van die reservoirs verkry word, nie dadelik vervang
   word nie. Geotermiese energie is dus nie vervangbaar in die leeftyd van
   die mens nie, maar sal uiteindelik oor 'n langer tydperk vervang kan
   word. Tóg is dié energiebron redelik konstant.

[wysig] Sien ook

     * Energie
     * Geotermiese krag
     * Hernieubare energie
     * Magma

   Kategorie: Energie

