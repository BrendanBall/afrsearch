Germane


   'n Uitbeelding in Charlotte Mary Yonge se Young Folks' History of Rome
   wat die Gote voorstel
   'n Uitbeelding in Charlotte Mary Yonge se Young Folks' History of Rome
   wat die Gote voorstel

   Die Germane is 'n historiese versameling Indo-Europeessprekende etniese
   groepe wat uit Noordelike Europa afkomstig was en geïdentifiseer word
   deur hulle gebruik van Germaanse tale wat uit 'n gemene Germaanse taal
   ontstaan het in die voor-Romeinse Ystertydperk. Op grond van
   taalkundige en kulturele kenmerke word gemeen dat die Germane nou
   verwant was aan ander Indo-Europese groepe soos die Kelte, Slawe,
   Grieke en die Romaanssprekende groepe om die Middellandse See asook met
   ander meer afgeleë groepe.

   Migrerende Germaanse stamme het in die Laat-Oudheid en vroeë Middeleeue
   oor die hele Europa versprei. Germaanse tale het dominant geword langs
   die Romeinse grens in wat vandag Oostenryk, Duitsland, Noordelike
   België en Engeland is. In die res van die (westelike) Romeinse
   provinsies het die Germaanse immigrante uiteindelik Latynse (Romaanse)
   dialekte aangeneem. Benewens die Romeinse wêreld het die Germane die
   hele Skandinawië bevolk, insluitend Ysland in die middel van die
   Noordelike Atlantiese Oseaan. Germaanse Wikings het ook Groenland
   ontdek en teen c. 1000 voet aan wal gesit in Noord-Amerika.

   Al die Germane is eventueel gekersten; ter selfde tyd het elemente van
   die ou Germaanse godsdienste die Christendom beïnvloed. Die Germane het
   'n belangrike rol gespeel in die skep van die Middeleeuse Europese
   wêreld soos die Romeinse Ryk tot 'n einde gekom het. In die
   laat-Oudheid het 'n aantal groot Germaanse volke uit die verskillende
   Germaanse stamme ontstaan wat deur Europa en aangrensende gebiede
   getrek het. Van hulle, soos die Franke het volgens die voorbeeld van
   die antieke Romeine Ryke gestig wat die res van die geskiedenis
   dramaties beïnvloed het. Die versmelting van die Romeins-Griekse met
   dié van die Germane het gelei tot die ontwikkeling van 'n gemene
   Europese identiteit, geskiedenis, en kultuur wat oor taalgrense heen
   gestrek het en wat die basis vorm van die moderne westerse kultuur.

   Inhoud

        * 1 Etnoniem
        * 2 Geskiedenis
             + 2.1 Oorsprong
             + 2.2 Kontak met die Romeine
             + 2.3 Migrasie Tydperk
             + 2.4 Opkoms van Germaanse state
        * 3 Germaanse Stamme en Volke
        * 4 Verwysings

[wysig] Etnoniem

   Die woord Germaan is afkomstig van die Latynse woord Germani wat vir
   die eerste keer omtrent 90 v.C. deur die Griekse filosoof en
   geskiedskrywer Poseidonios (135-51 v.C.) gebruik is.^[1] Die term is
   deur Julius Caesar in die Romeinse literatuur ingevoer om 'n groep
   stamme van onbekende oorsprong in noordoostelike Gallië te beskryf.
   Caesar het hiermee 'n onderskeid getref tussen die Germane en die
   Keltiese Galliërs. Verskeie etimologies verklarings kan vir die Latynse
   Germani gegee word. As 'n byvoeglikenaamwoord is germani eenvoudig die
   meervoud byvoeglikenaamwoord van germanus (van germen, "saad" of
   "loot/uitspruitsel"), wat die sin van "verwant" of "bloedverwant"
   het^[2] of "outentiek". Volgens Strabo het die Romeine die term Germani
   gebruik om na die Germaanse stamme as outentieke Kelte te verwys.^[3]
   'n Ander alternatief is dat die woord gegrond is op die Romeinse
   ondervinding van die Germaanse stamme as bondgenote van die Kelte. In
   die sin wat Julius Caesar die woord gebruik het kan dit 'n leenwoord
   uit Kelties wees; 'n eksoniem gegrond op die woord vir buurman of bure.
   'n Derde voorstel is dat dit direk afgelei is van die naam die
   Hermunduri. Tacitus het voorgestel dat dit afkomstig mag wees van 'n
   stam waarvan die naam verander het nadat die Romeine dit aangeneem het,
   daar is egter geen getuienis wat die teorie ondersteun nie.

[wysig] Geskiedenis

[wysig] Oorsprong

   Verspreiding van die Germaanse kultuur in die Ystertydperk, c. 500 - 60
   v.Chr.
   Verspreiding van die Germaanse kultuur in die Ystertydperk, c. 500 - 60
   v.Chr.

   Daar is weinig bekend oor die oorsprong van die Germane, maar daar word
   gemeen dat hulle teen die laat Bronstydperk die suide van Swede, die
   Deense Skiereiland en noordelike Duitsland bewoon het. Argeologiese en
   taalkundige navorsing dui daarop dat 'n volk of groep volke 'n gemene
   materiële kultuur, die Noordelike Bronstydperk Kultuur en spesifieke
   Ystertydperk kulture soos die Wessenstedt- (800-600 v.C) en
   Jastorfkulture, gehad het in 'n omgewing wat sy middelpunt in Sleeswyk
   en Skandinawië gehad het tussen 1700 v.C. en 600 v.C.^[4]^[5] Die
   verandering van Proto-Indo-Europees na Proto-Germaans word gedefinieer
   deur die Eerste Germaanse klankverskuiwing (of Grimm se wet) en moes
   plaasgevind het toe wedersyds verstaanbare tale nog in 'n spraakbond so
   'n verandering kon laat versprei. Die gebeurtenis kon tot dusver nog
   nie gedateer word nie.

   Die presiese aard van die interaksie tussen die vollke is nie duidelik
   nie. Hulle is egter met mekaar verbind en beïnvloed deur
   streekskenmerke en migrasiepatrone wat verbind word met prehistoriese
   kulture soos dié van die Koepelgrafbouers (Duits: Hügelgräberkultur),
   die Urneveld- en La Tène-beskawings. Verslegtende klimaat in
   Skandinawië c. 850 v.C.-760 v.C. en c. 650 v.C. kon moontlik aanleiding
   gegee het tot migrasies na die kus van Oostelike Duitsland en verder
   suid tot by die Weichselrivier. 'n Noordelike uitbreiding van Hallstatt
   het dele van die volke in die Keltiese sfeer gebring, insluitend
   nordwestblock gebiede en die omgewing van die Elpkultuur^[6] (1800 v.C.
   - 800 v.C.). In ongeveer dié tyd het die kultuur beïnvloed geraak deur
   Hallstatttegnieke vir die ekstraksie van yster uit moerasystererts in
   veenlande, wat die voor-Romeinse Ystertydperk ingelui het.

   Argeologiese fondse dui daarop dat 'n relatief eenvormige groep Germane
   teen ongeveer 750 v.C. van Nederland tot by die Weichselrivier en in
   suidelike Skandinawië gewoon het. In die weste is die vloedvlaktes aan
   die kus vir die eerste keer bevolk soos wat die bevolking in naburige
   hoërliggende gebiede vermeerder het en die grond uitgeput geraak
   het.^[7] Teen ongeveer 250 v.C. het 'n mate van uitbreiding na die
   Suide plaasgevind en kon vyf groepe onderskei word: Nood-Germane in
   suidelike Skandinawië, uitgesluit Jutland; Noordsee Germane, langs die
   Noordsee en in Jutland; Ryn-Weser Germane, langs die midde-Ryn en
   Weser; Elbe Germane, langs die midde-Elbe; en Oos-Germane, tussen die
   middel Oder en die Weichsel. Dit kom ooreen met die taalkundige
   getuienis wat dui op die ontwikkeling van vyf taalkundige groepe,
   wedersyds gekoppel in twee stelle van twee tot vier groepe wat
   taalkundige innovasies deel.^[8]

[wysig] Kontak met die Romeine

   Germaanse stamme voor die volksverhuisingstyd
   Germaanse stamme voor die volksverhuisingstyd

   Hoewel die Romeine reeds sedert die middel van die eerste millennium
   v.C. bewus was van die bestaan van die Germane, was hulle eerste
   beduidende kontak met dié barbare laat in die 2de eeu v.C. toe groot
   getalle lede van die Cimbri en Teutoni stamme die Romeinse Ryk grense
   oorsteek het in Gallië en suidelike Europa. In 113 v.C. het die twee
   stamme 'n Romeinse leër onder Gnaeus Papirius Carbo in Noricum
   verslaan. Dit is gevolg deur verdere oorwinnings teen Marcus Junius
   Silanus in suidelike Gallië in 109 v.C. en teen Mallius en Caepio by
   Arausio (Vandag Orange, 'n stad in die département Vaucluse in
   Suidoos-Frankryk) in 105 v.C. Die Teutoni het hulle tydelik in
   suidelike Gallië gevestig terwyl die Cimbri na Hispania beweeg het waar
   hulle deur die Keltibereane verdryf is. Eers nadat die twee stamme teen
   103 v.C. weer bymekaar gekom en in Italia se rigting beweeg het het
   Gaius Marius die Teutoni uiteindelik in 102 v.C. in Aquae Sextiae
   verslaan. Nadat die Cimbri daarin geslaag het om oor die Alpe te vlug
   het hulle ook in 101 v.C. op die Raudine Vlakte naby Vercellae verslaan
   en hulle leër vernietig.

   Teen die tyd van Julius Ceaser vyftig jaar later het die Germane reeds
   gebiede wes van die Ryn en in ooste tot teen die Donau bewoon. Ceaser
   het 3 verskillende veldtogte teen die Germane gevoer; in 58 v.C. na 'n
   Keltiese versoek om hulp hom 'n verskoning gegee het, in 55 v.C. en in
   53 v.C. toe hy tevergeefs die Germaanse stamme wat met Kelte in Gallië
   saamgewerk het agterna gesit het. Hy het egter met leë hande
   teruggekeer toe die Germane kontak met die Romeinse legioene vermy het.
   Die burgeroorlog met Pompeius sou hom egter daarvan verhinder om verder
   veldtogte teen die Germane uit te voer.

   Eers na Augustus se oorwinning oor Antonius kon die hulpbronne en mag
   onder die imperiale stelsel bymekaar geskraap word om iets te doen aan
   die voortdurende Germaanse aanvalle. Die provinsies is herorganiseer
   met die vestiging van Germania Inferior in die noorde, oos van Belgica
   (wat rofweg ooreengekom het met die hedendaagse westelike Nederland, en
   Noordryn-Wesfale links van die Ryn ) en wes van die Ryn en Germania
   Superior (wat rofweg ooreengekom het met die hedendaagse westelike
   Switserland, die Franse Jura en Elsas gebiede en suidwestelike
   Duitsland) wat in die suide teen Gallië gegrens het en met Noricum in
   die ooste. In 12 v.C. het Nero Claudius Drusus "die ouere" die Ryn
   oorkruis om Romeinse beheer te vestig. Teen 9 v.C. het hy die
   noordelike grens van Romeinse Germania tot by die Elbe geskuif. Na
   Drusus se dood in dieselfde jaar is hy deur sy broer Tiberius vervang
   wat Germania deur 'n aantal legate laat bestuur het wat goeie
   betrekkinge met die Germane bewerkstellig het. Augustus wou op grond
   van die sukses ook Germania Magna (tussen die Ryn en Elbe) 'n provinsie
   van die Romeinse Ryk maak maar die plaaslike Germane was nie
   geïnteresseerd in die aanbod nie.

   Die Ryn sou uiteindelik die oostelike grens van die twee Germania
   provinsies word. Met die verloop van die volgende 200 jaar was gevegte
   tussen die Germaanse stamme was byna so hewig soos die invalle in
   Gallië. Om die grens van die Ryk in die omgewing te beskerm het die
   Romeine 'n groot aantal vestings, die Limes Germanicus (Latyn vir
   Germaanse Grens), langs die Ryn en die Donau gebou. Die verdediging van
   die Germania provinsies het baie energie geverg en toe bronne elders
   aangewend moes word sou die Germaanse migrasies van die 4de eeu die
   Germania provinsies eerste oorrompel.

[wysig] Migrasie Tydperk

   2de tot 5de eeu se migrasies in vereenvoudigde vorm.
   2de tot 5de eeu se migrasies in vereenvoudigde vorm.
   Die Germaanse migrasies volgens Shepherd.
   Die Germaanse migrasies volgens Shepherd.

   Die Migrasie Tydperk, wat ook die Barbaarse Invalle of die
   Volksverhuising genoem word, verwys na 'n tydperk van ongeveer 300 n.C.
   tot 700 n.C. in Europa wat die oorgang tussen die laat-Oudheid en die
   vroeë-Middeleeue aandui.^[9] In die tydperk het talle Germaanse stamme,
   moontlik as gevolg van bevolkingsdruk en invalle deur groepe uit Asië
   vanuit die ooste, in groot getalle in verskillende rigtings begin trek.
   Dit het plaasgevind teen die agtergrond van die uitmekaarval van die
   die Westelike Romeinse Ryk; 'n proses wat waarskynlik aangehelp of
   versnel of ten minste beïnvloed is deur die Germaanse invalle. Die
   volksverhuising het Germaanse stamme of volke so ver wes as Engeland en
   so ver suid as groot dele van kontinentale Europa tot by die
   Middellandse See en selfs Noord-Afrika geneem.

   Mettertyd het die instroming gelei tot invalle in ander stamgebiede en
   het die gepaardgaande oorloë om grondgebied toegeneem soos wat daar al
   hoe minder onbesette grond was. Trekkende stamme het begin om
   permanente nedersetting te vestig as 'n vorm van beskerming. Baie van
   die het onder 'n sterk leier begin uitbrei. Nederlae het of tot
   verstrooing of tot samesmelting met die dominante stam gelei. Duidelik
   herkenbare volke is in die proses gevorm. In Denemarke het die Jutte
   met die Dene saamgesmelt, in Swede die Geats met die Swede en in
   Engeland het die Angelle met die Sakse en ander groepe saamgesmelt om
   die Angel-Sakse te vorm.

   Die eerste Germane om Romeinse gebied formeel binne te gaan was die
   Wesgote in 376. Die Wesgote het voor die Hunne weg gevlug en is deur
   die Romeine verdra op voorwaarde dat hulle die Donaugrens sou help
   verdedig. Hulle het egter gerebelleer in 376, Italie binnegeval en in
   410 Rome self geplunder voor hulle na die Iberiese Skiereiland getrek
   het waar hulle 'n koninkryk gestig het wat vir 200 jaar sou
   voortbestaan. Die Wesgote is gevolg deur die Oosgote wat hulle in
   Italië gevestig het.^[9]

   In Gallië het die Franke, 'n versameling Germaanse stamme wat net oos
   van die Benede-Ryn gewoon het,^[10] hulle meer geleidelik en vreedsaam
   in dele van die Romeinse Ryk gevestig. Die Franke het wel reeds sedert
   die 260's strooptogte in Romeinse grondgebied onderneem,^[11] wat hulle
   diep in Romeinse grondgebied geneem het voor Romeinse magte hulle weer
   oor die Ryn teruggedryf het. Geen groot groepe Franke het hulle op die
   stadium in die Romeinse Ryk gevestig nie. ^[10]^[12] In 357 het die
   Saliese Franke daarin geslaag om 'n permanente Frankiese
   teenwoordigheid binne die Romeinse Ryk te bekom deur 'n verdrag met
   Julianus Apostata aan te gaan. Volgens die verdrag kon die Saliese
   Franke hulle as dediticii (belasting betalende landbouers) in die
   Skeldevallei en tussen die groot riviere, veral in Toxandrië,
   vestig.^[13] Die verdrag het die Franke se teenwoordigheid binne die
   Romeinse Ryk gewettig. Meer Franke sou oor die Ryn migreer en nadat
   Clovis die Franke verenig het en sy Ryk verder suid uitgebrei het sou
   die Merowingiese Dinastie een van die belangrikste state van die vroeë
   Middeleeue opbou.

   Die Vandale het volgens oorlewering uit Jutland na die Oderrivier
   vallei migreer in ongeveer die 5de eeu v.C.. Gedurende die 2de en 3de
   eeue n.C. het hulle langs die Donaurivier gaan woon waar hulle met
   invalle in die Romeinse Ryk begin het. Die woord vandalisme is van die
   stam se geweldadige optrede afkomstig. Teen die 420's het hulle groot
   dele van Spanje bevolk. voor hulle na Romeinse Nood-Afrika getrek het.
   Die Vandale se koning Gaiseric het sy hele volk in 429 oor die Straat
   van Gibraltar laat seil vanwaar hulle een vir een Romeinse stede aan
   die Middellandse See van Afrika verower het.^[14]

   In 568 het die Langobarde na Italië getrek. Teen 570 is die hele gebied
   tussen die Alpe en die Po onder leiding van hulle koning Alboin
   verower. Die Langobarde het daar 'n onafhanklike koninkryk geskep wat
   eers in 774 deur Karel die Grote oorwin is.^[15]

   Brittanje, en veral wat vandag Engeland is, is weer deur die Angelle,
   Sakse, en Jutte uit noordelike Duitsland en Denemarke ingeval. Daar het
   hulle meeste van die oorspronklike Keltiese inwoners verdryf na die
   uithoeke van die eiland; Cornwall, Wallis en Skotland. Die Angel-Sakse
   het oënskynlik anders as die Franke in Gallië min van die bestaande
   Romeinse stelsel gebruik en 'n geheel en al Germaanse stamregering
   gevestig in die plek van die Romeinse wet wat in Britannia gegeld het.
   Die Germane in Brittanje is eers in die 6de eeu gekersten toe Sint
   Augustinus deur die Katolieke kerk soontoe gestuur is.^[14]

   Gelyktydig met die Germaanse volksverskuiwing het beheer deur die
   Romeinse Ryk in Wes-Europa geheel en al tot 'n einde gekom. Die laaste
   keiser in die Weste was die seun Romulus Augustulus wat in 476 deur die
   Germaans hoofman Odoacer dood gemaak is. Odoacer het die keiser van die
   Oos-Romeinse Ryk in Konstantinopel laat weet dat die Ryk net een Koning
   benodig het en dat hy sy verteenwoordiger in Italië sou wees. Die
   Romeinse Ryk van ouds was egter iets van die verlede en die nuwe
   Germaanse koninkryke in Brittanje, Frankryk, die lae Lande, Spanje,
   Noord-Afrika en Italië sou hulle min steur aan die afgeleë keiser in
   Konstantinopel.^[14]

   Die gebiede in oostelike Duitsland wat deur die Germane verlaat is, is
   deur die Slawe bevolk wat sover wes as Bohemië en die Elbebekken gaan
   woon het. Na die 8ste eeu sou die Germane weer van die gebiede soos
   Oos-Duitsland, benede-Oostenryk en groot dele van Stiermark en
   Karinthië terugkry.

[wysig] Opkoms van Germaanse state

   Europa in 526 n.C., ná die Germaanse stamme die Westelike Romeinse Ryk
   oorrompel het.
   Europa in 526 n.C., ná die Germaanse stamme die Westelike Romeinse Ryk
   oorrompel het.

[wysig] Germaanse Stamme en Volke

[wysig] Verwysings

    1. ^ Posidonius: Volume 3, The Translation of the Fragments By
       Posidonius, Contributor James Diggle, Neil Hopkinson, Jonathan
       Powell, Michael Reeve, David Sedley, Richard Tarrant, gepubliseer
       in 2004, Cambridge University Press ISBN 0521604419, p138
    2. ^ Waarvan die Katalaans germà, Spaans hermano en Portugees irmão,
       "broer" afgelei is
    3. ^ Strabo, Geogr. 7.1.2. Cf. L. Rübekeil, Suebica. Völkernamen und
       Ethnos, Innsbruck 1992, 182-7.
    4. ^ Hermann Kinder en Werner Hilgemann, The Penguin Atlas of World
       History; vertaal deur Ernest A. Menze ; met kaarte ontwerp deur
       Harald en Ruth Bukor. Harmondsworth: Penguin Books. ISBN
       0-14-051054-0 1988 Volume 1. p.109.
    5. ^ The New Encyclopaedia Britannica, 15de uitgawe, 20:67
    6. ^ 1979: Nederland in de bronstijd, J.J. Butler
    7. ^ Leo Verhart, Op zoek naar de Kelten, 2006,ISBN 90 5345 303 2, p.
       81-82
    8. ^ The New Encyclopaedia Britannica, 15de uitgawe, 22:641-642
    9. ^ ^9,0 ^9,1 Germanic Tribes, THE MIGRATIONS, Besoek op 6 Januarie
       2007
   10. ^ ^10,0 ^10,1 Katherine Fischer Drew, The Laws of the Salian
       Franks, p3
   11. ^ Ian Wood, Defining the Franks in From Roman Provinces to Medieval
       Kingdoms, saamgestel deur Thomas F. X. Noble, p113
   12. ^ Katherine Fischer Drew, The Laws of the Salian Franks, p4
   13. ^ C. R. Whittaker, Rome and Its Frontiers: The Dynamics of Empire,
       p58
   14. ^ ^14,0 ^14,1 ^14,2 Germanic Tribes, THE TRIBES: OVERVIEW, Besoek
       op 6 Januarie 2007
   15. ^ Jean-Pierre Martin, Les Lombards, derniers barbares du monde
       romain, clio.fr, Besoek op 6 Januarie 2007

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Saadjies • Geskiedenis van Europa

