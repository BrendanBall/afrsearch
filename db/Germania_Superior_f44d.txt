Germania Superior


   Germania Superior
   Germania Superior

   Germania Superior ("Opper-Germanië") was 'n Romeinse provinsie, wat
   dele van die huidige Switserland, Frankryk en Suidwes-Duitsland beslaan
   het. Die provinsie is in die noorde begrens deur Germania Inferior, in
   die weste deur Gallia Belgica en Gallia Lugdunensis, in die suidweste
   deur Gallia Narbonensis en in die suidooste deur Raetia. Oos van die
   provinsie was die vrye Germanië geleë.

   Die Romeinse stadhouder se setel was Mogontiacum, die huidige Mainz.

   Inhoud

        * 1 Geskiedenis
        * 2 Kolonisasie
        * 3 Laat-antieke tydperk
        * 4 Verdere leesstof

[wysig] Geskiedenis

   Met die veldtogte onder die heerskappy van Augustus het die Germaanse
   gebiede wes van die Ryn onder 'n Romeinse militêre bewind gekom. Saam
   met Germania Inferior het die provinsie onder keiser Domitianus omtrent
   85 n.C. 'n burgerlike administrasie gekry.

   Die provinsie is veral met die oog op die militêre beskerming van
   Gallië gestig, en vanweë sy ligging by die grens van die Romeinse Ryk
   is hier 'n groot aantal legioene gestasioneer, met hoofkwartiere in
   Mogontiacum, Argentorate (die huidige Straatsburg) en tydelik ook
   Vindonissa (Windisch, Aargau), wat almal deur hulptroepe langs die
   Opper-Germaans-Retiese Limes aangevul is.

[wysig] Kolonisasie

   'n Rekonstruksie van die Romeinse vesting Saalburg naby Bad Homburg
   (Duitsland)
   'n Rekonstruksie van die Romeinse vesting Saalburg naby Bad Homburg
   (Duitsland)
   Die fondament van 'n villa rustica naby Löffelbach (Provincia Noricum,
   tans Oostenryk)
   Die fondament van 'n villa rustica naby Löffelbach (Provincia Noricum,
   tans Oostenryk)

   Aanvanklik het Romeinse soldate met hulle beduidende koopkrag in die
   gebied oorheers, maar met die begin van die vreedsame periode vanaf die
   laat 1ste tot by die 3de eeu is die provinsie in civitates verdeel -
   groter nedersettings wat as hoofsentra van die verskillende omliggende
   stamgebiede gedien het.

   Aan die linkeroewer van die Ryn behoort hierdie civitates soos
   Noviomagus (Speyer) en Borbetomagus (Worms) tot die oudste stede in
   Duitsland. In die gebiede, wat regs van die Ryn geleë is, het die
   Romeinse heerskappy slegs tot by die 3de eeu voortgeduur, en die
   kontinuïteit van nedersettings soos Nida (Frankfurt-Heddernheim) is al
   voor die Middeleeue beëindig. Daar is egter 'n aantal belangrike
   Romeinse nedersettings soos byvoorbeeld Dieburg, Wiesbaden of Ladenburg
   wat waarskynlik as onbeduidende dorpe nog in die Middeleeue
   voortbestaan het.

   Naas die groter nedersettings, militêre kampe en landelike dorpe
   (Latyns: vici) soos Altiaia (Alzey) en Eisenberg het ook in Germania
   Superior landgoede (villae rusticae) ontstaan wat soms deur opvallende
   luukse gekenmerk was. Die Romeinse opelugmuseum in Hechingen-Stein
   byvoorbeeld lewer 'n goeie indruk van die landelike lewe van welvarende
   Romeine.

   Die landelike gebiede buite die groot Romeinse nedersettings het hulle
   oorspronklike Germaanse bevolking bewaar (in die Dekumate-lande was
   daar 'n gemengde Kelties-Germaanse bevolking).

   Die belangrikste civitates van Germania Superior was:
     * Lopodunum (Ladenburg) = Civitas Ulpia Sueborum Nicretum (vernoem na
       die Neckar-Suebe);
     * Bad Wimpfen = Civitas Alisinensium;
     * Stuttgart-Bad Cannstatt (?) = Civitas Aurelia G... (volgens 'n
       teorie van C. S. Sommer);
     * Sumelocenna (Rottenburg am Neckar) = Civitas Sumelocennensis;
     * Arae Flaviae (Rottweil);
     * Aquae (Baden-Baden) = Civitas Aquensis;
     * Borbetomagus (Worms) = Civitas Vangionum (vernoem na die
       Vangiones);
     * Noviomagus (Speyer) = Civitas Nemetum (vernoem na die Nemeters);
     * Aquae Mattiacorum (Wiesbaden) = Civitas Mattiacorum (vernoem na die
       Mattiakers);
     * Nida (Frankfurt-Heddernheim) = Civitas Taunensium;
     * Med... 〈die res van die Latynse naam is onbekend〉) = Civitas
       Auderiensium

   Dit is tans ook nie bekend tot watter civitas die hoofstad Mogontiacum
   (Mainz) behoort het. Daar is spekulasies of die Aresacers in die
   omgewing ('n deelstam van die Treverers) 'n selfstandige civitas gevorm
   het. Die gebied in die omgewing van Mogontiacum het moontlik ook 'n
   militêre admministrasie gehad en was dus regstreeks ondergeskik aan die
   stadhouder van Germania Superior. Ons het ook geen kennis oor die
   administrastiewe besonderhede van die mees noordelike gebiede van die
   provinsie (die streek rondom Confluentes, die huidige Koblenz) nie.

[wysig] Laat-antieke tydperk

   In die laat-antieke tydperk is die provinsie onder die heerskappy van
   keiser Diocletianus in Germania Prima in die noorde en Maxima
   Sequanorum in die suide verdeel. Die twee gebiede was aan die diosees
   Gallië met die keiserlike hoofstad Augusta Treverorum (die huidige
   Trier) ondergeskik.

   In die 5de eeu het as gevolg van die Volksverhuising vir 'n kort
   periode (407-443) die Germaanse Boergondiërs en Alemanne die gebied
   oorheers; later - ná die Slag van Tolbiacum (Zülpich) in 496 het die
   Franke die gebied verower.

[wysig] Verdere leesstof

     * Baatz, Dietwulf (uitg.): Die Römer in Hessen. 2de oplaag.
       Stuttgart: Theiss 1989. ISBN 3-8062-0599-X
     * Carroll, Maureen: Römer, Kelten und Germanen. Leben in den
       germanischen Provinzen Roms. Stuttgart: Theiss 2003. ISBN
       3-8062-1762-9
     * Cüppers, Heinz (uitg.): Die Römer in Rheinland-Pfalz. Stuttgart:
       Theiss 1990. ISBN 3-8062-0308-3
     * Filtzinger, Philipp (uitg.): Die Römer in Baden-Württemberg. 3de
       oplaag. Stuttgart: Theiss 1986. ISBN 3-8062-0287-7
     * Filtzinger, Philipp (uitg.): Die Römer in Baden-Württemberg, in:
       Handbuch der Baden-Württembergischen Geschichte 1: Allgemeine
       Geschichte Teil 1: Von der Urzeit bis zum Ende der Staufer.
       Stuttgart: Klett–Cotta 2001. ISBN 3-608-91465-X (Aanlyn beskikbaar:
       pdf-lêer
     * Fischer, Thomas: Die Römer in Deutschland. Stuttgart: Theiss 1999.
       ISBN 3-8062-1325-9
     * Furger, Andres: Die Schweiz zur Zeit der Römer. Zürich: Neue
       Zürcher Zeitung 2001. ISBN 3-85823-809-0
     * Kakoschke, Andreas: Ortsfremde in den römischen Provinzen Germania
       inferior und Germania superior. Eine Untersuchung zur Mobilität
       anhand der Inschriften des 1. bis 3. Jahrhunderts n. Chr. Möhnesee
       2002.
     * Kakoschke, Andreas: Die Personennamen in den zwei germanischen
       Provinzen. Ein Katalog. Bd.1. Die Gentilnomina. Rahden/Westf. 2006.
     * Spickermann, Wolfgang: Germania Superior. Religionsgeschichte des
       römischen Germanien Band I ( Religion der römischen Provinzen Band
       2), 2003, ISBN 978-3-16-146686-1

   Romeinse keiserlike provinsies in die jaar 120
   Achaea | Aegyptus | Africa | Alpes Cottiae | Alpes Maritimae | Alpes
   Poenninae | Arabia Petraea | Armenia Inferior | Asia | Assyria |
   Bithynia | Britannia | Cappadocia | Cilicia | Commagene | Corsica et
   Sardinia | Creta et Cyrenaica | Cyprus | Dacia | Dalmatia | Epirus |
   Galatia | Gallia Aquitania | Gallia Belgica | Gallia Lugdunensis |
   Gallia Narbonensis | Germania Inferior | Germania Superior | Hispania
   Baetica | Hispania Baleares | Hispania Lusitania | Hispania
   Tarraconensis | Italia | Iudaea | Lycaonia | Lycia | Macedonia |
   Mauretania Caesariensis | Mauretania Tingitana | Moesia | Noricum |
   Numidia | Osroene | Pannonia | Pamphylia | Pisidia | Pontus | Raetia |
   Sicilia | Sophene | Syria | Thracia
   bewerk

   Kategorie: Romeinse provinsies

