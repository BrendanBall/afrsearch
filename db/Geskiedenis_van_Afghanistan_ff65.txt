Geskiedenis van Afghanistan


   In die afgelope 25 jaar van Afghanistan se geskiedenis was daar min
   werklik vrede. Net as ’n mens indringend na hierdie onstuimige
   geskiedenis kyk, kan jy werklik begryp hoe jammerlik die Afgaanse
   volksiel daardeur besmet is. Dis te sê as ’n mens hoegenaamd van ’n
   volksiel kan praat in ’n land met sowat twintig etniese groeperings en
   hoeveel verskillende tale. Die enigste bindende faktor is hul
   Islamitiese godsdiens, en selfs dit bind hulle nie baie heg nie...

   Inhoud

        * 1 Geknelde land
        * 2 Die woelige geskiedenis tot die negentiende eeu
        * 3 Negentiende en vroeë twintigste eeu
        * 4 Magstryde en rebellies: die tweede helfte van die twintigste eeu

[wysig] Geknelde land

   Op 11 September 2001 val die kollig op Afghanistan toe vliegtuigkapers
   die Amerikaanse World Trade Center verpletter het, en die VSA se "stryd
   teen terrorisme" begin.

   Vandag is die naam op elkeen se lippe. Baie mense besef deesdae ook dat
   ’n kennis van die land se lang en veelbewoë geskiedenis ’n mens
   noodwendig moet help om die woelinge van die teenswoordige beter te
   verstaan. Lange eeue van onrus moes immers hul merk op die volksiel
   laat. Kennelik.

   Bygesê, as daar hoegenaamd sprake van iets soos ’n Afgaanse volksiel
   is. Want die mense hier vorm eintlik ’n verwikkelde mosaïek van sowat
   twintig etniese groeperings en verskillende taalgroepe. Indo-Europese,
   Arabiese, Mongoliede en ander invloede het deur die eeue heen almal hul
   stempels op die land afgedruk.

   Die Islamitiese godsdiens is vandag die een bindende faktor, maar die
   meeste van die etniese groepe het ’n eie taal en kulturele patroon.
   Hierdie verskillende eiendomlikhede maak dit vir die Afgane moeilik om
   tot ’n verenigde, moderne nasie te ontwikkel.

[wysig] Die woelige geskiedenis tot die negentiende eeu

   Die land se geskiedenis begin reeds ’n stuk of 25 eeue gelede. Die
   gebied van Afganistan was in die antieke tye belangrik vanweë
   handelsroetes wat Indië en Sentraal-Asië met mekaar verbind het. Van
   die sesde eeu vC af is dit in ’n reeks buitelandse ryke geïnkorporeer
   tot die agttiende eeu nC toe dit as ’n verenigde koninkryk na vore
   getree het.

   Buitelandse heersers oor Afganistan was onder meer die Persiese
   Achameniërs (sesde eeu vC), die Grieke (vierde eeu vC), die
   Maurya-dinastie van Indië (vierde eeu vC), die Koesjane (tweede eeu
   nC), die Sasaniërs van Persië (derde eeu) en die westelike Turke (sesde
   eeu).

   Nadat die Arabiere die streek in die sewende eeu begin oorheers het, is
   dit deur ’n reeks Moslem-dinastieë regeer en toe deur die Mongool
   Djengis Khan, wat dit vroeg in die dertiende eeu verower het.

   Maar ná 1227, toe Djengis oorlede is, het die gebied in afsonderlike
   prinsdomme verval. Dié is deur plaaslike opperhoofde regeer. Die
   prinsdomme is eers aan die einde van die veertiende eeu herenig toe ene
   Timur ’n groot deel van hulle verower het.

   Onder sy opvolgers het Afganistan vrede en vooruitgang beleef en sy
   hoofstad, Herat, het in ’n sentrum van die Islamitiese kultuur
   ontwikkel.

   Hoewel Afganistan in die sestiende eeu tussen die Mughal-ryk van Indië
   en die Savafids van Persië verdeel was, het ’n nasionale ontwakening
   vroeg in die agttiende eeu onder die Afgane begin. In 1747 is ’n
   Afgaanse koninkryk in die lewe geroep.

   In die volgende 25 jaar het sy koning, Ahmad Shah Durrani, die stukke
   van die Afgaanse grondgebied verenig wat hy van buitelandse heerskappy
   bevry het.

   Maar eendrag was daar, soos vandag nog, steeds nie. In 1819 breek ’n
   burgeroorlog uit onder stamme wat met mekaar wedywer om die land te
   regeer. Die oorlog duur tot 1835, toe Dos Muhammad Khan die beheer
   verkry. Hy neem die titel emir (prins) aan.

[wysig] Negentiende en vroeë twintigste eeu

   IN die 1800’s het Brittanje en Rusland fel met mekaar gewedywer om
   Afganistan te beheer. Rusland wou ’n deurlaat na die Indiese Oseaan hê
   en het in die rigting van Afganistan begin uitbrei.

   Brittanje wou op sy beurt sy ryk in Indië beskerm, wat deur die
   Russiese uitbreiding bedreig is. Die gevolg was drie Anglo-Afgaanse
   oorloë, wat eers in Augustus 1919 beëindig is met Brittanje se
   uitrekking uit Afganistan. Uiteindelik, in 1921, word die land
   internasionaal as ’n ten volle onafhanklike staat erken.

   Amullah Khan, wie se pa (ook ’n emir) in ’n sluipmoord dood is, probeer
   Afganistan moderniseer en eeue-oue tradisies ongedaan maak. Hy neem ook
   die titel koning aan, maar word in 1929 deur stam- en goddiensleiers
   gedwing om te abdikeer.

   Sy opvolger, koning Muhammad Nadir Khan, probeer geleidelike
   hervormings bewerkstellig, maar ook hy word die slagoffer van ’n
   sluipmoord, in 1933. Sy seun Muhammad Zahir, volg hom as koning op.

[wysig] Magstryde en rebellies: die tweede helfte van die twintigste eeu

   IN 1953 neem Muhammad Daoud Khan, die koning se neef en swaer, beheer
   van die regering oor en maak homself die eerste minister.

   Hy staan neutraal in die Koue Oorlog wat tussen Amerika en die
   Sowjet-unie ontwikkel het, en ontvang gevolglik hulp van altwee hierdie
   moondhede vir sy land se ontwikkeling. Daar word ’n begin gemaak met
   besproeiingstelsels, hidroëlektriese aanlegte en die bou van paaie,
   skole en fabrieke.

   Daoud word eweneens in 1963 gedwing om te bedank. In 1964 word ’n
   grondwet aanvaar wat vir ’n demokratiese regering voorsien maak.

   Maar koning Zahir en die wetgewers kan mekaar eenvoudig nie vind oor
   die hervormingsprogram nie. Boonop stel die mense van Afganistan nog
   weinig belang in ’n demokratiese regering, laat staan nog om dit te
   begryp.

   In 1973 lei Daoud ’n militêre rebellie wat koning Zahir uit die
   kussings lig. Militêre leiers neem die beheer oor en verklaar die land
   tot ’n republiek met Daoud as president en eerste minister.

   Dog dan word die rebelle-regering self weer deur ’n rebellie
   omvergewerp waarin Daoud gedood word. Die nuwe regering word militêr en
   finansieel deur die Sowjet-unie ondersteun en is ongewild by die volk,
   wat op hul beurt in opstand kom teen Kommunistiese beleide wat hulle as
   strydig met die Islamitiese leer beskou. Die nuwe rebelle noem hulself
   mujaheddin (heilige krygsmanne).

   Laat in 1979 en vroeg in 1980 val die Sowjet-unie Afganistan met
   duisende troepe binne -- vir ’n oorlog wat die Russe nog lelik sou
   berou. Hul gesofistikeerde oorlogstuig word skoon uitgekanselleer deur
   die guerrilla-taktieke van die weerstandsbeweging, wat die land en sy
   terrein ken asof dit ’n deel van hulle is.

   ’n Dekade later word die Sowjet-unie deur mujaheddin-magte gedwing om
   hom aan die land te onttrek. Maar vrede bly ’n ontmoontlike droom in
   Afghanistan. Die gevegte duur voort onder die verskillende
   mujaheddin-stryders, totdat die fundamentalistiese Taliban dit regkry
   om die grootste deel van die land te beheer.
   Kategorieë: Geskiedenis van Afghanistan • Afghanistan

