Geskiedenis van Suid-Afrika


   Inhoud

        * 1 Pre-historiese Suid-Afrikaanse geskiedenis
        * 2 Die eerste Europeërs
        * 3 Unie van Suid-Afrika
        * 4 Republiek van Suid-Afrika
        * 5 Die Nuwe Era
        * 6 Bronnelys

[wysig] Pre-historiese Suid-Afrikaanse geskiedenis

   Argeologiese opgrawings dui daarop dat die "moderne" mens meer as 50
   000 jaar gelede reeds in die teenswoordige Suid-Afrika aanwesig was.
   Die landstreek is moontlik nagenoeg 30 000 jaar gelede die eerste keer
   deur San-groepe (Boesmans) beset.

   Die jongste argeologiese navorsing dui daarop dat die voorvaders van
   die Suider-Afrikaanse swartmense boere was wat van verder noord op die
   vasteland gekom het. Van nagenoeg die eerste of tweede eeu nC het hulle
   hulle in klein gemeenskappe langs die kus van die teenswoordige
   KwaZulu-Natal gevestig. Hulle sou later opwaarts versprei in die
   riviervalleie van die streek en nog later tot in die hoërliggende
   graslande.

[wysig] Die eerste Europeërs

   Die eerste Europeërs wat hulle hier gevestig het, het in 1652 onder
   leiding van die V.O.C seevaarder en Nederlandse Kommandeur Jan van
   Riebeeck geland te Kaap de Goede Hoop soos wat dit later benoem is. Die
   Afrikanerbevolking ("Boere") ontwikkel daarna grotendeels uit nasate
   van Nederlandse, Duitse en Franse immigrante.

   Brittanje beset die Kaap in 1803 as gevolg van die Franse besetting van
   Holland en die oorloê op die Europese Vasteland. Dit was gedoen om te
   verhoed dat Kaap de Goede Hoop, wat `n belangrike hawe and vestiging
   was in Franse hande land. In 1825, nadat Britse beheer gevestig is aan
   die Kaap is Duisende Britse immigrante na die Oos Kus in Suid Afrika
   gestuur as immigrante om die werkloosheids probleem wat ontstaan het in
   Brittanje as gevolg van die einde van die Napoleoniese oorloê stop te
   sit.

   In die middel-1820's heers Shaka, grondlegger van die Zoeloevolk, reeds
   oor 100 000 mense en het hy ’n leër van 40 000 manskappe. Talle
   mismoedige Boere trek van 1836 af noordwaarts onder die Britse gesag
   uit (die "Groot Trek") en stig hul eie republieke in die noorde: die
   Oranje-Vrijstaat en Zuid-Afrikaansche Republiek of Transvaal. Daar is
   verskillende botsings tussen die Boere en die swart volkere, ook die
   Zoeloes onder aanvoering van Shaka se moordenaar en opvolger, Dingane.

   Die ontdekking van diamante (1867) en goud (1886) in die noorde lei tot
   ’n toestroming van Europeërs (Uitlanders), maar intensifiseer die
   onderwerping van die swartmense. Die Boere verset hulle teen Britse
   pogings om hul onafhanklikheid van hulle weg te neem, dog hulle word in
   die Anglo-Boereoorlog (1899-1902) verslaan.

[wysig] Unie van Suid-Afrika

   In 1910 verenig die Kaapkolonie, Natal, die Oranjerivierkolonie en
   Transvaal om die Unie van Suid-Afrika te vorm —- ’n dominium of
   susterstaat van Brittanje in die Britse Gemenebes.

   Etlike honderde lede van Suid-Afrika se opgeleide swart elite stig in
   1912 ’n nasionale organisasie om teen rassediskriminasie beswaar te
   maak en vir gelyke behandeling voor die reg te vra. Dit word die South
   African Native National Congress genoem, wat in 1923 tot die African
   National Congress (ANC) hernoem word.

   In 1914 tree Suid-Afrika, te midde van groot kritiek binnelands, aan
   die kant van Brittanje toe tot die Eerste Wêreldoorlog. Rebellerende
   Afrikaners word vasgevat.

   Vrese by blanke mynwerkers dat hul werk aan swartmense gegee kan word,
   lei in 1922 tot ’n mynwerkersopstand in Johannesburg, maar dit word
   deur 20 000 troepe met artillerie, tenks en bomwerpers onderdruk.

   Met die aanvaarding in 1931 van die Statuut van Westminster deur die
   Britse parlement word die volle gelykheid van Brittanje en die
   dominiums, dus ook Suid-Afrika, erken en word die Statebond, ’n
   vereniging van onafhanklike state, gestig.

   Tydens die Groot Depressie bevind ’n kommissie in 1931 dat byna ’n
   derde van die Afrikaners armlastig is, terwyl min Engelssprekende
   blankes onder die broodlyn lewe. Dit lei tot ’n (uiteindelik geslaagde)
   veldtog vir die ekonomiese bemagtiging van die Afrikaner -- én sy
   politieke dominansie.

   In die Tweede Wêreldoorlog is daar groot verdeeldheid tussen
   Engelssprekendes en baie Afrikaners, veral toe Suid-Afrika troepe stuur
   om aan die Britse kant teen Duitsland in Noord-Afrika en Europa te veg.
   Reeds in 1938 het Afrikaners die Ossewabrandwag gestig, ’n paramilitêre
   organisasie wat ten doel sou hê om "vaderlandsliefde" in te skerp.
   Tydens die oorlog word etlike duisende lede van die Ossewabrandwag
   weens beweerde ondermynende bedrywighede geïnterneer -- ook John
   Vorster, ’n toekomstige eerste minister.

   Die sogenaamde Herenigde Nasionale Party (HNP) wen in 1948 die
   verkiesing in Suid-Afrika. Hoewel ’n groot kloof tussen die lewenswyses
   van swart en wit van meet af in Suid-Afrika bestaan het, word dit deur
   die Nasionaliste in die beleid van afsonderlike ontwikkeling
   ("apartheid") gereglimenteer. Tot huwelike tussen blank en gekleurd
   word verbied en selfs seksuele verhoudings tussen rassegroepe.
   Apartheid word egter oor die volgende aantal dekades ál meer deur die
   wêreldgemeenskap veroordeel. Die HNP word tot die Nasionale Party (NP)
   hernoem en sou in Suid-Afrika regeer tot 1994.

   Daar is aanvanklik ’n opwellende verset in swart geledere. In Maart
   1960 brand die polisie los op swart mans, vroue en kinders wat in
   Sharpeville betoog teen die nuwe paswette wat die bewegings van
   swartmense beperk. Altesaam 69 betogers word doodgeskiet. Die ANC word
   in April verbied, maar daarna word ’n ondergrondse militêre vleuel
   gevorm.

[wysig] Republiek van Suid-Afrika

   In Oktober 1960 besluit die Unie se stemgeregtigdes, almal blankes, dat
   Suid-Afrika ’n republiek moet word en op 31 Mei 1961 word die land
   amptelik die Republiek van Suid-Afrika. Die land onttrek hom ook uit
   die Statebond.

   Maar in die tweede helfte van die twintigste eeu waai die "winde van
   verandering" so fel oor Afrika dat die wêreldmening al hoe sterker teen
   kolonialisme draai. Feitlik met elke voormalige Europese kolonie wat
   onafhanklik word, verhewig die druk op Suid-Afrika om sy
   apartheidsbeleid te laat vaar en die stemreg aan al sy rasse te gee.

[wysig] Die Nuwe Era

   Die blanke regering van die Republiek swig in die begin van die laaste
   dekade van die twintigste eeu, veral toe die einde van die Koue Oorlog
   en die verbrokkeling van die eens magtige Sowjet-Unie die moontlikheid
   van ’n Kommunistiese oorname in Suid-Afrika laat vervaag. Die ANC word
   deur pres. F.W. de Klerk ontban en Nelson Mandela, ’n voorste
   ANC-gevangene, word in Februarie 1990 ná 27 jaar in die gevangenis
   vrygelaat.

   Indringende samesprekings word hierna gevoer om ’n sterk nuwe grondwet
   uit te beitel. Die onderhandelinge dreig plek-plek om te ontspoor, maar
   die wedersydse besef dat daar geen vreedsame alternatief vir ’n
   onderhandelde ooreenkoms is nie, laat die onderhandelaars vasbyt.
   Uiteindelik is daar so minlike skikking dat die Nobelprys vir Vrede in
   1993 saam aan Mandela en De Klerk toegeken word.

   In April 1994 word die eerste vrye verkiesing in Suid-Afrika gehou. Ná
   meer as drie eeue van wit oorheersing word die beheer aan ’n regering
   van nasionale eenheid oorgedra. Suid-Afrika word ingedeel in nege
   provinsies, tans bekend as Gauteng, Limpopo, Mpumalanga, Noordwes,
   Vrystaat, KwaZulu-Natal, Wes-Kaap, Oos-Kaap en Noord-Kaap. Mandela word
   president en in Mei 1994 ingehuldig. Hy dra in 1999 die presidentskap
   aan Thabo Mbeki oor.

[wysig] Bronnelys

     * http://www.mieliestronk.com/sagesk.html by Die Mieliestronk - Met
       toestemming gebruik

   Kategorie: Geskiedenis van Suid-Afrika

