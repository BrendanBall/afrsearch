Geskiedenis van Westerse literatuur


   Westerse literatuur het hoofsaaklik in Wes-Europa ontstaan, waar dit
   weer op twee verskillende tye en twee plekke begin ontwikkel het.

   In Klassieke Griekeland het daar reeds in die 7de eeu v.C. 'n geskrewe
   literatuur bestaan. Die ontwikkelingspeil was hoog, en die volk goed
   opgevoed. Vanuit die godsdiensfeeste van die wyngod, Dionusos het die
   eerste vorme van literatuur ontwikkel. Hierdie literatuur het behoue
   gebly in die vorm van geskrewe dramas - tragedies en komedies - waarin
   koorsange 'n belangrike rol vervul het. Maar met die val van die
   Romeinse Ryk veel later het die Klassieke literatuur 'n lang tyd van
   die toneel verdwyn, en die vroegste vorme van die drama en liriek het
   vergete geraak.

   Gedurende die Middeleeue het daar egter in Wes-Europa - die huidige
   Frankryk, Nederland en België - 'n heeltemal ander soort literatuur
   onder die gewone, onopgevoede volk geleef in die vorm van sprokies,
   mites, legendes, ballades en eposse.

   Hierdie vorme van literatuur is byna uitsluitlik mondelings oorgedra.
   Troebadoers, of minstrele, het van plek tot plek rondgetrek en voor die
   gewone volk, soel as aan koningshowe, opgetree. Hulle het heldedade en
   liefdesgeskiedenisse besing met musiekbegeleiding. Saans om die
   vuurherd het die oumense sprokies en verhale, wat hulle as kinders
   gehoor het, oorvertel. Die epiek en liriek het dus ook 'n ander, meer
   natuurlike volkse beslag.

   Later, gedurende die Renaissance, het die drama ook in Wes-Europa
   ontwikkel. Die priesters het die voorbeeld gestel deur gedeeltes uit
   die Bybel voor die kerke te laat dramatiseer; en die ridders het hulle
   met verloop van tyd nagevolg deur wêreldlike gebeurtenisse op die
   markplein op te voer. Ook die gewone volk het meegedoen deur lawwe
   spele, nadat die ridderspel klaar is, op die planke te bring.

   Ál hierdie vorme van literatuur is egter mondelings oorgedra, omdat die
   gewone volk ongeletterd was. Daar was maar enkele rykes wat kon lees en
   miskien 'n paar handskrifte besit het. Die handskrifte is egter deur
   monnike en kloosterlinge vervaardig, en het meestal in die besit van
   die kloosters gebly.

   Gedurende die Renaissance is die drukpers egter in Wes-Europa
   uitgevind. Hierdie gebeurtenis het ingrypende gevolge vir die
   literatuur ingehou. Namate die boekdrukkuns meer verfynd geraak en ál
   meer in gebruik gekom het, is nie meer slegs belangrike dokumente en
   geskrifte, wat vroeër met die hand gekopieer moes word, soos die Bybel,
   gedruk nie. Met verloop van tyd is die mondelinge literatuur ook te
   boek gestel.

   Die boekdrukkuns het só snel ontwikkel en word só wyd gebruik, dat haas
   all literatuur vandag wél in boekvorm beskikbaar is.
   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorie: Saadjies

