Geskiedenis van die Nuwe Era-beweging


   Die idee van 'n komende "Nuwe Era" (Engels: "New Age") is al minstens
   twee eeue gelede gepropageer deur onder meer die Vrymesselaars en die
   Rosekruisers (Engels: "Rosicrucians") wat die Franse en Amerikaanse
   Revolusies ondersteun het. Aleister Crowley, 'n satanis wat homself
   "Die Groot Dier 666"genoem het, het in 1904 aangekondig dat die
   2000-jaar-lange "Era van Horus" aangebreek het wat die Christendom sou
   vervang en waarvan hy self die hoofprofeet sou wees.

   Inhoud

        * 1 Blavatsky en Koot Hoomi
        * 2 Belangstelling in esoteriese kennis groei
        * 3 Spangler en die Hippie-era
        * 4 Bloeitydperk in 1980's
        * 5 Ná die Nuwe Era

[wysig] Blavatsky en Koot Hoomi

   Die oorsprong van die Nuwe Era-beweging as sodanig kan egter
   teruggevoer word na Helena Petrowna Blavatsky (1831-1891), 'n Russiese
   spiritis en medium wat die esoteriese en okkulte Theosophical Society
   in 1875 saam met Henry Steele Olcolt gestig het. Volgens Blavatsky het
   ene "Koot Hoomi" en ander geestelike gidse gereeld aan haar verskyn en
   geheime aan haar openbaar wat sy in 'n hele reeks boeke neergeskryf
   het. Vroeg in die twintigste eeu het 'n Engelse spiritis, Alice Bailey
   (1880-1949), haar in die Verenigde State by die Theosophical Society
   aangesluit. Bailey, wat Blavatsky se geskrifte bestudeer het en glo ook
   met Koot Hoomi gekommunikeer het, is later deur 'n ander geestelike
   gids - Djwal Khul - beveel om 'n aantal boeke te skryf waarin hy deur
   haar die sogenaamde "Nuwe Era-plan" bekend sou maak. Die hooftema van
   hierdie Plan was die koms van 'n "messias" wat aangehelp moes word deur
   onder meer verskeie meditasiegroepe te stig. Bailey het uiteindelik 25
   boeke geskryf wat vandag steeds as die grondslag van die Nuwe
   Era-beweging beskou word.

[wysig] Belangstelling in esoteriese kennis groei

   Met die toenemende gewildheid in die twintigste eeu van die
   Theosophical Society en ander esoteriese groepe soos die Magnetist
   Movement, Christian Science,New Thought en die Rosekruisers, is Bailey
   se leringe en die Plan regoor die Engels-sprekende wêreld verkondig.
   Kanalisering en ander vorme van spiritisme en die okkulte het ook in
   gewildheid toegeneem en talle nuwe esoteriese groepe, waaronder
   verskeie "Vlieënde Piering"-groepe, het in die tweede helfte van die
   twintigste eeu regoor die Westerse wêreld hul verskyning gemaak. Sedert
   die laat-1950's het die leiers van sommige van hierdie groepe eers in
   Engeland en later ook in die VSA bymekaargekom om die veranderinge wat
   vir die laaste deel van die twintigste eeu - met die oorskakeling na
   die Era van die Waterdraer - verwag is, te bespreek. Van die
   belangrikste punte op hul agenda was voorbereiding vir die verskyning
   van die "avatar" of "christus" wat die voorganger sou wees vir die
   aanbreek van die Nuwe Era . Later het Anthony Brooke van die Universal
   Foundation wêreldwyd gereis om kontak te maak met kleiner okkulte en
   metafisiese groepe en hulle in 'n netwerk van Nuwe Era-aanhangers met
   mekaar te verbind.

[wysig] Spangler en die Hippie-era

   Tydens die sogenaamde "Hippie-era" van die 1960's was daar in die
   Westerse wêreld 'n oplewing van belangstelling in alternatiewe denke en
   filosofieë. Duisende jongmense het bestaande godsdienstige en sosiale
   waardes en waarhede bevraagteken en alternatiewe oplossings vir
   lewensvraagstukke gesoek. Terwyl sommige dwelms gebruik het om ander
   vlakke van bewussyn te verken, het baie hulle ook tot Oosterse
   godsdienste en filosofieë - veral variasies van die Hindoeïsme - en die
   okkulte gewend. In die 1970's het David Spangler, 'n Amerikaner wat 'n
   noukeurige studie van Alice Bailey se geskrifte gemaak het en onder
   meer vir drie jaar by die Findhorn Society in Skotland studeer het,
   begin om boeke te skryf waarin hy die doelwitte en visie van die Nuwe
   Era-beweging uiteengesit en verduidelik het. Hierdie doelwitte -
   waaronder persoonlike transformasie, transformasie van die gemeenskap
   en 'n wêreldwye groei in okkulte wysheid en praktyke - het mettertyd
   die fokuspunt van Nuwe Era-groepe wêreldwyd geword. Spangler se werk
   het gehelp om die Nuwe Era-doelwitte en -denke onder die algemene
   publiek se aandag te bring en só te propageer. Ook ander Nuwe
   Era-groepe het toenemend van die media gebruik gemaak om hul idees te
   bevorder en in Europa en die VSA het al hoe meer mense met van dié
   groepe se leringe en doelwitte begin identifiseer. Vir baie
   "blommekinders" - ontnugter deur die voortslepende menseslagting in
   Viëtnam en die spanning van die "Koue Oorlog" - was die Nuwe
   Era-filosofieë van liefde, eenheid en broederskap die oplossing vir die
   wêreld se probleme.

[wysig] Bloeitydperk in 1980's

   Gedurende die 1980's het die Nuwe Era-beweging 'n bloeitydperk beleef
   ten spyte daarvan dat die beweging al hoe meer teenkanting begin kry
   het van veral Evangeliese Christene, wat dit uitgewys het as 'n
   demoniese sameswering en vervulling van Bybelse profesieë oor die
   eindtyd. Selfs die feit dat Maitreya, die verwagte avatar of "christus"
   van die Era van die Waterdraer, nie soos voorspel in 1982 sy verskyning
   gemaak het nie, kon die ywer kwalik blus. 'n Hoogtepunt was die eerste
   sogenaamde Harmonic Convergence in 1987, toe honderde Nuwe
   Era-aanhangers wêreldwyd op geselekteerde "gewyde plekke" bymekaargekom
   het. Hul doel was om saam te fokus op die Nuwe Era-doelwitte en
   sodoende 'n "kollektiewe bewussynsverskuiwing" op die planeet teweeg te
   bring. Soortgelyke byeenkomste wat onder meer behels het dat
   "vredespale" op strategiese plekke oor die wêreld geplant is, is later
   gehou. In dié tyd het die aktrise Shirley MacLaine na vore getree as
   een van die voorspraakmakers vir die komende Nuwe Era. Die eerste
   merkbare twyfel oor die komende Nuwe Era het egter in 1988 verskyn toe
   verskeie voorste Nuwe Era-aanhangers, waaronder David Spangler self,
   verklarings uitgereik het waarin hulle erken het dat dit lyk asof die
   Nuwe Era nie werklik sou aanbreek nie. Tydens die 1990's en veral ná
   die eeuwisseling wat sonder enige noemenswaardige veranderinge verloop
   het, het baie ander Nuwe Era-aanhangers ook hul ywer vir en geloof in
   die komende "Goue tydperk" verloor.

[wysig] Ná die Nuwe Era

   Sommige skrywers verwys reeds na die vroeë 21ste eeu as die "tydperk ná
   die nuwe Era". Hoewel daar nou oënskynlik 'n afname is in die
   verwagting van 'n komende Nuwe Era, beteken dit nie noodwendig 'n
   afname in alle Nuwe Era-praktyke en -denke nie. Tydens die bloeitydperk
   van die beweging was daar wêreldwyd 'n toename in belangstelling in
   okkulte praktyke en esoteriese filosofieë. Dit blyk dat hierdie
   belangstelling voortduur en in die meeste Westerse lande steeds groei.
   Sommige meen dat die Nuwe Era-beweging die pad berei het vir die
   aanvaarding van veral Neo-Paganisme en dat dié antieke godsdienste
   besig is om op groot skaal in die Weste te herleef. Intussen is daar
   ook steeds letterlik honderde of selfs duisende organisasies en groepe
   wat, ten spyte van die algemene ontnugtering dat die Nuwe Era nog nie
   aangebreek het nie, hulle steeds aktief beywer om die weg te baan vir
   die verwagte avatar en die komende Goue Era.
   Kategorie: Nuwe Era-beweging

