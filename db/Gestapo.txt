Gestapo


   Die Gestapo (van Duits: Geheime Staatspolizei) was die geheime
   politiekepolisiediens in Nazi-Duitsland (1933 - 1945).

   Inhoud

        * 1 Agtergrond
        * 2 Die daaglikse aktiwiteite van die Gestapo
        * 3 Afloop na die oorlog
        * 4 Verwysings
        * 5 Boeke

[wysig] Agtergrond

   Die Gestapo of Geheime Staatspolizei word op 26 April 1933 gestig. Die
   Gestapo word gevorm van uit 'n bestaande organisasie van die Pruisiese
   veiligheidspolisie. Aanvanklik was die Gestapo slegs 'n tak van die
   Pruisiese Polisie, bekend as "Department 1A van die Pruisiese
   staatspolisie".'n Wet van 30 November 1933 bepaal dat die Gestapo in
   die deelstaat Pruise 'n selfstandige tak van die binnelandse
   administrasie (Innere Verwaltung) is.

   Die eerste bevelvoerder was Rudolf Diels wat lede gewerf het van
   professionele polisie departemente en het die Gestapo bestuur as 'n
   federale polisieagentskap soortgelyk aan moderne voorbeelde soos die
   Federal Bureau of Investigation (FBI). Die Gestapo se rol as 'n
   politieke polisiemag het eers begin nadat Hermann Göring aangestel is
   as bevelvoeder van die Gestapo in 1934.

   Dit was Göring wat die term "Gestapo" gebruik het (in die begin
   Gestapa) en het die Nazi regering versoek om die mag van die Gestapo
   uit te brei om die hele Duitsland in te sluit. Hierin was Göring
   suksesvol, behalwe in Beiere, waar Heinrich Himmler (hoof van die SS),
   gedien het as die Beierse Polisie President en die plaaslike SS eenhede
   as 'n politieke polisiemag gebruik het.

   In April 1934, het Göring en Himmler saamgestem om hul verskille by te
   lê (grootliks weens hul gedeelde afkeur van die Sturmabteilung) en
   Göring het die volle bevel van die Gestapo oorgedra aan die SS. Op
   daardie stadium was die Gestapo saamgevoeg in die Sicherheitspolizei en
   beskou as 'n suster organisasie van die Sicherheitsdienst of SD.

   Heinrich Himmler word op 20 April 1934 die bevelvoeder van die Gestapo
   en sy naaste kollega Reinhard Heydrich neem die daaglikse leiding oor
   (met as ondergeskikte Heinrich Müller).

   Die rol van die Gestapo was om ondersoek in te stel en "alle
   staatsgevaarlike tendense" te beveg. Die Gestapo ontvang die gesag om
   ondersoek in te stel na verraad, spioenasie, sabotasie en kriminele
   aanvalle op die Nazi-Party en op Duitsland. Die nuwe Wet van die
   Geheime Staatspolizei van 10 Februarie 1936 stel die lede van die
   Gestapo en hul dade vry van latere geregtelike ondersoek.

   Op 26 Junie 1936 vaardig Reichsführer-SS en Chef der Deutschen Polizei
   im Reichsministerium des Innern Heinrich Himmler 'n dekreet uit
   waarvolgens die Duitse polisie-eenhede in twee afdelings verdeeld, word
   naamlik die Ordnungspolizei (Orpo) en die Sicherheitspolizei (Sipo).
   Himmler maak van die Gestapo 'n korps wat alle vermeende of werklike
   staatsvyande van Nazi-Duitsland in Duitsland en die besette Europese
   gebiede opspoor en, as gevolg van 'n geregtelike vryskeldbrief, die mag
   ontvang om sonder uitgebreide juridiese prosedures mense te vervolg.
   Onteenseglik word ook persone sonder enige blaam of skuld aan
   hoogverraad met hierdie terreurtaktiek in die vele konsentrasiekampe
   aangehou. Gedurende die Tweede Wêreldoorlog, het die Gestapo uitgebrei
   tot ongeveer 45 000 lede.

   Die Orpo was die algemene uniformdraende polisie. Die Sipo bestaan uit
   die Gestapo, die Reichskriminalpolizei (Kripo) en die grenspolisie. Die
   Gestapo en tot 'n mate die Kriminalpolizei was die uitvoerende magte
   van die Nazi-polisiestaat. In 1942 word die Kripo, die
   Sicherheitsdienst en die Gestapo saamgevoeg en onder die bevel van die
   Reichssicherheitshauptamt (RSHA) geplaas.

   Gestapo agente het 'n ovaal metaalpenning aan 'n ketting by hulle wat
   as identiteit gebruik was. Op die een kant verskyn die bekende Duitse
   adelaar en aan die ander kant die teks "Geheime Staatspolizei", met 'n
   nommer daaronder.

[wysig] Die daaglikse aktiwiteite van die Gestapo

   In teenstelling met die populêre mening was die Gestapo nie 'n
   alomteenwoordige agentskap wat in elke deel van die Duitse samelewing
   teenwoordig was nie. Die sogenaamde "V-mans" wat as onderdekking
   Gestapo agente opgetree het, het slegs die sosiaal–demokrate en
   kommunistiese opposisiegroepe geïnfiltreer.

   Navorsing gedoen deur die geskiedkundige Robert Gellately het bevind
   dat die Gestapo grootliks bestaan het uit burokrate en klerklike
   werkers wat staatgemaak het op aanklagtes deur gewone Duitsers vir
   hulle inligting. Die Gestapo is so te sê oorval met sodanige klagtes en
   die meeste van die organisasie se tyd is spandeer om geloofwaardige
   inligting van die minder geloofwaardiges te skei. Die Gestapo was nie
   in die meeste gevalle ten volle op hoogte van gebeure in die Duitse
   gemeenskap nie, en die plaaslike Gestapostellen was onderbeman, oorwerk
   en toegegooi met baie inligting. Die verhouding van Gestapobeamtes tot
   die publiek was ook redelik laag. Byvoorbeeld in die gebied van
   Neder-Frankeland, wat ongeveer een miljoen inwoners in die 1930's gehad
   het, was daar net een Gestapo kantoor met 28 amptenare waarvan die
   helfte administratief was.

[wysig] Afloop na die oorlog

   Na die Nurembergverhore,het die Gestapo ophou bestaan. Omdat die
   Gestapo en die Sicherheitsdienst baie nou saamgewerk het en hul
   aktiwiteite baie soortgelyk was, word hierdie organisasies tydens dié
   verhore saam aangekla. Sowel die Gestapo, die SS en die SD word na die
   oorlogstribunaal bestempel as kriminele organisasies.

[wysig] Verwysings

[wysig] Boeke

     * The Gestapo and German society : enforcing racial policy 1935-1945,
       Robert Gellately, Oxford : Clarendon Press, 1990, ISBN 0198228694.
     * German Resistance Against Hitler: The Search for Allies Abroad,
       1938-1945, Klemens Von Klemperer, Oxford University Press, 1992,
       ISBN 0198205511
     * Histoire de la Gestapo, Jacques Delarue, Paris, 1962.
     * An Illustrated History of the Gestapo, Rupert Butler, Motorbooks,
       1993, ISBN 0879388013
     * Pierre de Villemarest, Untouchable - Who protected Bormann &
       Gestapo Müller after 1945, Aquilion, 2005, ISBN 1904997023

   'n Moontlike vervalste werk oor die Gestapo sluit in:
     * Gestapo Chief: The 1948 Interrogation of Heinrich Müller - Gregory
       Douglas. San Jose, CA 1995

   Kategorie: Tweede Wêreldoorlog

