Gideon Joubert


   Gideon Joubert is gebore en het grootgeword op sy pa se wynplaas in die
   Bottelary, distrik Stellenbosch. Hy gaan skool aan die indertydse Hoër
   Jongensskool, tans die Paul Roos-Gimnasium op Stellenbosch, waar wyle
   Paul Roos sy Latyn-onderwyser was. Hy verwerf die graad B.A. aan die
   Universiteit van Stellenbosch met hoofvakke: Afrikaans-Nederlands,
   Sielkunde en Engels.

   In sy eie woorde, “loop hy weg” in sy tweede jaar en sluit hom as
   dekjonge by ’n seilskip aan, waar hy bevorder word tot Gewone Seeman en
   Senior Gewone Seeman (’n trotse oomblik!). ’n Jaar later keer hy terug
   om sy studies te voltooi.

   In 1949 word hy verslaggewer by Die Burger, maar in 1951 sluit hy as
   offisier by die SA Vloot aan met die persoonlike opdrag van die
   indertydse Minister van Verdediging, mnr. Frans Erasmus, om die Vloot
   tweetalig te maak.

   Gideon was een van die stigters van die Vlootgimnasium op Saldanha,
   waarvan hy later bevelvoerder word. Hy was stigter en voorsitter van
   die Vloottaalraad, en ook stigter en eerste bevelvoerder van die
   Duikskool. Suid-Afrika se eerste paddaman.

   Na sestien jaar bedank hy met die rang Kommandeur en keer hy terug na
   Die Burger, waar hy tot sy aftrede werk.

   Gideon woon in Heldervue, Somerset-Wes. Hy is tans baie bedrywig in
   taal- en kultuurkringe, en is o.m. bestuurslid van die Vriende van
   Afrikaanse asook die Helderbergse Kultuurraad. Hy is landswye
   koördineerder van die Vriende van Afrikaans.

   'n Jeugroman (Spioenduiker Frans Alberts) het uit sy pen verskyn wat
   landswyd in skole voorgeskryf was.

   Hy is getroud en het vier seuns en vier kleinkinders. Hy is lief vir
   sterrekunde, letterkunde, klassieke musiek, goeie wyn, lekker
   geselskap, jellie en sy vrou.

   Die groot gedagte is bekroon met die 1998 Insig-prys vir Nie-Fiksie
   (die eerste keer dat hierdie prys toegeken word), sowel as die 1998
   Andrew Murray-prys vir godsdienstige publikasies. Dit word nou vir die
   tiende keer herdruk.
   Kategorie: Afrikaanse skrywers

