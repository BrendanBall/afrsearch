Gimnastiek


   Inhoud

        * 1 Geskiedenis
        * 2 Die naam
        * 3 Toerusting en terme
        * 4 Oefeninge vir mans
        * 5 Oefeninge vir vroue
        * 6 Kleredrag
        * 7 Kompetisies
        * 8 Ritmiese gimnastiek
        * 9 Trampolien
        * 10 Gimnastiek in Suid-Afrika

[wysig] Geskiedenis

   Die naam gimnastiek, net soos die sport self, is van die ou Grieke
   afkomstig, maar dit is die Duitsers wat vir die moderne omvang
   verantwoordelik is. By die Grieke het die belangrikheid van liggaamlike
   oefeninge 'n hoogtepunt bereik, en in die vyfde en vierde eeu vC het
   hulle veral in Sparta en Athene baie aandag daaraan gegee. In antieke
   Griekeland is drie programme vir gimnastiekoefening ontwikkel: een vir
   die handhawing van 'n goeie fisiese toestand, een vir militêre
   opleiding, en 'n derde as deel van die voorbereiding vir atlete. Die
   Grieke het geglo dat die eenheid van liggaam en gees slegs behaal kan
   word deur die deelname aan fisiese oefening. Gedurende die Renaissance
   het Europa onder die besef gekom van die belangrikheid van liggaamlike
   opvoeding, danksy die herontdekking van die Griekse en Romeinse
   beskawings. In die agtiende eeu is dit 'n stap verder gevoer en het
   liggaamsopvoeding 'n plek in die skool gekry. Uiteindelik het mense
   soos J B Basedow, J C F Gutsmuths, J H Pestalozzi, F Jahn en A Spiesz
   'n heeltemal nuwe inhoud daaraan gegee en is dit vereng tot metodies
   geordende, doelbewus gekonstrueerde bewegings waarvan die uitvoering
   voorgeskryf is. Nachtegall, Niels Bukh en Per Henrik Ling van die
   Skandinawiese lande het ook belangrike bydraes gelewer. Duitsland het
   in die vorige eeu gimnastiek begin aanmoedig. Die Duitser Friedrich
   Jahn, die skepper van moderne gimnastiek, het in 1811 die Turnverein
   ('n landwye Duitse gimnastiekvereniging) in Berlyn gestig. Hy het baie
   van die oefeninge ontwerp, asook sommige van die apparate wat later in
   gimnastiek gebruik is, soos die ongelyke brug, die ringe, en die brug.
   Sy hoofdoel was om die liggaam te versterk en selfdissipline te
   ontwikkel. In Swede het veral Per Hendrik Ling aan die begin van die
   negentiende eeu 'n baie groot bydrae tot gimnastiek gelewer deur die
   stelsel van vrystaande oefeninge te ontwerp, waar daar feitlik nie van
   apparate gebruik gemaak word nie. Die diep asemhaling wat met die ligte
   oefeninge gepaard gaan, is een van die vernaamste deugde van die
   Sweedse stelsel. Duitsers en Swede wat in die negentiende eeu na die
   VSA geëmigreer het, het gimnastiek ook daar laat posvat, en 'n
   kombinasie van die Duitse en Sweedse stelsel is by
   liggaamsoefening-programme in skole in Amerika ingestel. In Brittanje
   was daar veral in militêre kringe baie belangstelling. Daarvandaan het
   gimnastiek geleidelik deur Europa versprei, en daarna oor die hele
   wêreld. Gimnastiek het die sterkste ingang gevind in Europa, en Amerika
   en Japan was tot baie onlangs die enigste lande buite Europa wat ooit
   by die Olimpiese Spele 'n individuele titel of 'n spantitel verower
   het. In Amerika self is die toon nog altyd deur Amerikaners van
   Switserse afkoms aangegee. Sedert die Sestigerjare het Japan se
   mansgimnaste egter merkwaardige opgang gemaak. Die grootste gimnas wat
   die wêreld nog gesien het, was die Roemeense skooldogter, Nadia
   Comaneci, wat by 1976 se Olimpiese Spele in nommer na nommer volpunte
   behaal het. Dit was so ongehoord dat die telborde nie eens toegerus was
   om volpunte aan te dui nie! In 1977 het Comaneci en 'n paar van haar
   landgenote nog internasionale vrouegimnastiek oorheers, maar teen die
   volgende jaar was die Russiese vroue, soos Nelli Kim, Elena Moetsjina
   en Maria Filatowa besig om hulle verby te steek. Onder die mans was die
   beste gimnaste afkomstig uit Rusland en Japan. In 1976 het die
   Japannese mans die spankompetisie by die Olimpiese Spele in Montreal
   gewen. Die Japannees Sawao Kato het tussen 1968 en 1976 agt goue
   medaljes gewen. In 1968 en 1972 was hy die algehele wenner en in 1976
   het hy tweede plek beklee. Die gimnas Vitaly Scherbo (van Belo-Rusland)
   het in 1992 by die Olimpiese Spele vier goue medaljes en twee
   silwermedaljes, asook die algehele kompetisie gewen. In 1996 by die
   Olimpiese Spele in Atlanta het hy algeheel derde geëindig met die
   Chinees Li Xiaoshuang in die eerste plek. Die Amerikaner Mary Lou
   Retton was die wenner van die algehele kompetisie by die 1984 Olimpiese
   Spele, wat deur die Sowjet-Unie geboikot is. Gimnastiek is in die
   Negentigerjare steeds deur Oos-Europese lande asook Rusland, Japan en
   China oorheers. By die 1992 Olimpiese Spele in Barcelona het Tatyana
   Gutsu van die Oekraïne met die louere weggeloop. Die Amerikaner Shannon
   Miler was in die tweede plek en het die eerste vroulike Amerikaanse
   gimnas geword om by 'n nie-geboikotte Olimpiese Spele 'n silwermedalje
   te wen. In 1996 het Lilia Podkopajewa van die Oekraïne die goue medalje
   by die Spele gewen, en by die 2000 Spele was die Roemeen Simona Amanar
   in die eerste plek.

[wysig] Die naam

   Die woord "gimnastiek" kom van die Griekse woord wat beteken "om kaal
   te oefen". Die woord "gimnasium" het dieselfde oorsprong.

[wysig] Toerusting en terme

   In internasionale gimnastiek kompeteer manspanne in ses verskillende
   items. Elkeen vereis 'n verpligte roetine ('n voorgeskrewe reeks
   oefeninge) en 'n opsionele roetine ('n oorspronklike reeks oefeninge).
   Die gimnaste kry punte uit tien vir hul vertonings op verskeie
   apparate.

[wysig] Oefeninge vir mans

     * Vloeroefeninge

   'n Roetine met dans-agtige bewegings en akrobatiese vaardighede, wat op
   'n vierkantige 12 m mat uitgevoer word. Dit word binne 50 tot 70
   sekondes voltooi. Die gimnas moet die grootste deel van die oppervlak
   gebruik met 'n reeks bewegings in verskillende rigtings. Dié bewegings
   sluit handstande, wawiele en tuimelbewegings in, en balans, ritme en
   harmonie speel 'n groot rol.
     * Ringperd (Bok)

   Die oefening is slegs vir mans. Die ringperd is 'n apparaat wat met
   gladde leer oorgetrek is, met twee 12 cm hoë houthandvatsels, 40 tot 45
   cm van mekaar in die middel. Die ringperd is 1,6 m lank, 34 tot 36 cm
   breed, en 110 cm van die vloer af. Die gimnas hou homself net met sy
   hande bokant die ringperd, en geen ander deel van sy liggaam mag aan
   die perd raak nie. Die gimnas doen 'n reeks deurlopende swaai- en
   sirkelbewegings met sy onderlyf en bene wat van die een end van die
   perd na die ander beweeg.
     * Brug

   Die nommer is slegs vir mans. Die gimnas voer swaai- en
   balanseerbewegings uit op twee buigbare parallelle houtdwarsbalke, wat
   42 tot 52 cm van mekaar is. Die ronde balke is 5 cm dik, 3,5 m lank en
   1,75 m hoog. Die gimnas voer 'n aantal swaai- en tuimelbewegings en
   handstande uit op dié apparaat, en laat die brug soms met albei hande
   los. Die bewegings het name soos die "peach basket" en "elephant lift".
   Friedrich Jahn (bekend as Turnvater Jahn) het die brug sowel as die
   rekstok ontwerp.
     * Perd

   Vir dié oefening word die ringperd se handvatsels verwyder. Die gimnas
   hardloop nader, stoot hom met die bene weg van 'n springplank, plaas
   albei hande op die perd, en voltooi sy vlug met 'n akrobatiese beweging
   voordat hy 'n beheerde landing maak.
     * Rekstok

   Die roetine word slegs deur mans uitgevoer. Die gimnas voer
   ononderbroke swaai- en sirkelbewegings aan 'n staalstaaf uit, wat 2,57
   m bo die mat op die grond hang. Vinnige greepverwisselings is
   belangrik, en die staaf moet minstens een keer gelos word. Teen die
   einde van die oefening los die gimnas die rekstok, vlieg hoog deur die
   lug, en land dan op sy voete.
     * Ringe

   Die twee ringe is van hout of metaal gemaak, en hang parallel aan
   mekaar, 50 cm van mekaar af en 2,57 m bokant die vloer. 'n Ring is 28
   mm dik, en het 'n binne-deursnee van 18 cm. Die oefening is slegs vir
   mans, en 'n gimnas voer 'n reeks oefeninge uit terwyl hy een ring met
   elke hand vashou. Die roetine bevat statiese posisies en swaaibewegings
   en die gimnas moet 'n posisie ten minste twee sekondes lank behou. Daar
   moet ook ten minste twee handstande per oefening wees.

[wysig] Oefeninge vir vroue

   Vrouespanne neem in vier items deel. Elkeen vereis 'n verpligte en een
   opsionele roetine.
     * Perd

   Die roetine is dieselfde as die mans s'n, behalwe dat die perd
   (oorgetrek met gladde leer), verlaag is tot 'n hoogte van 1,2 m. Vroue
   spring oor die breedte van die perd.
     * Ongelyke brug

   Die nommer is slegs vir vroue, en word op 'n stel buigbare houtbalke
   (of glasvesel) uitgevoer. Dis die eerste keer by die 1936 Olimpiese
   Spele by 'n internasionale kompetisie gebruik. Die boonste balk is 2,3
   m van die vloer, die laer balk, parallel aan die boonste een, is 1,5 m
   bo die vloer. Die gimnas moet met swaai- en sirkelbewegings van een
   staaf na die ander beweeg. Die hele vertoning moet ritmies en
   deurlopend wees en die gimnas moet gedurig van handgrepe en rigting
   verander.
     * Balk

   Die oefening is slegs vir vroue en word op 'n enkele 10 cm breë
   houtbalk uitgevoer. Die gimnas stap, spring, hardloop, en rol op die
   balk en moet deurentyd haar ewewig behou. Sy slaan vorentoe en agtertoe
   bollemakiesie, sak spreibeen en voer handstande uit op die balk wat 5 m
   lank en 120 cm hoog is. Die eerste goue medaljes vir dié oefening is by
   die Olimpiese Spele van 1952 toegeken.
     * Vloeroefeninge

   Die oefening word op 'n vierkantige 12 m grootte vloermat uitgevoer.
   Dit is dieselfde as die mans s'n, maar dit word op maat van musiek
   gedoen. Die gimnas voer binne 60 tot 90 sekondes 'n reeks tuimel-,
   spring- en balanseerbewegings oor die hele vloeroppervlak uit.

[wysig] Kleredrag

   Mans dra frokkies en langbroeke. Vir die vloer- en perdoefeninge mag
   hulle kortbroeke dra. Vroue dra leotards, en mag gimnastiekskoene dra
   of kaalvoet wees. Vir die ring- en rekstokoefeninge kan handskerms
   gedra word. Feitekassie Leotard Die Leotard, 'n styfpassende kostuum
   wat deur gimnaste gedra word, is vernoem na die Franse
   sweefstok-arties, Jules LéOtard.

[wysig] Kompetisies

   Die Internasionale Gimnastiekfederasie (FIG) is in 1881 gestig en die
   sport is vanaf die eerste Olimpiese Spele in 1896 ingesluit. By die
   Spele in 1928 het vroue vir die eerste keer deelgeneem. Sedert die 1952
   Olimpiese Spele oorheers gimnaste van die voormalige Sowjet-Unie,
   Oos-Europa en Japan die kompetisie.

[wysig] Ritmiese gimnastiek

   Moderne ritmiese gimnastiek dateer uit die laat Vyftigerjare. Slegs
   vroue neem deel, en die gimnaste gebruik verskeie hulpmiddels soos
   balle, kegels, hoepels, springtoue en linte saam met musiek. Gimnaste
   voer bewegings op maat van musiek uit, met apparate wat in die hand
   gehou word en gedurig in beweging moet bly. Ballet- eerder as
   akrobatiese bewegings word uitgevoer. Individuele gimnaste se oefeninge
   duur 60 tot 90 sekondes, terwyl 'n groep van ses gimnaste se oefening
   tot drie minute kan aanhou. Die eerste wêreldkampioenskap vir ritmiese
   gimnastiek is in 1963 gehou, maar die sport is eers in 1984 by die
   Olimpiese Spele se program ingesluit. Die Wêreldbeker, wat in 1983
   ingestel is, is weer in 1986 gehou en is van toe af elke vier jaar
   aangebied.

[wysig] Trampolien

   Trampolien is vir die eerste keer by die 2000 Olimpiese Spele as sport
   ingesluit. Die eerste Wêreldkampioenskap is in 1964 in Londen gehou, en
   teen daardie tyd het die Internasionale Trampolienfederasie formele
   erkenning geniet. Aanvanklik het die VSA die wêreldkampioenskappe
   oorheers, maar die Europese lande het geleidelik beheer begin oorneem.
   Die afgelope paar jaar oorheers Rusland die toneel. By die 2000
   Olimpiese Spele is die goue medalje in die mans- en vroue-afdeling
   gewen deur Alexandre Moskalenko en Irina Karavaeva, albei van Rusland.

[wysig] Gimnastiek in Suid-Afrika

   Die eerste gimnastiekklub in Suid-Afrika was die Wanderers
   Gimnastiekklub wat in 1889 gestig is. Saam met die Pretoria
   Gimnastiekvereniging het hulle in 1898 die Transvaalse Gimnastiekunie
   gestig. In Suid-Afrika is dit sedert die Veertigerjare van die
   twintigste eeu 'n mededingende sport. Die SA Amateur-Gimnastiekunie
   (SAAGU), wat by die Internasionale Gimnastiekfederasie geaffilieer is,
   is in 1931 gestig. Die SA Nasionale Gimnastiekunie vir Skole is in 1955
   gestig en het die sport 'n groot hupstoot in SA gegee. Sedert 'n span
   Deense gimnaste SA in 1939 onder leiding van Niels Bukh besoek het, was
   hier al verskeie besoekende spanne van oorsee. Suid-Afrikaanse spanne
   was ook al verskeie kere oorsee en het in 1952, 1956 en 1960 ook aan
   die Olimpiese Spele deelgeneem. In 1958, 1962 en 1966 het SA ook 'n
   span by die Wêreldspele gehad. Die Suid-Afrikaanse gimnaste het ook aan
   verskeie gimnastrades deelgeneem. By die 1969 gimnastrade in Basel het
   die nasionale span sesde geëindig. Meer as 800 SA gimnaste het aan die
   1995 gimnastrade in Berlyn deelgeneem, die grootste sportspan wat ooit
   Suid-Afrika verteenwoordig het. SAAGU het daarin geslaag om by FIG
   geaffilieer te bly gedurende die isolasiejare, en het internasionale
   kompetisies soos die Internasionale Reeks en die SA Beker aangebied. In
   1992 na Suid-Afrika se hertoelating in internasionale sport, is die SA
   Gimnastiekfederasie gestig. Vir die eerste keer het Suid-Afrikaanse
   gimnaste die geleentheid gehad om teen die beste in Afrika te
   kompeteer.
     * Prestasies

   Suid-Afrika se deelname aan die Wêreldkampioenskapstoernooi op 6 tot 13
   September 1991 in Indianapolis (eerste in 26 jaar) het die
   Springbok-span (2 mans en 4 vroue) die geleentheid gebied om
   waardevolle internasionale ondervinding op te doen. Dit het ook tot
   gevolg gehad dat die SA Amateur-Gimnastiekunie in 1992 toegelaat is tot
   die Afrika-Gimnastiekunie en die Nasionale Olimpiese Komitee van
   Suid-Afrika. In 1995 het Nadene de Kock en Cheryl Phillips (ritmiese
   gimnastiek) goue medaljes by die Afrika Junior Kampioenskap verower. By
   die 1996 Afrika-kampioenskap in Walvisbaai, Namibië het Michelle
   Cameron die Ritmiese Individuele titel gewen. Die Suid-Afrikaanse
   ritmiese gimnastiekspan het algeheel tweede geëindig. Suid-Afrika het
   in 1995 by die All Africa Games sewe kampioene opgelewer: Dewald
   Laubscher, Christian Brezeanu, Zoltan Erdy, Ilse Roets, Tanya
   Steenkamp, Heidi-Marie Oosthuizen en Michelle Cameron. Suid-Afrika het
   beide die mans en vroue spankompetisies in artistieke gimnastiek gewen.
   Die Suid-Afrikaanse span by die 1999 Afrika-spele het 23 medaljes
   gewen, wat agt goue en nege silwermedaljes ingesluit het. Tamaryn
   Schulz, Hanli Borcherds, Caroline Demetriou, Michelle Cameron, Dewald
   Laubscher en Simon Hutcheon het goue medaljes gewen. Die mans- en
   vrouespanne het goue medaljes in die spankompetisie gewen.
   Kategorie: Sport

