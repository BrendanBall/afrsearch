Glas


   Die glasfasade van die UNIQA-toring in Wene, Oostenryk.
   Die glasfasade van die UNIQA-toring in Wene, Oostenryk.

   Die materiaalkundige definisie vir glas is 'n eenvormige amorfe
   vastestof materiaal.

   Die woord glas kom van die Latynse woord glacies wat ys beteken. Die ou
   Germaanse stamme het die woord glaes gebruik om amber te beskryf.

   Inhoud

        * 1 Vorming van glase
        * 2 Silika-glas
        * 3 Eienskappe en gebruike
        * 4 Bestanddele van glas
        * 5 Gekleurde glas
        * 6 Geskiedenis van glas
        * 7 Glasgereedskap
        * 8 Glaskuns
        * 9 Bronne
        * 10 Eksterne skakels

[wysig] Vorming van glase

   Glase ontstaan gewoonlik as 'n geskikte viskose gesmelte materiaal
   vinnig afgekoel word tot onder sy glasoorgangstemperatuur en sodoende
   nie genoeg tyd laat vir die gewone kristalraamwerk om te vorm nie. 'n
   Eenvoudig voorbeeld is wanneer tafelsuiker gesmelt word en vinnig
   afgekoel word deur die stroop op 'n koue oppervlak uit te giet. Die
   resultaat is 'n amorfe vastestof wat nie 'n kristallyn het nie.

   Daar is ook stowwe wat hoegenaamd nie 'n kristalraamwerk wil vorm nie.
   Baie (veral ataktiese) polimere het 'n struktuur wat kristalvorming
   onmoontlik maak. Hulle kan by hoër temperature vloeibaar bly, maar met
   stadige afkoeling gaan dit by laer temperature in 'n glas oor. Dis die
   geval vir baie kunsstowwe.

   Mens kan ook van metale glase maak, maar die afkoeling moet baie vinnig
   plaasvind. Heelwat navorsing is gedoen op legeringe wat nie so vinnig
   afkoel nie, omdat hulle baie interessante eienskappe het.

   In die algemene omgangstaal verwys die woord glas normaalweg na 'n
   spesifieke soort glas: die silika gebaseerde glase wat algemeen gebruik
   word as 'n boumateriaal, vir houers en versiering. Dit is dan ook die
   hoof onderwerp van hierdie artikel, maar baie polimere kunsstowwe is
   ook glase en word baie toegepas.

[wysig] Silika-glas

   In sy suiwer vorm, is glas 'n deursigtige, relatief sterk,
   verweerbestande, bykans inerte en biologies onaktiewe materiaal wat
   gevorm kan word met baie gladde en ondeurlaatbare oppervlaktes. Hierdie
   wenslike eienskappe gee aanleiding tot 'n groot verskeidenheid gebruike
   vir glas. Glas is egter baie bros en breek om skerp skerwe te vorm.
   Hierdie eienskappe kan verander word deur bymiddels of
   hitte-behandeling.

   Gewone glas bestaan uit ongeveer 70% amorfe silikon dioksied (SiO[2]),
   wat dieselfde chemiese verbinding is waaruit kwarts bestaan. Die
   polikristallyne vorm van hierdie materiaal is gewone sand.

[wysig] Eienskappe en gebruike

   Glas kan deursigtig en plat gemaak word of in ander vorme en kleure
   geskep word soos getoon word deur hierdie bal van die Verrerie van
   Brehat in Bretagne.
   Glas kan deursigtig en plat gemaak word of in ander vorme en kleure
   geskep word soos getoon word deur hierdie bal van die Verrerie van
   Brehat in Bretagne.

   Een van die mees voor die handliggendste eienskappe van gewone glas is
   dat dit deursigtig is vir lig (nie alle glasagtige materiale is nie).
   Die deursigtigheid kan toegeskryf word aan die afwesigheid van
   elektroniese oorgangstoestande in die sigbare ligspektrum en die feit
   dat die glas homogeen is. Gewone glas laat nie lig van 'n golflengte
   korter as 400 nm (ook bekend as ultravioletlig) deur nie. Die rede
   hiervoor is die byvoeging van verbindings soos natriumkarbonaat.

   Suiwer SiO[2] glas absorbeer nie UV-lig nie en word gebruik in
   toepassings waar deursigtigheid in die gebied van die spektrum vereis
   word. Hierdie soort glas kan so suiwer gemaak word dat honderde
   kilometers daarvan deursigtig is vir infrarooi-golflengtes. Dié soort
   glas word dan ook gebruik in die vervaardiging van optiese vesels.
   Indiwiduele vesels kry ook 'n ewe deursigte kern van SiO[2]/GeO[2]
   glas, wat net effens anderse optiese eienskappe het (die Germanium
   verleen aan die glas 'n hoër refraksie- indeks). Ondersese kabels het
   seksies wat met erbium gedoop is wat die seine versterk deur
   laser-emissie vanuit die binnekant van die glas.

   Amorfe SiO[2] word ook gebruik as 'n diëlektriese materiaal in
   geïntegreerde stroombane vanweë die gladde en elektries neutrale
   raakvlak wat dit met silikon vorm. Glase wat gebruik word om optiese
   toestelle te vervaardig word gewoonlik gekategoriseer deur van 'n
   ses-syfer glaskode gebruik te maak, of alternatiewelik 'n
   letter-syferkode vanuit die Schot Glas katalogus. BK7 is byvoorbeeld 'n
   lae verstooiing boorsilikaat kroonglas en SF10 is 'n hoë verstrooiing
   digte flintglas. Die glase word gerangskik volgens samestelling,
   refraksie indeks en Abbe getal.

   Glas word soms natuurlik gevorm vanuit vulkaniese magma. Hierdie glas
   word lawaglas genoem en is gewoonlik swart as gevolg van onsuiwerhede.
   Lawaglas is 'n rou materiaal wat sedert die oertyd gebruik is om uiters
   skerp messe mee te maak.

[wysig] Bestanddele van glas

   Suiwer silika (SiO[2]) het 'n smeltpunt van ongeveer 2000 °C en al word
   dit soms gebruik vir spesiale toepassings, word twee ander stowwe altyd
   by gewone glas bygevoeg om die verwerking daarvan makliker te maak. Een
   is soda (natriumkarbonaat Na[2]CO[3]), of potas (kaliumkarbonaat) wat
   die smeltpunt verlaag na ongeveer 1000 °C. Die soda maak die glas egter
   oplosbaar in water, wat ooglopend 'n ongewenste eienskap is, daarom
   word kalk (kalsiumoksied, CaO) bygevoeg om die onoplosbaarheid van die
   glas te verseker. Soda-kalk glase verteenwoordig ongeveer 90% van alle
   glasvervaardiging in die wêreld.

   Buiten soda en kalk bevat die meeste gewone glas ook ander bestandele
   wat bygevoeg word om die eienskappe daarvan aan te pas. Loodglas, soos
   kristalglas of flintglas is helderder vanweë die verhoogde
   refraksie-indeks die opmerklike 'vonkeling' veroorsaak, terwyl boor
   bygevoeg kan word om die termiese en elektriese eienskappe te verander
   soos in Pyrex. Die byvoeging van barium verhoog ook die
   refraksie-indeks. Toriumoksied verleen aan glas 'n hoë refraksie-indeks
   en lae ligverstrooiïng en is voorheen gebruik in die vervaardiging van
   hoë kwaliteit lense, maar word tans vervang deur lantaanoksied in
   moderne toepassings as gevolg van die radio-aktiwiteit daarvan. Groot
   hoeveelhede yster word gebruik in glas om infrarooi-energie te
   absorbeer soos in hitte-absorbererde filters vir filmprojektors terwyl
   cerium(IV)oksied gebruik kan word vir glas wat UV-golflengtes absorbeer
   (biologies skadelike ioniserende straling).

[wysig] Gekleurde glas

   Metaal bymiddels in de glasmengsel kan 'n verskeidenheid kleure tot
   gevolg hê. Hier is kobalt bygevoeg om 'n blouerig gekleurde sierglas te
   maak
   Metaal bymiddels in de glasmengsel kan 'n verskeidenheid kleure tot
   gevolg hê. Hier is kobalt bygevoeg om 'n blouerig gekleurde sierglas te
   maak
   Die binnekant van 'n Blouglaskoppie
   Die binnekant van 'n Blouglaskoppie

   Metale en metaaloksiede word by glas gevoeg tydens vervaardiging om die
   kleur daarvan te verander. Mangaan kan in klein hoeveelhede bygevoeg
   word om die groen tint wat deur ysteronsuiwerhede veroorsaak word te
   verwyder of in hoër konsentrasies om die glas 'n ametiskleur te gee.
   Selenium kan net soos mangaan in klein hoeveelhede gebruik word om glas
   te ontkleur of in hoër konsentrasies om 'n rooierige kleur aan die glas
   te verleen. Klein konsentrasies kobalt (0.025 tot 0.1%) gee 'n blou
   glas. Tinoksied saam met antimoon- en arseenoksiede gee 'n
   ondeursigtige wit glas wat eers in Venisië gebruik is om nagemaakte
   porselein te vervaardig. 2 tot 3% koperoksied gee 'n turkoois kleur.
   Suiwer koper gee 'n baie donker rooi, ondeursigtige glas, wat soms
   gebruik word as 'n plaasvervanger vir goud in die vervaardiging van
   robynkleurige glas. Nikkel gee, afhangende van die konsentrasie 'n blou
   of pers keur of selfs swart glas. Die byvoeging van titaan gee 'n
   gelerige bruin glas. Goudmetaal in baie klein konsentrasies (ongeveer
   0.001%), gee 'n ryk robynkleurige glas terwyl laer konsentrasies 'n
   minder intense rooi gee. Uraan (0.1 tot 2%) kan by glas gevoeg word om
   'n fluoroserende geel of groen kleur te verkry. Uraanglas is gewoonlik
   nie radio-aktief genoeg om gevaarlik te wees nie, maar as dit tot 'n
   fyn poeier gemaal word, deur dit byvoorbeeld met skuurpapier te poleer,
   en dan ingeasem word kan dit kankerwekkend wees. Silwer verbindings (in
   besonder silwernitraat) kan 'n reeks kleure gee van Oranje-rooi tot
   geel. Die manier waarop die glas verhit en verkoel word kan ook 'n
   betekenisvolle invloed op die kleure, wat deur hierdie verbindings
   veroorsaak word, hê. Die chemie betrokke is ingewikkeld en word nog nie
   goed verstaan nie. Nuwe gekleurde glase word nog dikwels ontdek.

[wysig] Geskiedenis van glas

   Glas wat natuurlik voorkom soos in die geval van lawaglas is al sedert
   die steentydperk deur die mens gebruik. Die eerste gedokumenteerde
   aanwysings vir glasvervaardiging is uit Egipte rondom 1500 v.C, toe
   glas as glasuursel vir kleipotte en ander soortgelyke items gebruik is.
   In die eerste eeu v.C. is die tegniek van glasblaas ontwikkel en het
   glasware wat voorheen uiters skaars was, meer algemeen begin word.
   Obsidiaan (lawaglas) is 'n vulkaniese glas, wat natuurlik voorkom.
   Hierdie steen is in die VSA-deelstaat Oregon gevind
   Obsidiaan (lawaglas) is 'n vulkaniese glas, wat natuurlik voorkom.
   Hierdie steen is in die VSA-deelstaat Oregon gevind

   Glas is gemaak van sand, plantas en kalk. Die vroegste gebruik van glas
   was as gekleurde, ondeursigtige of deursigtige glasuursels op
   keramiekware wat aangewend is voordat die potte gebak is. Klein
   stukkies gekleurde glas is as waardevolle items beskou en het soms
   selfs met edelgesteentes meegeding as juweliersware.

   Met die verloop van tyd is daar (waarskynlik deur 'n pottebakker)
   uitgevind dat as glas verhit word totdat 'n semi-vloeistof word dat dit
   gevorm kan word en dan afgekoel word om die vorm te behou. In die
   eerste eeu v.C. iewers aan die oostelike kant van die Middelandse See
   het 'n nuwe uitvinding 'n omwenteling in die glasbedryf veroorsaak. Dit
   was die ontdekking van die glasblaaskuns, beide vryblaas en
   gietblaaswerk.

   In die Hellenistiese gebiede van die oostelike Middellandse See is
   danksy die vooruitgang van die vormsmeltkuns met die vervaardiging van
   breekware uit glas begin, waarby dikwels keramiese skottels en borde as
   voorbeelde dien. Die Griekse glasware wys al pragtige patrone in hul
   mosaiek- en millefioriglas, waarby klein stukkies gekleurde glas
   ingewerk is.
   'n Romeinse glasbotteltjie, wat soos die helmhoed van 'n gladiator
   gevorm is (Romeins-Germaanse museum, Keulen)
   'n Romeinse glasbotteltjie, wat soos die helmhoed van 'n gladiator
   gevorm is (Romeins-Germaanse museum, Keulen)

   In die Romeinse Ryk is aanvanklik groot hoeveelhede glas uit die ooste,
   veral Egipte, ingevoer. Die gewildheid van glasprodukte as blompotte,
   breekware, drinkbekers en botteltjies het tot die stigting van 'n
   plaaslike glasnywerheid in die provinsie Italia gelei. Die grootskaalse
   produksie en dalende pryse het veral van deursigtige glas 'n
   massaproduk gemaak, terwyl welgestelde burgers groot somme geld vir
   kunsvolle drinkglase betaal het, waarin figure ingesny is.

   In die Keisertyd het ook in ander provinsies van die Romeinse Ryk
   glasnywerhede begin ontwikkel. Glasprodukte uit Noord-Italië, Spanje,
   Gallië en die Colonia Claudia Ara Agrippinensium (die huidige Keulen)
   het baie gewild geraak en is dwarsoor die ryk verkoop. Keulense
   diatreetglase met hulle kunsvolle netwerkversierings behoort tot die
   pragtigste voorbeelde van die antieke glasblaaskuns. Die glasnywerhede
   is weëns die brandgevaar gewoonlik buite die stadsmure aangelê;
   opgrawings wat in Keulen en sy omgewing gemaak is, dui aan dat hier
   volgens antieke standaarde grootskaalse produksie van glasware
   plaasgevind het. Venesië het die antieke tradisie van glasvervaardiging
   bewaar, wat in Murano oor die eeue heen verder ontwikkel is.

   Die kleur van "natuurlike glas" is groen tot blouerig groen. Hierdie
   kleur word veroorsaak veranderlike hoeveelhede ysteronsuiwerhede wat
   natuurlik in sand voorkom. Gewone glas het selfs vandag nog gewoonlik
   'n effense groen of blou tint wat ook aan die onsuiwerhede toegeskryf
   kan word. Glasmakers het geleer hoe om gekleurde glas te maak deur
   metaalverbindings en minerale oksiede by te voeg om helder skakerings
   van rooi en blou te kry – die algemene kleure van edelgesteentes.

   Glasvoorwerpe uit die 7^de en 8^ste eeue is gevind op die eiland van
   Torcello naby Venesië. Dit vorm 'n belangrike skakel tussen die
   Romeinse tydperk en die latere belangrikheid van laasgenoemde stad in
   die vervaardiging van die materiaal. Ongeveer 1000 n.C. is 'n
   belangrike tegniese deurbraak in Noord-Europa gemaak toe sodaglas
   vervang is met glas wat uit 'n meer geredelik beskikbare materiaal
   gemaak kon word: potas wat uit die as van hout verkry is. Vanaf hierdie
   oomblik vorentoe het noordelike glas betekenisvol verskil van die glas
   wat in die Middellandse See-gebied gemaak is, waar soda nog steeds in
   algemene gebruik was.
   Middeleeuse glaskuns - die roosvenster van die Sainte Chapelle in
   Parys, Frankryk
   Middeleeuse glaskuns - die roosvenster van die Sainte Chapelle in
   Parys, Frankryk

   Die 11^de het die nuwe tegnieke in Duitsland ingelui in die
   vervaardiging van glasblad, deurdat die glas is eers as 'n sfeer
   uitgeblaas en dan geswaai om silinders te vorm en terwyl dit nog warm
   was is die silinders gesny en plat gemaak om die blaaie te vorm. Die
   tegniek is in die 13^de eeuse Venisië vervolmaak.

   Tot en met die 12^de eeu was brandskilderwerk nie algemeen in gebruik
   nie.

   Die middelpunt van die wêreld se glasbedryf was Venisië waar baie nuwe
   tegnieke ontwikkel is en was die stad dan ook die middelpunt van die
   uitvoerhandel in breekware, spieëls en ander luukse glasware. Mettertyd
   het van die Veniesiese glasmakers na die noordelike gebiede in Europa
   gemigreer en het hulle die kuns saam met hulle versprei.

   Die Kroonglasproses is tot in die middel 1800's gebruik. In hierdie
   proses het die glasblaser omtrent 4 kg gesmelte glas aan die punt van
   'n staaf gespin tot 'n plat skyf van ongeveer 1.5m deursnee. Die skyf
   is dan in ruite gesny. Venesiaanse glas is hoog aangeprys tussen die
   10^de eeu en 14^de eeue aangesien hulle die proses geheim gehou het.
   Rondom ongeveer 1688 is 'n proses ontwikkel om glas te giet wat daartoe
   gelei het wat glas 'n meer algemeen gebruikte materiaal gemaak het.

   Die uitvinding van die glaspers in 1827 het die massaproduksie van
   goedkoop glasartikels moontlik gemaak.

   Die silindermetode is in die vroeë 1900's ontdek deur William J.
   Blenko.

   Kunswerke is somtyds in glas geëts deur suur of ander alkaliese
   verbindings. Dit is tradisioneel gedoen deur 'n opgeleide vakman nadat
   die glas geblaas of gegiet is. In die 1920s is 'n nuwe etsproses ontdek
   waarin die kunswerk in die gietstuk ingeëts is wat beteken het dat
   wanneer die gietstuk uit die gietvorm verwyder is, die beeld reeds op
   die oppervlak van die glas agtergelaat is. Hierdie tegniek het
   vervaardigingskostne baie verminder en dit het saam met die groter
   verskeidenheid gekleurde glase gelei tot goedkoop glasware in die
   1930's.

[wysig] Glasgereedskap

   Aangesien glas 'n sterk onreaktiewe materiaal is, is dit ook 'n baie
   nuttige materiaal. Baie huishoudelike goedere word van glas gemaak.
   Drinkglase, bakke en bottels, gloeilampe, spieëls, die buise in
   rekenaar- en televisieskerms asook vensterglas is van die vele goedere
   wat van glas gemaak word. In laboratoriums waar navorsing in chemie,
   biologie en fisika en vele ander vakgebiede gedoen word, word flesse,
   proefbuise, lense en ander laboratoriumtoerusting dikwels uit glas
   vervaardig. Vir sulke toepassings word boorsilikaatglas (soos Pyrex)
   gewoonlik gebruik as gevolg van die hoë sterkte en lae termiese
   uitsettingskoëffisiënt, wat daaraan 'n groter weerstand teen termiese
   skok verleen en daar groter akkuraatheid in laboratorium-metings tydens
   verhittings- en verkoelingseksperimente verkry word. Vir veeleisende
   toepassings word kwartsglas gebruik ten spyte van die moeilike
   bewerkbaarheid daarvan. Die meeste glas word deesdae op groot skaal
   geproduseer in 'n verskeidenheid industriële prosesse, maar die meeste
   groot laboratoriums het nog steeds 'n behoefte aan pasgemaakte glasware
   en daarom het hulle dikwels glasblasers op hul personeel.

[wysig] Glaskuns

   Selfs al is glasware deesdae algemeen, bly handgeblaasde of
   lampverwerkte glasware steeds gewild in die kunste. Bekende kunstenaars
   wat met glas werk is Lino Tagliapietra, Sindney Waugh, Rene Lalique,
   Dale Chihuly en Louis Comfort Tiffany. Die term kristalglas wat
   afkomstig is van rotskristal verwys deesdae na 'n hoë-graadse kleurlose
   glas wat dikwels lood bevat en word ook dikwels gebruik om te verwys na
   fyn, handgeblaasde glas.

   Daar bestaan baie tegnieke vir die skep van glaskuns; elke tegniek is
   hoofsaaklik afhanklik van die soort voorwerp wat geskep word.
   Kunsartikels wat uit glas vervaardig word sluit bakke, blompotte en
   ander houers, papiergewigte, albasters, krale en beeldhouwerke in.
   Gekleurde glas word dikwels gebruik en die glas word soms ook geverf.
   Die Talana museum in Dundee in Kwazulu-Natal het 'n versameling
   kunsglasartikels. Brandskilderglas is 'n kunsvorm met 'n baie lang
   geskiedenis en brandskilderglasvensters kan in baie antieke kerke
   gevind word.
   Glasbeeldhouwerk deur Dale Chihuly by 'n uitstalling te Kew Gardens,
   Londen, Engeland. Die stuk staan 4 meter hoog.
   Glasbeeldhouwerk deur Dale Chihuly by 'n uitstalling te Kew Gardens,
   Londen, Engeland. Die stuk staan 4 meter hoog.
   Handgeblaasde glaskrale en juwele toon die groot verskeidenheid kleure
   en vorms van glaskuns. Die muntstuk is slegs om skaal aan te toon
   Handgeblaasde glaskrale en juwele toon die groot verskeidenheid kleure
   en vorms van glaskuns. Die muntstuk is slegs om skaal aan te toon

[wysig] Bronne

     * Helmuth Schneider: Einführung in die antike Technikgeschichte.
       Darmstadt 1992: Wissenschaftliche Buchgesellschaft

[wysig] Eksterne skakels

     * Romeinse diatreetglas uit die Romeins-Germaanse museum in Keulen
       (Duitsland)
     * Romeinse diatreetglas uit die Rynlandse museum in Trier (Duitsland)


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Materiale

