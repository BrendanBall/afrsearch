Gletser


   Tschiervagletser en Piz Bernina-bergspits in Switserland
   Tschiervagletser en Piz Bernina-bergspits in Switserland

   'n Gletser (afgelei van Switsers-Duits Gletscher) is 'n uitgestrekte,
   lank bestaande ysrivier, wat hoofsaaklik in die berggebiede van die
   Aarde gevorm is en as gevolg van die swaartekrag begin beweeg het.
   Gletsers is in wese meer of min permanente massa's van ys en verdigte
   sneeu, wat diep en swaar genoeg geword het om onder hulle eie gewig (en
   die druk, wat daaruit voortspruit) te begin vloei.

   Gletsers kom op alle vastelande voor, en hulle verteenwoordig die
   belangrikste reservoir van varswater op ons planeet. Antarktika en
   Groenland is die enigste gebiede, waar kontinentale gletsers gevorm
   het, wat byna die hele vasteland bedek.

   Geologiese kenmerke, wat deur gletsers geskep word, sluit eind-, grond-
   en tussenmorenes in, wat uit rotse en ander materiaal, wat deur
   gletsers beweeg word, gevorm word; U-vormige valleie en cirques digby
   hulle oorsprong, en die gletserrand in, waar die gletser tot water
   gesmelt het.

[wysig] Etimologie

   Die term "gletser" is ontleen aan die Frankoprovensaalse woord glacier,
   wat sedert die 14de eeu in die Switserse kanton Valais gebruik is en sy
   wortels in die Neder-Latynse glacia en glaciarum of die klassieke
   Latynse glacies ("ys") het. Tot by die 18de eeu is in Frankryk ook die
   variant glacière gebruik.

   Die Vulgêrlatynse terme leef in sommige Alemanniese dialekte van
   Switserland voort as gletsch of glatsch. Die huidige Afrikaanse woord
   gletser is via die Nederlandse gletsjer uit die Switsers-Duitse
   Gletscher, die Switsers-Italiaanse giascei en die Italiaanse ghiacciaio
   ontleen.

[wysig] Gletservorming

   Die Groot Aletschgletser in Switserland
   Die Groot Aletschgletser in Switserland

   Gletsers vorm in gebiede, waar die hoeveelheid sneeu wat val steeds
   groter is as die hoeveelheid sneeu, wat dooi of verdamp. Sodoende word
   'n groot massa sneeu opgehoop, wat geleidelik verander.

   Vars sneeu vorm 'n laag van nouliks verdigte sneeukristalle en met lug
   gevulde hol ruimtes. Sodra meer sneeu val, ontstaan 'n nuwe laag, wat
   die hol ruimtes onderaan begin saampers, sodat hulle steeds kleiner
   word. Sneeu wat smelt, bevorder hierdie proses. Die persentasie lug,
   wat by vars sneeu nog sowat 90 persent beloop, begin daal tot by tussen
   60 en 30 persent in die ewige sneeu, terwyl gletserys uiteindelik nog
   net 2 persent lug bevat.

   In die loop van 'n jaar vorm die sogenaamde ewige sneeu, wat steeds
   meer verdig word en uiteindelik die gletserys vorm. Sodra die dikte van
   die gletseryslaag sowat 30 meter beloop, begin die ysmassa onder die
   invloed van die swaartekrag en sy eie gewig beweeg, en 'n nuwe gletser
   is gevorm.

   Die duur van die gletservorming hang grotendeels van die klimatiese
   besonderhede van 'n gebied af. Warm gletsers soos die Alpynse variante
   word binne enkele jare gevorm, aangesien smeltprosesse die metamorfose
   bevorder. Koue en droë gletsers is kenmerkend vir Antarktika, en hulle
   het weens die gebrek van smeltprosesse gewoonlik enkele dekades nodig
   om te vorm.

[wysig] Kultuurgeskiedenis

   Gletserys
   Gletserys

   Die eerste verwysing na 'n gletser en gebruik van die term glacies kom
   in 'n Switserse dokument uit die jaar 1146 voor. Die Kroniek van
   Petermann Etterlin uit die jaar 1507 en die landkaart van Aegidius
   Tschudi uit die jaar 1538 bevat die eerste gedrukte verwysings na
   gletsers.

   Die plaaslike bygelowe het mense eeue lank weggehou van die Europese
   Alpe se gletsers - gewoonlik is die bergspitse as die woonplekke van
   demone, kabouters, drakens en reuse beskou. Eers vanaf die 18de eeu het
   mense die bergwêreld as 'n natuurlike idille begin begryp en belang
   gestel in die Alpynse gletserwêreld.

   Met die opkoms van die toerisme en alpinisme in die 19de eeu het die
   Switserse gletsers 'n ekonomiese rol begin speel, en sedert die
   sestigerjare van die 20ste eeu is gletsergebiede as skisportbestemmings
   in die somer bemark.

   Die vroeë bygelowe het egter ook 'n aantal positiewe eieskappe aan die
   gletsers toegeken. Gletserys is as 'n soort medisyne beskou. Daarnaas
   was dit 'n praktiese "koelkas" om byvoorbeeld vleis te bewaar.
   Gletserys is vanaf die 19de eeu stelselmatig ontgin en onder meer na
   die Franse hoofstad Parys uitgevoer. In die droë valleie van die Alpe
   is die gletser se smeltwater met behulp van waterleidings na
   besproeiingsgebiede gelei. Die smeltwater word vandag in moderne damme
   vir hidroelektriese kragopwekking gebruik.

   Verskuiwings van gletsers en uitbarstings van gletsermere het verskeie
   kere rampsalige gevolge vir die bewoners van Alpevalleie gehad.
   Kategorieë: Geologie • Gletsers • Glasiologie

