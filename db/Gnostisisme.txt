Gnostisisme


                                                Artikel uit die reeks oor
                                                              Gnostisisme

                                              Geskiedenis van Gnostisisme

                                              Gnostisisme
                                              Geskiedenis van Gnostisisme
                                              Mandeïsme
                                              Manigeïsme

                                             Siries-Egiptiese Gnostisisme
                                             Sethianisme
                                             Thomas die apostel
                                             Valentinianisme
                                             Basilideane
                                             Bardaisaniete

                                                           Proto-Gnostici
                                                           Philo
                                                           Simon Magus
                                                           Cerinthus
                                                           Basilides

                                   Vaders van die Christelike Gnostisisme
                                   Theudas
                                   Valentinus
                                   Marcion van Sinope

                                                       Vroeë Gnostisisme
                                                       Ofiete
                                                       Kaïniete
                                                       Carpocrates
                                                       Borborites
                                                       Marcionisme
                                                       Thomasiaanse Kerk

                                                  Middeleeuse Gnostisisme
                                                  Paulisianisme
                                                  Tondrakiane
                                                  Bogomilisme
                                                  Bosniese Kerk
                                                  Katharisme

                                                Moderne Gnostisisme
                                                Ecclesia Gnostica
                                                Ecclesia Gnostica Aeterna

                                        Gnostiese tekste
                                        Nag-Hammadi-geskrifte
                                        Codex Tchacos
                                        Gnostisisme en die Nuwe Testament
                                        Gnostiese evangelies

                                                         Verwante artikels
                                                                    Gnosis
                                                           Pythagoreanisme
                                              Neoplatonisme en Gnostisisme
                                                    Esoteriese Christendom
                                                                 Theosofie

   This box: view • talk • edit

   Gnostisisme (afgelei van Grieks gnosis "kennis") is 'n sinkretistiese
   filosofiese en religieuse beweging wat 'n aantal verskillende
   geloofstelsels in die Christelike en daarnaas ook Joodse en Egiptiese
   wêreld behels. Hulle gemeenskaplike geloofsbasis is die oortuiging dat
   mense goddelike siele is wat in 'n stoflike wêreld gevange is. Gnostici
   glo dat die stoflike wêreld deur 'n onvolkome gees of skeppergod, die
   Demiurg, geskep is en oorheers word, wat dikwels ook as 'n beliggaming
   van die kwaad of die Abrahamse god van die Hebreeuse Skrifte (die Ou
   Testament) geïdentifiseer word.

   Daar bestaan 'n ander, hoër wese of God, wat die goeie beliggaam, maar
   vanweë sy groot afstand van die mens en sy enigmatiese en onkenbare
   natuur moeilik ervaarbaar word. Om hulleself van die onvolkome stoflike
   wêreld te kan bevry benodig 'n mens gnosis of esoteriese spirituele
   kennis wat net vir 'n geleerde elite beskikbaar is. Sommige Gnostiese
   groeperings identifiseer Jesus van Nasaret as 'n beliggaming van die
   Christus wat met sy vleeswording gnosis na die Aarde gebring het.

   Gnostiese Christene het dikwels geen vaste kerkorganisasie ontwikkel
   nie, maar het eerder geprobeer om deur middel van 'n persoonlike
   soektog die spirituele vereniging met die goddelike te ervaar, en
   hiervoor was suiwer geloof nie voldoende was nie.

   Gnostisisme was in die eerste eeue voor Christus baie gewild in die
   Mediterreense en Oosterse gebiede en het ook tot 'n magtige beweging in
   die vroeë Christendom ontwikkel, maar is later, toe sy mededingers, die
   destydse proto-ortodokse stromings, tot die amptelike religie in die
   Romeinse Ryk verklaar is, as 'n dualistiese kettery beskou en
   onderdruk. Met die uitbreiding van Islam is die aantal Gnostici
   gedurende die Middeleeue steeds verminder, alhoewel daar ook in
   Wes-Europa magtige Gnostiese bewegings soos die Kathare ontwikkel en
   kleiner geïsoleerde groepe deur die eeue heen bestaan het.

   Die term Gnostisisme het eers in die 17de eeu gebruiklik geraak en is
   destyds gebruik om na 'n verskeidenheid antieke Christelike bewegings
   te verwys wat deur hulle tydgenote as radikaal dualistiese groeperings
   beskou is en wat die hoogste trap van verlossing deur middel van
   esoteriese openbaring en mistiese spiritualiteit wou bereik.

   Gnostiese stromings en leerstellings het in Europa en Noord-Amerika in
   die filosofieë van verskillende esoteries-mistiese bewegings van die
   19de en 20ste eeu weer 'n belangrike rol gespeel. 'n Aantal groepe
   beweer dat hulle herstigte moderne weergawes of voortsettings van
   vroeëre Gnostiese bewegings is.

   Met die herontdekking van Christelik-Gnostiese tekste soos die
   Nag-Hammadi-geskrifte was dit moontlik om die kennis aangaande die
   Gnostiese beweging aansienlik uit te brei. Alhoewel die presiese
   verhouding tussen Gnostisisme en die vroeë Christendom tans in baie
   opsigte nog onduidelik bly, toon die Evangelies van Thomas en Maria
   (waarin Maria Magdalena as 'n leidende apostel beskryf word), moontlik
   ook dié van Johannes, wat volgens sommige navorsers deur Maria
   Magdalena geskryf is, Gnostiese trekke.

   Die Gnostiese Christendom het blykbaar die leerstellings van Jesus as
   die pad van verlossing beklemtoon - en nie sy dood en opstanding nie.
   Sommige Christene het hul geloof na aanleiding van die
   Gnosties-Christelike tekste begin herwaardeer en wegbeweeg van die
   ortodokse tradisie na 'n spirituele Christendom. Kerke soos die
   Ecclesia Gnostica in die Verenigde State en die Ecclesia Gnostica
   Aeterna in Europa het voortgespruit uit die herontdekking van Jesus van
   Nasaret se spirituele boodskap.

   Die geskiedenis van die Gnostisisme hou nou verband met die geskiedenis
   van die Christendom. Hoewel elemente van voor-Christelike okkultisme,
   die Judaïsme, astrologie, Zoroastrisme en Griekse filosofieë 'n
   belangrike deel van die Gnostisisme vorm, het die Gnostisisme as
   selfstandige godsdiens eers werklik saam met die vroeë Christendom
   ontwikkel en gegroei.

   Inhoud

        * 1 Ontstaan en groei
        * 2 Amper Gnostiese pous
        * 3 Bloeitydperk onder Mani
        * 4 Einde van 'n era
        * 5 Middeleeuse oplewing
        * 6 Gnostisisme vandag
        * 7 Verskillende groepe

[wysig] Ontstaan en groei

   Besonderhede oor die organisasie en omvang van die antieke Gnostisisme
   is baie skaars, maar Simon Magus, 'n bedrewe Siriese towenaar, word
   beskou as een van die "vaders" van dié geloof. Magus, later leier van
   die Siriese Gnostisiste, het onder meer die Bybelse verhale van die
   mens se sondeval in die Tuin van Eden (Genesis 2, 3) en die volk Israel
   se uittog uit Egipte as beeldspraak beskou. Hierdie oortuigings word
   vandag nog deur baie Gnostisiste gehuldig. Teen ongeveer 120 nC was
   Basilides die leier van die ander groot Gnostiese groep van daardie tyd
   - die Alexandriese Gnostisiste. Basilides het leerstellinge van die
   Egiptiese Hermitisme, Oosterse okkultisme, astrologie en Persiese
   filosofie deel gemaak van die Gnostisisme. Hy was tot met sy dood lid
   van die Christelike kerk in Alexandrië en het ook verskeie doktrines
   uit die Christelike leer aangepas by sy Gnostiese oortuigings.

[wysig] Amper Gnostiese pous

   Basilides is teen ongeveer 140 nC opgevolg deur Valentinus, 'n gebore
   Egiptenaar en kenner van die Griekse kultuur en filosofie. Soos sy
   voorganger,was Valentinus 'n gesiene lid van die Christelike kerk en
   volgens sommige bronne was hy byna bestem om die pous of minstens 'n
   biskop te word. Valentinus moes later uit die Christelike kerk bedank.
   Sy belangrikste bydraes tot die Gnostisisme is moontlik die konsep van
   die pleroma, asook die oortuiging dat onkunde die "wortel van die
   materiële en verderflike wêreld" is en dat hierdie wêreld sal ophou
   bestaan sodra onkunde deur kennis uitgeroei is.

[wysig] Bloeitydperk onder Mani

   Die tweede helfte van die tweede eeu ná Christus was die begin van 'n
   bloeitydperk vir die Gnostisisme in Alexandrië en ander gebiede rondom
   die Middellandse See. Die wedersydse invloed tussen Gnostisisme en
   veral die Christendom was in dié tyd ook die sterkste. In die derde eeu
   nC het Manichaeus (216-277 nC), of Mani, soos hy bekend gestaan het,
   die leier van die Gnostisiste in Alexandrië geword. Mani was 'n Joodse
   Christen wat as 'n Baptis grootgeword het, maar onder sy leierskap het
   dieGnostisisme ongekende groei beleef. Manicheïsme, soos wat sy
   besondere skool van Gnostisisme bekend gestaan het, sou die meeste
   ander Gnostiese groepe oorleef en eers in die Middeleeue heeltemal van
   die toneel verdwyn.

[wysig] Einde van 'n era

   Weens die feit dat die antieke Gnostisisme soveel konsepte uit veral
   die Christelike Leer oorgeneem en dit dan by Gnostiese sieninge
   aangepas het, was dit onvermydelik dat 'n botsing tussen dié twee
   groepe moes plaasvind. Teen die einde van die derde eeu nC het die
   Christelike kerk hom al hoe meer begin uitspreek teen die "vals
   leringe" van die Gnostisiste, en vooraanstaande filosowe soos die
   Neo-Platonistiese Plotinus het Gnostisisme ook in die openbaar
   gekritiseer. Hoewel gevalle voorgekom het waar Gnostisiste weens hul
   geloof deur die Christelike kerk vervolg is, het die kerk dié stryd
   teen Gnostisisme grootliks gewen deur Gnostisiste te oortuig dat hulle
   'n vals godsdiens aanhang. Baie Gnostisiste het hulle tot die
   Christelike leer bekeer, en teen die middel van die vierde eeu nC het
   die Gnostisisme vir alle praktiese doeleindes opgehou om as
   georganiseerde godsdiens te bestaan.

[wysig] Middeleeuse oplewing

   Terwyl die Gnostisisme in die Weste van die toneel verdwyn het, het dit
   steeds in Asië as Manicheïsme bly voortbestaan. Tydens die Middeleeue
   het die Gnostisisme egter ook in Europa 'n kortstondige oplewing beleef
   toe Katharisme in Frankryk begin het. Die Kathare is egter genadeloos
   deur die Rooms-Katolieke uitgewis tydens die Albigensiese Kruistogte en
   die Inkwisisie (1231 NC). Daarmee is die Gnostisisme, met die moontlike
   uitsondering van een oorblywende groep in Iran en Irak, 'n finale
   nekslag toegedien waarvan hy tot nou toe nog nie herstel het nie.

[wysig] Gnostisisme vandag

   Verskeie Gnostiese kerke en organisasies probeer tans om Gnostisisme op
   georganiseerde wyse as wêreldgodsdiens te herstel, maar die meeste van
   hulle het maar 'n handjievol lede. Dit is egter 'n feit dat talle
   individue of selfs klein groepies sekere Gnostiese oortuigings deel
   sonder dat hulle noodwendig amptelik as Gnostisiste geklassifiseer
   word; daarom is dit nie bekend hoeveel Gnostisiste daar vandag in die
   wêreld oor is nie.

[wysig] Verskillende groepe

     * Orde van die Pleroma in Engeland

   Ná die ontdekking van die Nag Hummadi-geskrifte in 1945 het die
   Gnostisisme ná eeue se sluimering weer 'n oplewing getoon en in die
   1950's is die Gnostiese Orde van die Pleroma deur Richard Duc de
   Palatine in England gestig. 'n Lid van dié groep, Stephan Hoeller, is
   later na die VSA met die doel om Gnostisisme daar te bevorder.
     * Ekklesia Gnostika in die VSA

   In die 1970's het Hoeller van Duc de Palatine weggebreek en 'n
   onafhanklike Gnostiese kerk, die Ekklesia Gnostika (Ecclesia Gnostica),
   sowel as die Gnostiese Vereniging gestig. In dié kerk word die Heilige
   Nagmaal, soortgelyk aan dié van die tradisionele Rooms-Katolieke Kerk,
   elke Sondag en op "heilige dae" gevier. In plaas van die Bybel word die
   Evangelie van Thomas meestal as Heilige Skrif gebruik.
     * Amerikaanse Gnostiese Kerk van Texas

   Die Amerikaanse Gnostiese Kerk van Texas is in 1985 gestig. Dié groep
   is geskoei op die leerstellinge van Basilides, leier van die
   Alexandriese Gnostisiste teen ongeveer 120 nC. Later het 'n lid van dié
   kerk, Rosamonde Miller, die Ekklesia Gnostika Mysteriorium (Ecclesia
   Gnostica Mysteriorium) begin in Palo Alto, Kalifornië.

   Gnostisisme: Leerstellings
   Kategorie: Gnostisisme

