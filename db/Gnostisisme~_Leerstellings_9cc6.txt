Gnostisisme: Leerstellings


   Gnostisisme is 'n mistieke godsdiens en filosofie wat elemente bevat
   van onder meer die okkultisme, Oosterse mistisisme, astrologie,
   toorkuns, Judaïsme, Christelike leer, Griekse filosofie en selfs
   Zoroastrisme.

   Die term Gnostisisme is afgelei van die Griekse woord gnosis wat
   "kennis" beteken. Gnostisiste glo dat die mens se siel, wat deel is van
   die godheid of Gees van God, in die fisieke wêreld vasgevang is en net
   daaruit kan ontsnap en na sy goddelike oorsprong kan terugkeer deur
   spesiale kennis (gnosis).

   Die Gnostisisme het in die tweede en derde eeu ná Christus 'n
   bloeitydperk in onder meer Iran, Palestina, Sirië en Egipte beleef,
   maar het mettertyd veld verloor ná teenkanting van die Rooms-Katolieke
   en Ortodokse Christelike Kerk. In die twintigste eeu het belangstelling
   in die Gnostisisme weer opgevlam ná die ontdekking van ou Gnostiese
   geskrifte naby Nag Hoemmadi in Egipte.

   Inhoud

        * 1 Basiese leerstellings
        * 2 God en die skepping
             + 2.1 Dualistiese Opperwese
             + 2.2 Onvolmaakte Demiurge
             + 2.3 Demiurge skep fisieke wêreld
        * 3 Verlossing vir die Gees
             + 3.1 Kennis kan vrymaak
             + 3.2 Nuwe lewe nie wenslik
             + 3.3 Verskillende menings oor siel
        * 4 Goddelike boodskappers
        * 5 Heilige Gnostiese skrifte
        * 6 Nag Hoemmadi-versameling
        * 7 Volledigste versameling
        * 8 Oorsprong van Gnostisisme
        * 9 Rituele en gebruike
             + 9.1 Twee uiterstes

[wysig] Basiese leerstellings

   Sommige vorme van die moderne Gnostisisme neig meer na 'n filosofie as
   'n godsdiens omdat die klem grootliks daarop val dat die individu hom
   kan "bevry" of "verbeter" deur kennis van homself en die heelal waarin
   hy leef. In wese is die tradisionele Gnostisisme egter 'n godsdiens,
   aangesien God, en die mens se verhouding met Hom, 'n sentrale rol
   daarin speel.

[wysig] God en die skepping

[wysig] Dualistiese Opperwese

   Die Gnostisiste glo dat God 'n Almagtige Opperwese is wat Hom nie
   noodwendig ophou met mense en die aangeleenthede van hierdie wêreld
   nie. Hy/Sy kan as dualisties (tweeslagtig) beskou word, aangesien Hy
   ook 'n vroulike kant het wat Sophia genoem word en die Wyse Gees van
   God is. Hulle glo dat hierdie God nie die Christelike en Judaïstiese
   God van die Ou Testament is nie, maar wel die God is van die Nuwe
   Testament. God woon in 'n hemelse gebied (realm) wat die pleroma genoem
   word. Die pleroma bestaan uit sowat dertig Aeons (bonatuurlike
   geestelike wesens wat ook wêrelde is) wat deur God gemaak is.

[wysig] Onvolmaakte Demiurge

   Volgens die Gnostisiste wou Sophia, God se Gees, graag 'n wese soos
   Syself voortbring, maar Sy het nie God (die manlike kant) se
   toestemming daarvoor gehad nie. Sy het nogtans daarmee voortgegaan en
   die lewe geskenk aan 'n kind wat die Demiurge genoem word. Die Demiurge
   was egter afskuwelik en onvolmaak en het glad nie soos Sophia gelyk
   nie. Omdat sy skaam was oor sy onvolmaaktheid, het Sophia die kind uit
   die hemelse gebied geneem en hom in 'n wolk versteek sodat die ander
   hemelse wesens hom nie kon sien nie. Die Gnostisiste glo dat die
   Demiurge dieselfde persoon is as Jehova, die Christelike en Judaïstiese
   God van die Ou Testament, en dat hy terselftertyd ook die Satan is van
   die Nuwe Testament.

[wysig] Demiurge skep fisieke wêreld

   Omdat Sophia die Demiurge uit Haarself gemaak het, was 'n deel van die
   Gees steeds in hom. Die Demiurge het dié krag van die Gees gebruik om
   die fisieke wêreld te maak (die Aarde en sigbare heelal). Daardeur is
   hy, sowel as 'n deel van die Gees, in die fisieke wêreld vasgevang. Die
   Gnostisiste glo dus dat die Demiurge die skepper is van hierdie wêreld
   en dat hy deur hierdie skepping 'n deel van God se Gees hier vashou en
   verhinder om terug te keer na die hemelse gebied (pleroma). Die Gees
   van God kom voor in alle materie, maar veral in die mens.

[wysig] Verlossing vir die Gees

[wysig] Kennis kan vrymaak

   Die enigste manier waarop die individuele mens (of die Gees in hom)
   bevry kan word van die Demiurge en sy gevangenskap in hierdie wêreld en
   na God en die hemelse gebied kan terugkeer, is deur geheime kennis te
   bekom oor homself en sy geestelike identiteit. Die Gnostisiste beskou
   die Bybelse weergawe van God (Jehova) se verbod aan Adam en Eva om nie
   van die "boom van alle kennis" te eet nie (Genesis 2:17) as 'n poging
   van Demiurge om die mens te keer om kennis te bekom. Hierdie kennis,
   wat gnosis genoem word, is nie rasionele of logiese kennis soos wat
   mens kan opdoen deur die studie van wiskunde of natuurwetenskap nie.
   Dit is eerder 'n intuïtiewe of terugwerkende kennis wat verkry word
   deur die mens se "innerlike self" of siel te bestudeer.

[wysig] Nuwe lewe nie wenslik

   Omdat die Gees in hierdie wêreld veral in die menslike wese vasgehou
   word, glo baie Gnostisiste dat die totale bevryding van die Gees (in
   alle mense) aangehelp kan word deur die lewe nie onnodig te verleng
   nie. Dit is daarom ook nie wenslik om nuwe lewe voort te bring deur
   kinders te hê nie. Hierdie oortuigings het daartoe gelei dat die meeste
   Gnostisiste oorspronklik 'n soort kloosterlike bestaan gevoer het waar
   seksuele gemeenskap absoluut verbode was. Sommige groepe het mans en
   vroue wel toegelaat om te trou, maar hulle mag nie kinders uit dié
   huwelike voortgebring het nie. 'n Minderheid, waaronder 'n tweede-eeuse
   groep bekend as die Ofiete, was weer bekend vir hul liefdesfeeste.
   Tydens dié feeste is ongewone en perverse seksuele dade gepleeg waar
   die individu se behoeftes bevredig is sonder dat bevrugting kon
   plaasvind. Interessant genoeg het die Ofiete ook die slang vereer omdat
   hy Adam en Eva volgens die Bybelse verhaal (Genesis 3:4-7) oortuig het
   om van die "boom van alle kennis" te eet en sodoende volgens hulle
   "gnosis" te verkry.

[wysig] Verskillende menings oor siel

   Sommige Gnostisiste glo dat die siel of gees van 'n Gnostikus (iemand
   wat die kennis bekom het) direk ná sy dood terugkeer na God, terwyl
   ander van mening is dat siele van almal wat die kennis bekom het,
   gesamentlik sal terugkeer sodra die fisieke heelal deur kennis
   vernietig word. Sommige Gnostisiste glo ook die mensdom kan in drie
   groepe verdeel word:
     * (1) Geestelikes (spirituals), wat almal outomaties gered sal word,
       ongeag van hul optrede as mense;
     * (2) Siele (soulish), wat gered kan word indien hulle die Gnostiese
       weg volg; en
     * (3) Vleeslikes (carnals), wat hopeloos verlore is en op geen manier
       gered kan word nie.

   Party is van mening dat 'n mens net een lewe het waarin hy geleentheid
   kry om die verlossende kennis op te doen. Indien dit nie gebeur nie, is
   sy siel vir ewig verlore en kan hy nooit terugkeer na God nie. Ander
   glo dat 'n mens se siel herhaaldelik deur reïnkarnasie in 'n nuwe
   liggaam gebore word totdat hy deur gnosis bevry word.

[wysig] Goddelike boodskappers

   Die meeste antieke en moderne Gnostiese groepe glo dat die Opperwese 'n
   spesiale boodskapper of boodskappers na die Aarde gestuur het om die
   gnosis, of kennis wat tot verlossing lei, met mense te deel. Omdat die
   meeste antieke Gnostisiste hulle as Christene beskou het, het hulle
   Jesus Christus as dié boodskapdraer gesien ( "Die Gnostiese Jesus"). In
   die moderne Christelike Gnostisisme word Jesus steeds só gesien. In die
   nie-Christelike Gnostisisme word die Egiptiese god Set, die profeet
   Zoroaster of een van verskeie mitologiese wesens soms as die goddelike
   boodskapdraer beskryf.

[wysig] Heilige Gnostiese skrifte

   Tot voor die tweede helfte van die twintigste eeu was daar net enkele
   oorblywende Gnostiese geskrifte soos Herder van Mense, Asclepius,
   Kodeks Askewianus, Kodeks Brucianus, Odes van Salomo, die Evangelie van
   Maria, die Geheime Evangelie van Johannes en die Gesang van die Pêrel
   bekend. Bykomende inligting oor die Gnostisisme is verkry uit geskrifte
   van mense soos Irenaeus (130-200 vC), Terullianus (160-225 vC) en
   Hippolitus (170-236 vC), wat Gnostisisme gekritiseer en as 'n
   godslasterlike verdraaiing van die Christelike leer beskou het.

[wysig] Nag Hoemmadi-versameling

   In 1945 het Mohammed Samman, 'n kameeldrywer van el-Kasr in Egipte,
   saam met sy broer nitraatryke grond naby die dorpie Nag Hoemmadi gaan
   uitgrawe wat hulle as bemesting in hul landerye wou gebruik. Tot hul
   verbasing kom die twee toe op 'n kleikruik vol antieke geskrifte af wat
   hulle later in Kaïro aan 'n handelaar verkoop het.

[wysig] Volledigste versameling

   Die broers se fonds het direk aanleiding gegee tot hernieude wêreldwye
   belangstelling in die Gnostisisme, aangesien dit sover bekend die
   volledigste versameling Gnostiese literatuur bevat wat vandag
   beskikbaar is. In die kruik was 53 (sommige bronne sê 50) antieke
   Gnostiese geskrifte in die Koptiese taal wat waarskynlik in die vierde
   eeu voor Christus deur monnike van 'n nabygeleë klooster daar begrawe
   is. Hierdie geskrifte, wat later as die Nag Hoemmadi-versameling bekend
   sou staan, word vandag beskou as die Gnostiese Evangelies. Ses van die
   geskrifte was kopieë van werke wat reeds bekend was, nog ses was kopieë
   van ander werke wat ook in die kruik was en 41 was "nuwe" geskrifte wat
   eeue lank nie beskikbaar was nie.

[wysig] Oorsprong van Gnostisisme

   Al die werke in die Nag Hoemmadi-versameling is nie van suiwer
   Gnostiese oorsprong nie, maar juis daarom bied dit 'n duidelike
   weergawe van die uiteenlopende bronne waaruit die Gnostisisme
   oorspronklik tot stand gekom het. Só is Donder, Hele Verstand van
   Judaïstiese oorsprong, Handelinge van Petrus en die Twaalf Apostels
   Judaïsties-Christelik, Gebed van Dankbetuiging Hermeties en
   Gesaghebbende Onderrig vroeg-Rooms-Katoliek (sien "Die Evangelie van
   Thomas").

[wysig] Rituele en gebruike

   Daar is vandag baie min bekend oor die rituele, organisasiestrukture en
   gebruike van die antieke Gnostisiste. Hoewel die Nag Hoemmadi-dokumente
   heelwat lig werp op die Gnostiese leerstellings en oortuiginge, bied
   dit min inligting oor hoe Gnostiese groepe werklik gefunksioneer het.

[wysig] Twee uiterstes

   Dit blyk wel dat daar onder die antieke sowel as moderne Gnostisiste
   enersyds groepe is wat alle sakramente en rituele onvoorwaardelik
   verwerp, terwyl ander dit weer as 'n belangrike deel van hul
   godsdiensbelewenis beskou. In die derde en vierde eeu nC was dit juis
   sommige Gnostiese groepe se verwerping van Christelike gebruike soos
   die doop en nagmaal wat die spanning tussen hulle en die Christelike
   kerk vererger het. Ander groepe, soos die moderne Ekklesia Gnostika, se
   rituele stem weer baie ooreen met dié van die Rooms-Katolieke Kerk. Die
   nagmaal en doop word gereeld gebruik, hoewel die betekenis daarvan
   verskil van dié in tradisionele Christelike kerke. Sommige
   nie-Christelike Gnostisiste se rituele is weer verwant aan ander
   godsdienste waarmee die betrokke Gnostisiste hulle gedeeltelik (of ten
   volle) identifiseer, soos die Joodse Kabbaliste, Sikhisme en
   Vairajana-Boeddhisme. Spesifieke voorbeelde
     * 'n Spesiale vloeistof word deur sommige Gnostisiste oor iemand se
       kop uitgegooi wat gesterf het of besig is om te sterf om dié
       persoon se siel te help om veilig na God en die hemelse gebied
       terug te keer.
     * Rituele spreuke word soms gebruik, onder meer ook om demone te keer
       om 'n sterwende se siel weer in 'n nuwe liggaam vas te vang.
     * Hoewel sommige die doop verwerp, doop ander Gnostisiste hul lede
       gereeld as simbool van verlossing van onkunde.
     * Nuwe lede word in sommige groepe ingewy deur 'n spesiale doop in
       die naam van die Opperwese (manlike kant van God), Sophia (die
       vroulike kant en Gees van God) en hul seun.
     * Sommige Gnostisiste leef heeltemal selibaat en mag aan geen
       seksuele aktiwiteite deelneem nie. Ander glo weer dat seks, selfs
       in perverse vorme, toelaatbaar is solank bevrugting nie plaasvind
       nie. Sommige beoefen selfs vorme van rituele seks.
     * Anders as in baie ander godsdienste, het vroue reeds in antieke tye
       'n gelyke rol as mans in Gnostiese groepe gehad. Vroue het selfs in
       die vroegste tye leiersposisies beklee en sommige Gnostiese Heilige
       Skrifte is deur vroue geskryf.

   Kategorie: Religie

