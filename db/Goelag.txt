Goelag


   Na die Goelag (’n bladsy uit Effrosinia Kersnofskaja se
   aantekeningboek).
   Na die Goelag (’n bladsy uit Effrosinia Kersnofskaja se
   aantekeningboek).

   Goelag (Russies: ГУЛАГ, die afkorting vir Главное управление
   исправительно-трудовых лагерей; Hoofadministrasie vir straf- en
   arbeidskampe) was in die Sowjet-era verantwoordelik vir die bestuur van
   die gevangenekampe. Later is die naam ook gebruik vir die kampe self.

   Die naam het in die Weste bekend geword ná die verskyning van Aleksandr
   Solzhenitsyn se boek The Gulag Archipelago in 1973. Hy het die kampe
   met eilande vergelyk omdat hulle oor die hele Sowjetunie verspreid was.
   Sowat 10 miljoen mense is na raming in die Goelag dood, sowel
   Sowjet-burgers as buitelanders soos Duitse, Poolse, Finse en Japannese
   krygsgevangenes.

   Daar was minstens 476 aparte kampkomplekse, wat elk uit honderde of tot
   duisende individuele kampe bestaan het.^[1] Daar word geskat dat daar
   op enige gegewe tydstip sowat 5-7 miljoen gevangenes was. Een uit elke
   vyf mans is in die twintigerjare na Goelag-kampe gestuur.^[2]. Sowat
   10% van hulle kon jaarliks gesterf het.^[3]^[4] Die wreedste van die
   kampkomplekse was waarskynlik die drie noord van die Noordpoolsirkel by
   Kolima, Norilsk and Workoeta.^[5]^[6]

   Hoewel daar baie politieke gevangene was, was die meeste aangehoudenes
   nie-politieke gevangenes. Mense is na Goelag-kampe gestuur vir sulke
   klein oortredings soos wegbly van die werk sonder ’n verskoning, klein
   diefstalle of die vertel van ’n anti-regeringsgrap.

   Inhoud

        * 1 Moderne gebruik en ander terme
        * 2 Geskiedenis
             + 2.1 In Stalin se tyd
             + 2.2 Ná Stalin
        * 3 Toestande
        * 4 Invloed
             + 4.1 Kultuur
                  o 4.1.1 Geskrifte deur Goelag-gevangenes
        * 5 Huidige situasie
        * 6 Literatuur
        * 7 Verwysings
        * 8 Eksterne skakels

[wysig] Moderne gebruik en ander terme

   Hoewel Goelag aanvanklik die naam was van die administrasie wat die
   kampe bestuur het, het die naam later sinoniem geword met die
   Sowjet-stelsel van kampe en tronke vir dwangarbeid, onder meer
   arbeidskampe, strafkampe, kriminele en politieke kampe, vroue- en
   kinderkampe en transitokampe. Uiteindelik het Goelag verwys na die hele
   onderdrukkingstelsel, insluitend die arrestasies, ondervragings,
   vervoer (dikwels in onverhitte beestrokke), dwangarbeid, die skeiding
   van families en verbanning. Die term se moderne gebruik is nie beperk
   tot die Sowjetunie nie; dit word ook dikwels gebruik vir byvoorbeeld
   die "Noord-Koreaanse Goelag"^[7].

   Die woord is nie juis in Russies gebruik om na die stelsel of die kampe
   self te verwys nie. In Russies word gewoonlik gepraat van "die kampe"
   (Russies: лагеря; lagerja) of "die sone" (Russie: зона; zona, altyd
   enkelvoud). Die amptelike term, "korrektiewe arbeidskamp", is op 27
   Julie 1929 deur die politburo van die Kommunistiese Party van die
   Sowjetunie voorgestel vir amptelike gebruik in die plek van die term
   konsentrasiekamp, wat tot op daardie datum algemeen gebruik is.

[wysig] Geskiedenis

[wysig] In Stalin se tyd

   Gevangene-arbeid met die bou van die Witsee-Oossee-kanaal tussen 1931
   en 1933.
   Gevangene-arbeid met die bou van die Witsee-Oossee-kanaal tussen 1931
   en 1933.

   Die Goelag-administrasie is in 1930 gestig om die talle kampe en
   gevangenisse in die Sowjetunie te bestuur. Die eerste strafkampe is al
   in 1918 tydens die Kommunistiese bewind gestig onder leiding van
   Wladimir Lenin. Tot 1929 was daar egter geen sprake van ’n ten volle
   georganiseerde struktuur nie. Die kamp op die Solowetski-eilande was
   toe nog die enigste ware georganiseerde kamp. Op 27 Junie 1929 aanvaar
   die politburo die oekase "oor die gebruik van veroordeelde misdadigers
   vir arbeid", waarmee die basis vir die Goelag gelê word. In die besluit
   word aanbeveel dat ’n netwerk van kampe in afgeleë gebiede opgerig word
   waar gevangenes sal help om natuurlike hulpbronne te ontwikkel. Dit sou
   aanvanklik ’n klein netwerk kampe wees met ’n maksimum van 50 000
   gevangenes. Op 1 Januarie 1930 was daar egter al 180 000 gevangenes.
   Die gevolg was dat ’n aantal projekte vinnige aangepak is om werk aan
   almal te verskaf, soos die bou van die Witsee-Oossee-kanaal, die
   Moskou-kanaal en die aanlê van die Baikal-Amoer-spoorlyn.

   Die meeste mense is tydens die bewind van Josef Stalin na die kampe
   gestuur. Meer as 18 miljoen mense was moontlik in 1929-1953
   Goelag-gevangenes, terwyl nog miljoene ander tydens die
   bevolkingsverskuiwings van die Sowjetunie na afgeleë dele van die land
   gestuur is.^[8]^[9]^[10]

   Volgens amptelike statistieke van die Russiese regering in 1993 was
   daar in 1939, dus kort ná die periode van die Groot Suiwering, 2 022
   976 mense in die Goelag-kampe. ’n Wetsartikel oor vyandelike
   bedrywighede teen die staat, die berugte Artikel 58, het dit moontlik
   gemaak om feitlik enigiemand te arresteer as "vyand van die volk". Dit
   het ware politieke teenstanders en geestelikes ingesluit, maar ook
   byvoorbeeld sogenaamde klassevyande (soos mense van adellike afkoms),
   filateliste (weens verdagte belangstelling in die buiteland),
   gestremdes en oorlogsgevangenes wat tydens die Tweede Wêreldoorlog
   dwangarbeid in Duitsland moes verrig (weens hulp aan die vyand). Sekere
   volke wat in die pad gestaan het van Russifikasie moes dit veral
   ontgeld, soos die Baltiese volke en Wes-Oekraïners. Ná die Poolse
   veldtog is honderdduisende Pole uit die ooste van Pole, wat deur
   Rusland beset is, na die Goelag gestuur.

   Meer as ’n miljoen Goelag-gevangenes is in die Tweede Wêreldoorlog
   "vrygelaat" om in die Rooi Leër te dien.

   Hoewel die kampe ’n belangrike rol in die Sowjet-ekonomie gespeel het
   vanweë onder meer die herwinning van delfstowwe en die bou van kanale
   en stede, was die omstandighede in die kampe beroerd. Die gevangenes
   het nie genoeg kos en klere gekry nie, hulle is mishandel en sommige is
   gedryf tot hulle dood neergeslaan het.

[wysig] Ná Stalin

   Ná die dood van Stalin in 1953 is meer as die helfte van die
   Goelag-gevangenes vrygelaat. Dié wat tot vyf jaar of korter gevonnis
   is, het in 1953 kollektiewe amnestie gekry; in die praktyk het dit
   beteken dat veral gewone misdadigers vrygelaat is. In 1954 is ook groot
   getalle politieke gevangenes vrygelaat, al is hulle dikwels gedwing om
   vir nog ’n paar jaar in die omgewing van die kampe te bly.

   Die vrylatings, gepaardgaande met massa-rehabilitasie, het vinnig
   toegeneem ná Nikita Chroesjtsjof se veroordeling van Stalinisme in sy
   Geheime Toespraak op die 20ste Kongres van die KPSU in Februarie 1956.

   Die Goelag-administrasie is in 1960 amptelik ontbind en die bestuur van
   die kampe het daarna onder die KGB geval. Volgens onlangse ramings wat
   gebaseer is op argiefdokumente was tussen 28 miljoen en 50 miljoen
   mense die een of ander tyd van hul lewe in die kampe tydens die periode
   van Stalinisme.

[wysig] Toestande

   Leef- en werktoestande in die Goelag het baie verskil na gelang van
   tyd, plek en die impak van ander gebeurtenisse – internasionaal (soos
   die Tweede Wêreldoorlog) én landwyd (soos droogtes en hongersnood,
   tekorte, vlae van terreur en die hoeveelheid mense in die kampe). Die
   meeste van die gevangenes het egter die grootste deel van die tyd gely
   weens te min kos en klere, oorbevolking, koue, hitte, swak gesondheid
   en geen of min gesondheidsorg. Die meeste moes harde fisieke werk
   verrig. Die vlak van meganisasie was in die kampe laer as in die res
   van die land: gereedskap was dikwels primitief en as daar masjiene was,
   was hulle maar dun gesaai. Amptelik vasgestelde werkure was meestal
   langer en af dae minder as vir gewone Sowjet-werkers. Plaaslike
   kamp-administrateurs het ook dikwels die amptelike werkure verleng.

   Benewens ’n groot aantal strawwe vir gevangenes wat geweier het om te
   werk (en ander wat soms eenvoudig te swak was om hul kwotas te haal),
   was daar ’n paar maniere om die gevangenes aan te spoor om
   produktiwiteit te verhoog. Dit sluit in geldelike bonusse (sedert die
   vroeë 1930's) en die betaling van lone (sedert 1950), die verkorting
   van vonnisse asook voorkeurbehandeling en voorregte vir die mees
   produktiewe werkers.
   Wagtoring van ’n Goelag-kamp naby Toeroechansk
   Wagtoring van ’n Goelag-kamp naby Toeroechansk

   ’n Stelsel wat in al die kampe gebruik is om gevangenes te motiveer,
   was gestandaardiseerde "voedingskale": Die grootte van ’n gevangene se
   daaglikse kosrantsoen het afgehang van die persentasie van sy kwota wat
   hy voltooi het. Hoewel dit baie gevangenes aangespoor het, het dit ook
   soms die teenoorgestelde uitwerking gehad: Talle wat nie hul kwotas kon
   haal nie, het al hoe meer verhonger en uiteindelik gesterf.

   Die volgende was die kostoelating vir ’n no. 1-gevangene in 1948 (per
   persoon per dag, in gram)^[11]:
   Brood 700 (800 vir swaar hande-arbeid)
   Meel 10
   Graan 110
   Macaroni en noedels 10
   Vleis 20
   Vis 60
   Vet 13
   Aartappels en groente 650
   Suiker 17
   Sout 20
   Tee-plaasvervanger 2
   Tamatiepuree 10
   Peper 0,1
   Loerierblaar 0,1

   Onmiddellik ná die Duitse inval van die Sowjetunie in Junie 1941 het
   die toestande in die kampe drasties versleg: Werk-kwotas is vergroot,
   kosrantsoene verklein en daar was geen mediese voorraad nie. Dit het
   die sterftesyfers laat klim totdat die toestande aan die einde van die
   oorlog begin verbeter het.

[wysig] Invloed

[wysig] Kultuur

   Die Goelag-tydperk het dekades lank geduur en dermiljoene mense op die
   een of ander manier beïnvloed. Die kulturele inpak daarvan was enorm.

   Die Goelag beïnvloed steeds die manier waarop talle Russe dink en is ’n
   belangrike deel van die Russiese volkskunde (folklore). Baie liedjies
   van die skrywer-sangers bekend as die bards, veral Wladimir Wisotski en
   Aleksander Galitsj (nie een van hulle was in ’n kamp nie) beskryf die
   lewe in die Goelag en verheerlik die lewe van "zeks", of gevangenes.
   Woorde en frases wat in die strafkampe ontstaan het, het in die 1960's
   en 1970's deel geword van die Russiese/Sowjet-omgangstaal.

   Die memoires van onder andere Aleksander Dolgoen, Aleksandr
   Solzhenitsyn, Warlam Sjalamof en Jewgenia Ginzboerg het die simbool van
   weerstand in die Sowjet-gemeenskap geword. In die boeke, veral dié van
   Solzhenitsyn, word die Sowjet-volk skerp veroordeel omdat hulle die
   Goelag toegelaat het, maar dis ook ’n getuigskrif vir die moed en
   volharding van die mense wat vonnisse uitgedien het.

   Nog ’n kulturele verskynsel in die Sowjetunie wat met die Goelag
   verbind word, is die gedwonge migrasie van talle kunstenaars na
   Siberië. Dit het gelei tot ’n soort renaissance in plekke soos Magadan,
   waar die gehalte van teaterproduksies kers vasgehou het by dié van
   Moskou.

[wysig] Geskrifte deur Goelag-gevangenes

   Baie verhale van Goelag-gevangenes is ná die Tweede Wêreldoorlog
   gepubliseer.
     * Julius Margolin se boek A Travel to the Land Ze-Ka is in 1947
       voltooi, maar dit was onmoontlik om in daardie tyd so ’n
       anti-Sowjet-boek te laat publiseer.
     * Gustaw Herling-Grudziński het A World Apart geskryf wat deur
       Andrzej Ciolkosz in Engels vertaal is en in 1951 verskyn het. Dis
       ’n beskrywing van sy eie lewe in die kamp en ’n diepte-ontleding
       van die aard van die Sowjet- kommunistiese stelsel.
     * Alexander Solzhenitsyn se boek The Gulag Archipelago was nie die
       eerste letterkundige werk oor strafkampe nie. Sy vorige boek oor
       die onderwerp, "One Day in the Life of Ivan Denisovich", oor ’n
       tipiese dag van ’n Goelag-gevangene, is in November 1962 vir die
       eerste keer gepubliseer in die invloedryke Sowjet-maandblad Nowi
       Mir (Nuwe Wêreld), maar dis gou daarna verbied en uit alle
       biblioteke verwyder. The First Circle, ’n verhaal oor die lewe van
       drie gevangenes in die Marfino-sjarasjka (of spesiale tronk) is in
       1968 oorsee gepubliseer.
     * János Rózsás, ’n Hongaarse skrywer, het talle boeke en artikels oor
       die Goelag geskryf.
     * Zoltan Szalkai, ’n Hongaarse maker van dokumentêre rolprente, het
       verskeie prente oor Goelag-kampe gemaak.
     * Karlo Štajner, ’n Oostenrykse kommunis wat in die voormalige
       Koninkryk van Joego-Slawië aktief was en van 1932–1939 bestuurder
       van die Komintern-uitgewery in Moskou was, is een nag in sy huis in
       Moskou gearresteer en weggeneem weens beskuldigings van
       anti-rewolusionêre bedrywighede. Hy het die volgende twintig jaar
       in kampe van Solofki tot Norilsk deurgebring. Ná sy verhoor en
       vrylating danksy die normalisering van politieke bande tussen die
       USSR en Joego-Slawië het hy in Zagreb, Kroasië, gaan woon en die
       indrukwekkende boek 7000 days in Siberia geskryf.
     * Dancing Under the Red Star deur Karl Tobien (ISBN 1-4000-7078-3)
       vertel die verhaal van Margaret Werner, ’n jong atletiese meisie
       wat net voor Stalin se terreur na Rusland trek. Sy ondervind baie
       probleme omdat haar pa gearresteer word. Werner is die enigste
       Amerikaanse vrou wat die Goelag oorleef het om haar verhaal te
       vertel.
     * Alexander Dolgun's Story: An American in the Gulag (ISBN
       0-394-49497-0) gaan oor ’n lid van die Amerikaanse Ambassade en I
       Was a Slave in Russia (ISBN 0-815-95800-5) oor ’n Amerikaanse
       fabriekwerker se seun.
     * The Long Walk: The True Story of a Trek to Freedom: In die kampe
       van die Siberiese Goelag het vriende gesê dis onmoontlik, maar in
       die lente van 1942 het Slavomir Rawicz en vier ander na Brits-Indië
       geloop – 4 000 myl ver, oor toendra, bevrore riviere en
       Himalaja-pieke (ISBN-13: 978-1592289448).

[wysig] Huidige situasie

   Dié gedenkteken in Sint Petersburg is gemaak van ’n rotsblok uit die
   Solofki-kamp
   Dié gedenkteken in Sint Petersburg is gemaak van ’n rotsblok uit die
   Solofki-kamp

   Mense woon steeds in sommige van die kampe. Die groot afgesonderdheid
   van baie kampe, soos dié om die stad Workoeta en in die Kolima om
   Magadan, maak vervoer duur en die gebrek aan alternatiewe lei daartoe
   dat baie oudgevangenes in die gebiede gebly het en soms steeds in die
   barakke woon.

   Baie oudgevangenes worstel steeds met post-traumatiese stoornisse. Die
   "konsentrasiekamp-sindroom" word dikwels nie in Rusland erken nie. Baie
   Russe wil liewer nie herinner word aan die gebeurtenisse van die Goelag
   wanneer hulle terugdink aan die "goeie tyd" van die Sowjetunie nie.
   Verder verskil tronke in die post-kommunistiese Rusland soms min van
   die Goelag-gevangenisse: Mense sit ingepak in klein selle onder slegte
   omstandighede.

   Vir redelike klein oortredings word ook soms lang strawwe opgelê. In
   Sentraal-Asië word baie mense steeds opgesluit weens "bedrywighede teen
   die staat".

   Die Russiese organisasie Memorial beskou dit as sy taak om gebeutenisse
   van die Goelag neer te pen om die herinneringe daaraan lewend te hou.

[wysig] Literatuur

     * Anne Applebaum, Gulag: A History, Broadway Books, 2003, hardeband,
       720 pp., ISBN 0-7679-0056-1.
     * Walter Ciszek, With God in Russia, Ignatius Press, 1997, 433 pp.,
       ISBN 0-8987-0574-6.
     * Nicolas Werth, "A State Against Its People: Violence, Repression,
       and Terror in the Soviet Union, in Stephane Courtois et al., eds.,
       The Black Book of Communism: Crimes, Terror, Repression, Harvard
       University Press, 1999, ISBN 0-674-07608-7, pp. 33-260.
     * Alexander Dolgun, Patrick Watson, Alexander Dolgun's story: An
       American in the Gulag, NY, Knopf, 1975, 370 pp., ISBN
       978-0394494975.
     * Simon Ertz, Zwangsarbeit im stalinistischen Lagersystem: Eine
       Untersuchung der Methoden, Strategien und Ziele ihrer Ausnutzung am
       Beispiel Norilsk, 1935-1953, Duncker & Humblot, 2006, 273 pp., ISBN
       9783428118632.
     * J. Arch Getty, Oleg V. Naumov, The Road to Terror: Stalin and the
       Self-Destruction of the Bolsheviks, 1932-1939, Yale University
       Press, 1999, 635 pp., ISBN 0-300-07772-6.
     * Eugenia Ginzburg, Journey into the whirlwind, Harvest/HBJ Book,
       2002, 432 pp., ISBN 0156027518.
     * Eugenia Ginzburg, Within the Whirlwind, Harvest/HBJ Book, 1982, 448
       pp., ISBN 0156976498.
     * Gustaw Herling-Grudzinski, A World Apart: Imprisonment in a Soviet
       Labor Camp During World War II, Penguin, 1996, 284 pp., ISBN
       0-14-025184-7.
     * Paul Gregory, Valery Lazarev, eds, The Economics of Forced Labour:
       The Soviet Gulag, Stanford: Hoover Institution Press, 2003, ISBN
       0-8179-3942-3, volle teks aanlyn by "Hoover Books Online"
     * Oleg V. Khlevniuk, The History of the Gulag: From Collectivization
       to the Great Terror, Yale University Press, 2004, hardcover, 464
       pp., ISBN 0-300-09284-9.
     * Tomasz Kizny, Gulag: Life and Death Inside the Soviet Concentration
       Camps 1917-1990, Firefly Books Ltd., 2004, 496 pp., ISBN
       1-55297-964-4.
     * John H. Noble, I Was a Slave in Russia, Broadview, Illinois: Cicero
       Bible Press, 1961).
     * Jacques Rossi, The Gulag Handbook: An Encyclopedia Dictionary of
       Soviet Penitentiary Institutions and Terms Related to the Forced
       Labour Camps, 1989, ISBN 1-55778-024-2.
     * Varlam Shalamov, Kolyma Tales, Penguin Books, 1995, 528 pp., ISBN
       0-14-018695-6.
     * Danylo Shumuk
          + Life sentence: Memoirs of a Ukrainian political prisoner,
            Canadian Institute of Ukrainian Study, 1984, 401 pp., ISBN
            978-0920862179.
          + Za Tsjidnim Obrijam (Agter die Oostelike Horison), Paris,
            Baltimore: Smoloskyp, 1974, 447 pp.
     * Aleksandr Solzhenitsyn
          + One Day in the Life of Ivan Denisovich, Signet Classic, 158
            pp., ISBN 0-451-52310-5.
          + The Gulag Archipelago, Harper & Row, 660 pp., ISBN
            0-06-080332-0.
          + The Gulag Archipelago: Two, Harper & Row, 712 pp., ISBN
            0-06-080345-2.
          + The First Circle, Northwestern University Press, 580 pp., ISBN
            978-0810115903.
     * Solzhenitsyn, Shalamov, Ginzburg se werke by Lib.ru (in
       oorspronklike Russies)

[wysig] Verwysings

    1. ^ Anne Applebaum — Inside the Gulag
    2. ^ Nicolas Werth and Henry Rousso, "Stalinisme et nazisme, histoire
       et mémoire comparées", p.100
    3. ^ Gulag: Understanding the Magnitude of What Happened
    4. ^ The National Archives Learning Curve
    5. ^ Gulag: A History of the Soviet Camps, deur Anne Applebaum
    6. ^ Gulag from InfoPlease.com
    7. ^ Antony Barnett (2004-2-1). "Revealed: the gas chamber horror of
       North Korea's gulag (in English)." Guardian Unlimited. URL besoek
       op 2007-12-21.
    8. ^ Anne Applebaum. "GULAG: a history (in English)." (HTML) URL
       besoek op 2007-12-21.
    9. ^ The Other Killing Machine, The New York Times.
   10. ^ Stalin's forgotten victims stuck in the gulag, Telegraph.
   11. ^ Утверждена приказом МВД СССР № 0281 от 6 мая 1948 года

[wysig] Eksterne skakels

   Commons
   Multimedia oor hierdie onderwerp is te vinde op Wikimedia Commons onder
   die titel:
   ГУЛАГ
     * Uitstalling
     * GULAG: Many Days, Many Lives, aanlyn-uitstalling, Center for
       History and New Media, George Mason University
     * Gulag: Forced Labor Camps, aanlyn-uitstalling, Open Society
       Archives
     * Kaart van die Goelag
     * Kaart van kampe in USSR
     * Virtuele Goelag-museum
     * Camps of Terror, Often Overlooked, Michael Mcfaul, New York Times,
       June 11, 2003
     * The Economics of Forced Labour: The Soviet Gulag (ed. by Paul
       Gregory, Valery Lazarev), Stanford: Hoover Institution Press, 2003
     * Goelag-fotoalbum
     * The Gulag Collection: Skilderye deur die voormalige gevangene
       Nikolai Getman
     * Gulag prisoners at work, 1936-1937 Fotoalbum by NYPL Digital
       Gallery
     * Aleksandr Solzhenitsyn: "Saving the Nation Is the Utmost Priority
       for the State" Moscow News, May 5 2006
     * Solowjetski-kamp
     * Inleiding van die boek Gulag deur Anne Baum

   Kategorie: Rusland

