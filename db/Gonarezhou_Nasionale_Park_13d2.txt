Gonarezhou Nasionale Park


   Gonarezhou Nasionale Park is 'n wildreservaat in die suid-ooste van
   Zimbabwe. Gonarezhou is 'n Shona-naam wat beteken "plek van die
   olifante".

   Die park is geleë in 'n afgeleë hoek van die Masvingoprovinsie langs
   die Mosambiekgrens. Die park is in 'n laeveldstreek met kremetarte,
   struikbosse en sandsteengebergtes. Gonarezhou is die land se tweede
   grootste wildreservaat naas Hwange Nasionale Park. Dit is ongeveer
   5,053 km² groot.

   Die park word verdeel in twee streke: die Save/Runde-gebied in die
   noorde en die Mwenezigebied in die suide. Die park maak deel uit van
   die Groter Limpopo Oorgrenspark, 'n vredespark wat Gonarezhou verbind
   met die Nasionale Krugerwildtuin in Suid-Afrika en die Limpopo
   Nasionale Park in Mosambiek. Wilde diere kan vry beweeg tussen die
   verskillende parke.

[wysig] Geskiedenis

   Die Gonarezhou Nasionale Park is gestig in 1975 deur vorige jag- en
   tsetsevliegbeheergebiede te verenig. Die park was gesluit vir die
   publiek gedurende die oorlog in destydse Rhodesië, maar is heropen in
   1994.

[wysig] Verblyf

     * Mahenye Safari Lodge - 'n versameling Shangaan-styl hutte in 'n
       rivierbosgebied op 'n eiland in die Saverivier.
     * Senuko Safari Lodge - wat beteken "die plek waar diere drink" in
       Shangaan.
     * Chilo Gorge Safari Lodge

   Kategorieë: Nasionale parke • Nasionale parke van Zimbabwe

