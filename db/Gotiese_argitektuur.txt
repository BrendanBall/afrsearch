Gotiese argitektuur


   Kerkvensters met pragtige glasskilderye in die basiliek van
   Saint-Denis, noord van Parys
   Kerkvensters met pragtige glasskilderye in die basiliek van
   Saint-Denis, noord van Parys

   Die Gotiek is 'n styltydperk van die Middeleeuse Europese kuns, wat
   omtrent 1140 in die Île-de-France (omgewing van Parys) ontstaan het en
   noord van die Alpe tot omtrent die begin van die 16de eeu oorheers het.
   Dit het die Romaanse styl in die argitektuur en kuns opgevolg. Die
   Gotiese styl kan slegs ten opsigte van die argitektuur presies
   afgebaken word, terwyl die beeldhoukuns en skildery van dié tydperk nie
   onmiddelik deur suiwer Gotiese elemente gedomineer is nie en eers
   geleidelik ontwikkel het.

   Die Gotiese argitektuur word verdeel in die Vroeg-, Hoog- en
   Laat-Gotiese styltydperke, waarby die besondere stylelemente in die
   Europese gebiede op verskillende tye oorgeneem is.
             Vroeg-Gotiese Styl Hoog-Gotiese Styl  Laat-Gotiese Styl
   Frankryk  1140-1200          1200-1350
   Engeland  1170-1250          1250-1350         1350-omtrent 1550
   Duitsland 1220-1250          1250-1350         1350-omtrent 1520/30
   Italië    sedert 1200

   Die Gotiese kuns het die Christelike ideëwêreld begin versinnebeeld en
   vir hierdie doeleinde gebruik gemaak van simboliek en allegorie. Die
   uitnemendste Gotiese kunswerk, waarin argitektuur, beeldhoukuns en
   (glas-)skildery verenig is, is die Gotiese katedraal. Die Gotiese styl
   is egter ook toegepas op wêreldlike geboue en die woonhuise van
   welgestelde burgers.

   Die term "Gotiek" (afgelei van Italiaans gotico "vreemd, barbaars") was
   oorspronklik 'n skeldwoord en is afgelei van die Germaanse volk van die
   Gote. Dit is vir die eerste keer in die Renaissance-tydperk deur die
   Italiaanse kunskenner Giorgio Vasari gebruik, wat hierdeur uitdrukking
   gegee het aan sy minagting van die Middeleeuse kuns teenoor die "goue
   tydperk" van die antieke kuns. Moderne deskundiges stem nie ooreen met
   Vasari se opvattings nie, maar sy term is nogtans in die
   kunsgeskiedenis en -teorie oorgeneem.

   Die Latynse vakterm, wat in die tydperk van die Gotiek gebruik is, was
   opus francigenum of "(kuns)werk van Franse oorsprong".

[wysig] Die Franse oorsprong van die Gotiese boustyl

   Die kooromgang van die voormalige kloosterkerk Saint-Denis (voor 1144)
   Die kooromgang van die voormalige kloosterkerk Saint-Denis (voor 1144)
   Die wesfasade en koor (1135-1144) en skip (vanaf 1231 opgerig) van die
   kloosterkerk Saint-Denis
   Die wesfasade en koor (1135-1144) en skip (vanaf 1231 opgerig) van die
   kloosterkerk Saint-Denis

   Die nuwe koor van die kloosterkerk Saint-Denis, wat deur die koninklike
   kanselier en ab Suger ontwerp is, word as die eerste gebou in die
   Gotiese styl beskou. In die koor is vir die eerste keer die
   Boergondiese spitsboog (met die klooster Cluny as een van die bekendste
   voorbeelde) met die Normandiese kruisribgewelf (die bekendste voorbeeld
   is Saint-Étienne in Caen, omtrent 1120) gekombineer en die laste van
   die gewelf na steunbere afgelei. Danksy hierdie konstruksie was
   massiewe mure nou oorbodig, en anders as in die Romaanse
   argitektuurstyl met sy vestingagtige kerkgeboue het die sakrale boukuns
   nou met 'n ligte en slanke voorkoms gespog. Die massiewe Romaanse mure
   het plek gemaak vir vensters, en die Gotiese geboue is met lig
   deurvloei.

   Die nuwe magposisie van die Franse Kroon, wat in die 12de eeu daarin
   geslaag het om die politieke invloed van die laer adel te beperk, het
   ook as die ekonomiese basis van die Gotiese styl gedien. Die nuwe
   kerkgebou van Saint-Denis, wat as koninklike begraafplaas bedoel was,
   was 'n soort argitektoniese magsvertoon, wat die gesag van die Franse
   Kroon teenoor die baronne, maar ook sy belangrikste teenstander, die
   koning van Engeland, laat geld het.

   Die fasade van Saint-Denis, wat tegelykertyd die voorkoms van 'n
   triomfboog en 'n vesting het, het die Karolingiese weswerk as 't ware
   herskep. Die fasade is regstreeks voor die koor opgerig en toon nog
   geen suiwer Gotiese stylelemente nie.

   'n Voorvereiste vir die ontwikkeling van die Gotiese styl was die
   destydse vooruitgang op die gebied van die tegnologie, bouvaardighede
   en werkorganisasie, wat veral deur die groei van die stede bevorder is.
   Die verdere ontwikkeling van die styl het steeds op die reeds voltooide
   geboue gesteun - elke Gotiese projek was 'n soort argitektoniese
   opsomming van geboue wat vroeër opgerig is en het as aanleiding vir
   nuwe projekte gedien. Met die voltooiing van die katedrale van Sens,
   Senlis, Noyon, Parys en Laon is die Gotiese styl geleidelik vervolmaak
   en het sy hoogtepunt in die Hoog-Gotiese katedrale van Chartres,
   Soissons, Reims en Amiens bereik. Daarna het boumeesters ook projekte
   in ander Europese lande begin aanpak en die Gotiese boustyl sodoende
   orals in Wes- en Sentraal-Europa ingevoer.

                               Kerkargitektuur
      Kerk: Koornis (apsis) | Dwarsskip | Koor | Skip | Vensterkruis |
    Narthex | Chapelle absidiale | Wandelgang | Boog | Sybeuk | Kripte |
   Kerktoring | Chevet | Toringspits | Tour-lanterne | Doksaal | Kerkplein

   Geboue en monumente: Kerk | Kapittelkerk | Doopkapel | Klooster | Abdy
            | Basiliek | Kapel | Katedraal | Campanile | Kalvarie
   Argitektoniese elemente: Boog | Gewelf | Kapiteel | Steunbeer | | Suil
        Versierings: Kerkvenster | Roosvenster | Gargouille | Timpaan
   Romaanse argitektuur | Gotiese argitektuur | Middeleeuse godsdienstige
                                 argitektuur

   Kategorieë: Gotiek • Middeleeue • Katedrale

