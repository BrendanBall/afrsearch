Gourdon (Alpes-Maritimes)


   Gourdon
   Gourdon

   Gourdon is 'n dorp in die Suid-Franse département Alpes-Maritimes
   (région Provence-Côte d'Azur) met 294 inwoners (1997). Gourdon lê in
   die hinterland van Nice, en danksy sy ligging 800 meter bo seevlak bied
   dit 'n pragtige uitsig oor die Mediterreense kus van Nice, Antibes, Cap
   d'Antibes, Cannes en die Îles des Lérins tot by die Massif de
   l'Esterel.

[wysig] Geografie

   Die dorp Gourdon lê teen 'n asemrowende hoogte op 'n bergspits, wat
   bo-oor die vallei van die Louprivier verrys. Danksy die buitengewone
   ligging het Gourdon die bynaam Nid d'Aigle ("Arendnes") gekry.

   Vandag behoort dit volgens die otganisasie Les Plus Beaux Villages de
   France tot die 148 mooiste dorpe van Frankryk en is met twee "blomme"
   by die Concours des villes et villages fleuris geklassifiseer - 'n
   organisasie, wat hom sedert 1959 vir 'n groener Frankryk beywer.

[wysig] Geskiedenis

   Gourdon was vanweë sy strategiese ligging eeue lank 'n plek wat maklik
   verdedig kon word. Uit sy militêre verlede het egter behalwe vir die
   oorblyfsels van 'n Romeinse kamp met 'n dubbele muur en 'n siviele
   nedersetting, en die indrukwekkende versterking aan die noorderkant van
   die dorp niks oorgebly nie. Die Romeinse poort, wat die toegang tot die
   dorp verseker het, is aan die begin van die 20ste eeu verniel.

[wysig] Besienswaardighede

   'n Uitsig oor Gourdon
   'n Uitsig oor Gourdon
   Die sentrum van Gourdon
   Die sentrum van Gourdon

   Die plaaslike Château (kasteel) uit die 13de eeu is in die 17de eeu
   omgebou en vergroot. Die kasteel is sedert 1950 toeganklik vir die
   publiek en sedert 1971 as 'n historiese monument geklassifiseer. Vandag
   huisves die Château 'n museum met antieke wapens, 16de en 17de eeuse en
   naïewe skilderye. Die kasteel beskik oor 'n uitgestrekte park, wat deur
   die Franse tuinier en landskapargitek André Le Nôtre (1613-1700)
   ontwerp en terrasvormig aangelê is.
   Kategorie: Dorpe in Frankryk

