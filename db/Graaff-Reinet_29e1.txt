Graaff-Reinet


   Die NG Kerk (Grotekerk) in Graaff-Reinet, Suid-Afrika. Gebou 1885-1887.
   Ontwerp grootliks gebaseer op die Salisbury Katedraal in Engeland
   Die NG Kerk (Grotekerk) in Graaff-Reinet, Suid-Afrika. Gebou 1885-1887.
   Ontwerp grootliks gebaseer op die Salisbury Katedraal in Engeland
   Graaff-Reinet: Die Ou Drostdy
   Graaff-Reinet: Die Ou Drostdy
   'n Lugfoto van Graaff-Reinet
   'n Lugfoto van Graaff-Reinet

   Graaff-Reinet is 'n dorp in die munisipaliteit Camdeboo (provinsie
   Oos-Kaap, Suid-Afrika) met sowat 40 000 inwoners. Die dorp is in 1786
   gestig en die vierde oudste blanke nedersetting in Suid-Afrika.

   Graaff-Reinet lê aan die voet van die Sneeuberge, in 'n
   perdeskoenkronkel wat deur die Sondagrivier gemaak word en temidde van
   die Karoo se dorre halfwoestyn. Die dorp, wat ook as die "Juweel van
   die Karoo" bekend staan, is vandag die godsdienstige, kulturele,
   onderwys- en landbousentrum van die Middelland. Veeteelt (veral skape
   en volstruise), wynbou en handel is die basis van die plaaslike
   ekonomie.

[wysig] Geskiedenis

   In die 18de eeu bereik die boere se perdekommando's, wat van die Kaap
   af ooswaarts getrek het, die gebied van die Kamdeboovlakte en die
   Sneeuberge. Die eerste plase aan die voet van die Sneeuberge ontstaan
   in die dekade 1770-1780. Onrus, wetteloosheid en talle botsings met die
   Xhosas kenmerk die vroeë geskiedenis van Graaff-Reinet. Eers met die
   aanstelling van 'n landdros, wat wet en orde moes handhaaf, neem die
   vreedsame ontwikkeling van die dorp 'n aanvang.

   Mauritz Woeke, die eerste landdros, is op 13 Desember 1785 na die
   destydse grensgebied gestuur. Hy vernoem die distrik en woonplek, wat
   hy vir homself uitgesoek het, na die goewerneur van die Kaap, Cornelis
   Jacob van der Graaff, en sy vrou Cornelia, gebore Reinet. Die grense
   van die nuwe landdrosdistrik, die vierde in die land na Kaapstad,
   Stellenbosch en Swellendam, is op 19 Julie 1786 in ' kennisgewing van
   die regering, 'n sogenaamde "plakkaat", geproklameer. Die Kaapse
   goewerneur onderteken die dokument op 30 Augustus 1786.

   Die dorp se stigting vind aan die begin van 'n wisselvallige tydperk in
   die Kaap se geskiedenis plaas. In die volgende twintig jaar is daar
   vier regerings in die kolonie - eers die Nederlanders, wat deur die
   Britte opgevolg word, daarna weereens die Nederlandse Bataviërs en in
   1806 weer die Britte. Die onafhanklike Republiek van Graaff-Reinet, wat
   in 1795 uitgeroep is, bly 'n kortstondige episode in die dorp se
   geskiedenis.

   Vanaf die jaar 1804 begin die Sweedse burgemeester van Graaff-Reinet,
   Andries Stockenström, en die Franse argitek Louis-Michel Thibault met
   'n ambisieuse bouprogram.

   Die plaaslike landbou word in die dertigerjare van die 19de eeu deur 'n
   ernstige droogte geknel, en talle boere verlaat die gebied vir goed om
   by die Groot Trek na die binneland, met sy vrugbare boerderygrond, aan
   te sluit. Aangesien die pad oor die Sneeuberge nie maklik begaanbaar is
   nie, is talle besittings agtergelaat, wat van Graaff-Reinet nog steeds
   'n eersterangse plek vir liefhebbers van historiese geboue en plaaslike
   geel- en stinkhoutmeubels maak.

   Die agtergelate plase word deur nuwe immigrante uit Brittanje en
   Oos-Kaapse 1820-Setlaars, wat hulle in die gebied gevestig het,
   oorgeneem.

   Graaff-Reinet groei in die veertigerjare tot 'n belangrike sentrum van
   die wolproduksie en handel in huide, velle en ivoor. Danksy die
   welvaart van die landbou en handel beleef die dorp in hierdie tydperk
   sy "Goue Eeu", wat tot die negentigerjare duur.

   Die dorp begin ook 'n belangrike rol as onderwyssentrum speel, met die
   stigting van talle privaat skole en die opening van die
   Graaff-Reinet-kollege in 1861. Die eerste plaaslike koerant, The
   Graaff-Reinet Herald, verskyn vanaf Augustus 1852.

   Met die ontdekking van goud aan die Witwatersrand en die stigting van
   Johannesburg in 1886 beleef die dorp 'n ekonomiese neergang. Maar
   anders as in die Goudstad verseker hierdie agteruitgang die bewaring
   van die dorp se geskiedkundige erfenis. Groot restourasieprojekte word
   gedurende die 20ste eeu aangepak, en daar is nou sowat 250 nasionale
   gedenkwaardighede op Graaff-Reinet, waaronder pragtige voorbeelde van
   die Kaaps-Hollandse en Victoriaanse boustyl.

   Die pragtige Karoo-bergveld van die omgewing word as natuureservaat
   bewaar, sodat die dorp nou te midde van die Camdeboo-Nasionale Park lê.
   Kategorieë: Oos-Kaap • Dorpe in Suid-Afrika

