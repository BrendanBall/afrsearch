Grabouw


   Grabouw is 'n dorp in die munisipaliteit Theewaterskloof van die
   Overberg-distrik (provinsie Wes-Kaap, Suid-Afrika), met sowat 16 000
   inwoners. Grabouw is vernoem na die Duitse dorp Grabau, die
   geboortedorp van sy stigter. Dit lê in die Groenlandvallei en is die
   handelsentrum van die bekende Elgin-appelstreek, wat meer as 'n derde
   van die jaarlikse appelproduksie in Suid-Afrika oplewer. 65 persent van
   alle Suid-Afrikaanse appels, wat uitgevoer word, word in Grabouw en sy
   omgewing geoes. Grabouw het nou ook bekendheid vir sy wynplase verwerf.

   Inhoud

        * 1 Geskiedenis
        * 2 Ekonomie
        * 3 NG gemeente
        * 4 Besienswaardighede
        * 5 Bronne

[wysig] Geskiedenis

   Die Duitse immigrant Wilhelm Langenscheidt het op 22 November 1856 die
   plaas Grietjiesgat gekoop, wat ook oor 'n winkel oorkant die
   Palmietrivier beskik het. Die dorp het vanuit hierdie plaas begin
   ontwikkel, en Wilhelm Langenscheidt het met sy 23 kinders 'n belangrike
   bydrae tot die groei van Grabouw gelewer.

   Grabouw het in 1956 'n munisipaliteit geword. Die plaaslike bewoners
   van die gebied verwys na die dorp dikwels as Elgin-Grabouw, aangesien
   Elgin, Grabouw se spoorwegstasie, steeds meer bekend was as die dorp.

[wysig] Ekonomie

   Grabouw is die ekonomiese sentrum van die plaaslike vrugtebedryf, en
   die Elginvallei staan bekend as die grootste uitvoergerigte
   landbougebied vir sagtevrugte in Suid-Afrika.

[wysig] NG gemeente

   Grabouw was vroeër deel van die gemeente Somerset-Wes, hoewel die dorp
   in die distrik Caledon geval het. Die gebied is jare lank onder
   moeilike omstandighede deur leraars van Somerset-Wes bearbei. In 1933
   is prop. G.C. van Schalkwyk as hulpprediker vir Somerset-Wes met
   standplaas Grabouw aangestel en in 1934 is tot afstigting oorgegaan.
   Die broeders van die ring het aanbeveel dat Grabouw 'n hulpbehoewende
   gemeente word omdat hulle nie kon insien hoe 460 lidmate, van wie min
   selfstandig was, sonder hulp van buite ide mas sou kon opkom nie. Die
   lede van die nuutgestigte gemeentetjie het egter geweier en hulle
   geloof het hulle ook nog nooit beskaam nie.

   In 1979 het die getal belydende (volwasse) lidmate tot 834 aangegroei,
   in 1990 tot 1 008, maar in 2007 het die getal afgeneem tot 'n skamele
   655. Die plaaslike sendinggemeente (tans VGK) is in 1955 gestig.

[wysig] Besienswaardighede

     * Die plaaslike Appelmuseum behandel die geskiedenis van die
       appelbedryf in die gebied.
     * Die Kathleen Murray-natuurbewaringsgebied lê naby Grabouw.

[wysig] Bronne

     * Olivier, ds. P.J., Ons gemeentelike feesalbum, N.G. Kerk-uitgewers,
       Kaapstad en Pretoria, 1952.

                            Vlag van Suid-Afrika

                             Provinsie Wes-Kaap
                                  Hoofstad:

                                  Kaapstad
                                   Streke:

      Kaapse Skiereiland | Kaapse Wynlande | Tuinroete | Klein Karoo |
                              Overberg | Weskus
                          Grootste stede en dorpe:

        Kaapstad | George | Knysna | Oudtshoorn | Paarl | Robertson |
             Stellenbosch | Swellendam | Vredenburg | Worcester
                              Munisipaliteite:

     Beaufort-Wes | Bergrivier | Breederivier | Breederivier/Wynlande |
    Breedevallei | Kaap Agulhas | Cederberg | Sentraal-Karoo | Kaapstad |
    Drakenstein | George | Kannaland | Knysna | Laingsburg | Langeberg |
        Matzikama | Mosselbaai | Oudtshoorn | Overberg | Overstrand |
         Plettenbergbaai | Prins Albert | Saldanhabaai | Suid-Kaap |
     Stellenbosch | Swartland | Swellendam | Theewaterskloof | Weskus |
                                Witzenberg |

   Kategorieë: Wes-Kaap • Dorpe in Suid-Afrika

