Grasse


          Hierdie artikel handel oor die Franse stad. Vir die plantsoort,
          sien gerus gras.

   Grasse
   Grasse

   Grasse is 'n stad in die Suid-Franse département Alpes-Maritimes, sowat
   20 kilometer van die Côte d'Azur, met 45 000 inwoners (2002). Dit staan
   bekend as die hoofstad van die Franse reukwaterbedryf.

   Inhoud

        * 1 Geografie
        * 2 Geskiedenis
        * 3 Ekonomie
        * 4 Besienswaardighede
        * 5 Eksterne skakels

[wysig] Geografie

   Grasse lê op 'n heuwel in die suidelike uitlopers van die Alpe, sowat
   350 meter bo seevlak aan die grootpad Route National 1085.

[wysig] Geskiedenis

   Die eerste historiese verwysing na die stad dagteken uit die jaar 1040.
   In 1227 verower graaf Raimond Béranger Grasse en lyf dit by Provence
   in. By die indeling van die Franse départements tydens die Franse
   Rewolusie behoort Grasse nog by die département Var en dien ook as sy
   hoofstad. In 1860 word Grasse saam met die graafskap Nice 'n deel van
   die département Alpes-Maritimes.

[wysig] Ekonomie

   Jasmynbloeisels
   Jasmynbloeisels

   Sedert die 17de eeu spits die reukwatervervaardigers in Grasse hulle op
   die ekstraksie van die sap van veral die plaaslike lemoen- en
   jasmynbloeisels toe. Die jasmynplant, waarvan die bloeisels 'n
   hoofbestanddeel van baie reukwaters vorm, is tydens die 16de eeu deur
   die Sarasene in Suid-Frankryk ingevoer. Die jaarlikse oes van
   jasmynbloeisels in Grasse beloop tans 27 ton per jaar.

   Die blommeplantasies, wat vroeër kenmerkend van Grasse en sy omgewing
   was, het nou skaars geword, aangesien die bloeisels meesal uit lande
   soos Marokko, Bulgarye, Indië of Turkye ingevoer word. Die
   plantekstrakte word naas reukwater ook vir kosmetika, afwasmiddels,
   waspoeier en geurstowwe in die voedselbedryf gebruik. Die
   reukwaterbedryf van Grasse skep tans werkgeleenthede vir 4 000 mense.

   Sowat dertig fabrieke in Grasse en die omgewing voer hulle produkte
   wêreldwyd uit. Hulle verteenwoordig sowat twee derdes van die totale
   produksie van geurstowwe in Frankryk met 'n omset van jaarliks 600
   miljoen Euro.

[wysig] Besienswaardighede

   Die Rue des Soeurs, een van die kenmerkende straatjies in die ou
   stadskern
   Die Rue des Soeurs, een van die kenmerkende straatjies in die ou
   stadskern
     * Die katedraal Notre-Dame du Puy dateer uit die 12de eeu en bekoor
       met sy minimalistiese boustyl. Dit spog met skilderye van Peter
       Paul Rubens, Jean Honoré Fragonard en Charles Nègre en 'n triptigon
       van Louis Bréa.
     * Die tuin Jardin des Plantes staan bekend danksy die suster van
       Napoléon Bonaparte, wat hier gereeld tydens die winter gebly het.
       Die tuin bied 'n pragtige uitsig oor die ou stadskern en die see.
     * Die blommeplantasies van die Domaine de Manon lê in 'n klein dorpie
       naby Grasse en is een van die historiese tuine van die plaaslike
       reukwaterbedryf.
     * Die Vlootmuseum dien ter herdenking van die groot Franse seevaarder
       admiraal François-Joseph Paul, graaf van Grasse (1722-1788). Hy
       staan bekend vir sy oorwinning in die seeslag van Chesapeake op 5
       September 1781, waarmee die Amerikaanse Onafhanklikheidsoorlog
       beëindig is. Sowat dertig modelskepe word in die museum uitgestal.
     * Die ou herehuis van die Marquise van Clapiers Cabris, 'n suster van
       Mirabeau, huisves die Musée d'Art et d'Histoire de la Provence
       (Museum van die Provensaalse kuns en geskiedenis). Sy meubilering,
       steengoed, skilderye, kleredragte en ander voorwerpe gee 'n indruk
       van die daaglikse lewe in die oostelike Provence en strek van die
       voorgeskiedenis tot by die vyftigerjare van die 20ste eeu.

[wysig] Eksterne skakels

     * Die amptelike webwerf van Grasse

   Kategorie: Stede in Frankryk

