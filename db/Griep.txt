Griep


   Inhoud

        * 1 Agtergrond
        * 2 Entstof
        * 3 Simptome
        * 4 Aansteeklikheid
        * 5 Voorkoming
        * 6 Grieppandemies

[wysig] Agtergrond

   Griep of influensa is 'n akute en hoogs aansteeklike siekte wat
   onverwags en onverklaarbaar toeslaan. In die dae voor wetenskaplike
   geneeskunde is dit dikwels toegeskryf aan die "vreemde magte" wat die
   planete glo op die mens uitgeoefen het. In die tydperk toe Robert Koch
   en Louis Pasteur bewys het dat sekere siektes deur bakterieë veroorsaak
   word, het die wetenskaplike Richard Pfeiffer beweer dat 'n spesifieke
   bakterie, wat tans as Haemophilus influenzae bekend staan, die oorsaak
   is van griep-epidemies. In 1933 het drie Britse wetenskaplikes, Wilson
   Smith, Christopher Andrews en Patrick Laidlaw, egter getoon dat griep
   nie deur bakterieë nie, maar deur 'n virus veroorsaak word. Hulle het
   ook daarin geslaag om die griepvirus te isoleer. Latere navorsing het
   die geldigheid van hierdie ontdekking bevestig. Die griepvirus is meer
   intensief bestudeer as die virus van enige ander siekte, en daar
   bestaan geen twyfel meer dat dit wél die oorsaak van epidemiese griep
   is nie. Daaropvolgende navorsing het getoon dat daar nie net één virus
   is nie, maar verskeie soorte. Sommige van hulle het heelwat met mekaar
   gemeen en is die Influensa A-virusse genoem. Dit het geblyk dat hierdie
   virusse die oorsaak van die groot epidemies is. 'n Tweede groep is
   bekend as die Influensa B-virusse. Hoewel hulle ook 'n hoogs
   aansteeklike griep met onaangename simptome tot gevolg het, veroorsaak
   hulle nie grootskaalse epidemies soos die Influensa A-virusse nie. Ook
   die Influensa C-virusse, wat in 1950 vir die eerste keer geïsoleer is,
   is nie so gevaarlik nie.

[wysig] Entstof

   Wanneer 'n mens griep opdoen, bou die liggaam immuniteit op teen 'n
   tweede aanval deur dieselfde virussoort. Hierdie immuniteit verleen
   egter nie volkome beskerming teen 'n aanval deur 'n ander virussoort
   nie, en dit verklaar waarom 'n persoon meer as een keer griep kan
   opdoen. Daar is in die 1940's reeds bevind dat griep deur middel van
   inenting beheer kan word. Dit was egter gou duidelik dat inenting teen
   griep minder geslaagd is as teen ander virussiektes soos pokke of
   geelkoors. Die rede is dat griepvirusse die vermoë het om hul genetiese
   samestelling voortdurend subtiel te verander. Gevolglik kan
   griepslagoffers jaar na jaar opnuut griep opdoen. Elke griepepidemie
   verskil dus van vorige epidemies en die entstof teen een virus is dus
   nie altyd so doeltreffend teen 'n ander virussoort nie. Griep-entstof
   word gewoonlik vervaardig teen virussoorte wat tydens die vorige
   seisoen voorgekom het. Die ideaal sou wees om die veranderde virus te
   isoleer sodra dit voorkom en om dan so gou moontlik entstof daarteen te
   vervaardig om ander moontlike slagoffers te beskerm. As gevolg van die
   probleme wat met entstofvervaardiging gepaard gaan, kan dit egter selde
   gedoen word.

[wysig] Simptome

   Die griepvirus tas die asemhalingsweë aan, veral die lugpyp. Die eerste
   simptome is gewoonlik 'n toe of loperige neus, seer keel, droë hoes,
   hoofpyn en warm en koue koors. Wanneer die virus sy loop neem, kan dit
   aanleiding gee tot hoë koors, spier- en gewrigspyne en aptytverlies.
   Omdat daar geen geneesmiddel is teen griep nie, word pasiënte gewoonlik
   aangeraai om drie tot vier dae lank in die bed te bly, pynstillers op
   voorgeskrewe tye te neem en baie vloeistof in te neem. In
   ongekompliseerde gevalle van die siekte sal die koors ná 'n paar dae na
   normaal daal en die pyne verdwyn. In sommige gevalle word 'n
   griepaanval deur 'n depressiewe gemoedstoestand gevolg en gevoelens van
   lusteloosheid en terneergedruktheid kan die volkome herstel van die
   pasiënt tot vier weke lank vertraag. Die grootste gevaar van griep is
   dat sekondêre bakteriële of virusinfeksies kan ontstaan en dat 'n
   pasiënt longontsteking kan ontwikkel. Dit is sulke infeksies wat
   aanleiding gee tot griepsterftes.

[wysig] Aansteeklikheid

   Griep is 'n uiters aansteeklike siekte. Mense wat aangesteek word, dra
   die virus in hul neus en keel rond, en wanneer hulle praat, hoes, nies
   of asemhaal, versprei hulle die virusse in die lug rondom hulle.
   Enigiemand in die omgewing wat die virusse inasem, kan aangesteek word
   en 'n griepaanval kry. Die inkubasietydperk, dit wil sê die periode
   tussen die infeksie en die eerste tekens van die siekte, duur omtrent
   twee dae.

[wysig] Voorkoming

   Daar is al verskeie pogings aangewend om griep te voorkom met behulp
   van natuurlike en sintetiese middels. Tot dusver is egter nog geen
   noemenswaardige sukses hiermee bereik nie. Die doeltreffendste
   beskerming teen griepaanvalle is die sogenaamde griepinspuiting. Dit is
   'n entstof wat jaarliks vervaardig word teen die jongste stam van die
   griepvirus en dit is gewoonlik minstens 60 persent suksesvol in die
   voorkoming van griep. Hierdie inspuiting word veral aanbeveel vir mense
   bo die ouderdom van 65, sowel as vir mense wat aan asemhalingsiektes ly
   of wie se immuniteitstelsel afgetakel is. Die entstof bied geen
   beskerming teen gewone verkoues nie.

[wysig] Grieppandemies

   Die nuwe griepvirus-stamme wat jaarliks verskyn, verskil gewoonlik net
   in geringe mate van die vorige jaar se virus en veroorsaak selde
   ernstige probleme. Tog gebeur dit soms dat 'n nuwe stam verskyn wat so
   radikaal van vorige virusse verskil dat daar geen doeltreffende entstof
   beskikbaar is om dit teen te werk nie. Dit is sulke virusse wat
   aanleiding kan gee tot globale pandemies. Die virusse is gewoonlik meer
   virulent en daar is aanduidings dat hulle van diere afkomstig kan wees.
   Volgens viroloë het die mees virulente griepvirusse hul oorsprong in
   varke en pluimvee. Die laaste twee grieppandemies - in 1957 en 1968 -
   is waarskynlik veroorsaak deur virusse wat van varke en pluimvee
   afkomstig was, en die vermoede bestaan dat die 1918-virus. In 1986 het
   'n Nederlander baie ernstige longontsteking ontwikkel nadat hy met 'n
   varkvirus geïnfekteer is, en in 1977 het 'n soortgelyke virus 'n aantal
   mense in New Jersey in die VSA aangetas. In 1997 is die wêreld die
   skrik op die lyf gejaag deur so 'n griepvirus wat agtien mense in
   Hongkong aangetas het; ses van hulle is dood. Hierdie virus het
   skynbaar sy oorsprong in hoenders gehad. Nie een van die griepvirusse
   van die afgelope paar dekades was egter so kragtig en so aansteeklik
   soos die 1918-virus nie. Dit is juis hierdie potensieel dodelike
   kombinasie van virulensie en aansteeklikheid wat aanleiding gee tot
   pandemies. Wetenskaplikes van die Amerikaanse Sentrums vir Siektebeheer
   en -voorkoming sê die afwesigheid van hierdie kombinasie in die
   griepvirusse van die afgelope dekades is geen rede vir gerustheid is
   nie. Hulle glo dat die volgende pandemie tot 200 000 mense in Amerika
   alleen kan uitwis en wys daarop dat 'n nuwe pandemie baie vinniger as
   die 1918-pandemie kan versprei omdat vervoermiddels vandag soveel
   vinniger en meer gesofistikeerd is en duisende mense elke dag
   internasionaal en binne hul eie landsgrense reis. Volgens hierdie
   wetenskaplikes word daar reeds sedert 1977 in spanning gewag op die
   verskyning van die volgende "nuwe" griepvirus wat, soos 'n tydbom,
   enige tyd kan ontplof.
   Kategorie: Aansteeklike siektes

