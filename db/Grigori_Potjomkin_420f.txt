Grigori Potjomkin


          Hierdie artikel handel oor die Russiese maarskalk Grigori
          Potjomkin. Vir ander artikels oor Potjomkin of Potemkin, sien
          die Potjomkin-dubbelsinnigheidsblad.

   Sy Deurlugtige Hoogheid prins Potjomkin van Tauris
   Sy Deurlugtige Hoogheid prins Potjomkin van Tauris

   Prins Grigori Aleksandrowitsj Potjomkin (ook Potemkin) (Russies:
   Григорий Александрович Потёмкин), (24 September 1739 – 16 Oktober 1791)
   was ’n Russiese maarskalk, staatsman en die minnaar van Katharina die
   Grote. Hy word veral onthou vir sy pogings om die wilde, ylbevolkte
   steppe van die Suid-Oekraïne te koloniseer wat in 1774 deel van Rusland
   geword het. Onder die dorpe wat hy gestig het, is Cherson, Nikolajef
   (Mikolajif), Sewastopol en Jekaterinoslaf (nou Dnipropetrofsk). Hy was
   die seun van Alexander Potjomkin en Daria Skoeratowa.

   Inhoud

        * 1 Vroeë lewe
        * 2 Katharina se minnaar
        * 3 Die nuwe provinsies
        * 4 Bronne
        * 5 Verwysings

[wysig] Vroeë lewe

   Grigori is ’n afstammeling van die Moskouse diplomaat Pjotr Potjomkin.
   Hy word in die dorp Tsjizjowo naby Smolensk gebore. Nadat hy aan die
   Moskouse Universiteit studeer het, sluit hy aan by die Ruiterwag. Hy
   neem in 1762 deel aan die staatsgreep waarin Katharina die Grote die
   bewind van haar man, Pieter III oorneem. Hy word bevorder tot tweede
   luitenant van die wag. Katharina het betroubare helpers nodig en is
   beïndruk met sy energie en organisatoriese vermoë.

[wysig] Katharina se minnaar

   Potjomkin se Tauris-paleis in Sint Petersburg
   Potjomkin se Tauris-paleis in Sint Petersburg

   In 1774 word hul verhouding intiemer. Potjomkin word ’n gunsteling
   (minnaar) van die keiserin; hy kry baie toekennings en van die hoogste
   poste. Die volgende sewentien jaar is hy die magtigste man in Rusland.
   Hy hou van luukshede, rykdom en, soos Katharina, van mag. Hy word egter
   gelei deur die gees van die Verligting; hy verdra godsdienstige
   verskille en beskerm nasionale minderhede. As aanvoerder van die
   Russiese leër (vanaf 1784) openbaar hy ’n mensliker manier van
   dissipline: Hy dring daarop aan dat offisiere soldate op ’n vaderlike
   manier behandel.

   In 1776, op Katharina se versoek, gee keiser Joseph II Potjomkin die
   rang van prins van die Romeinse Ryk. Hoewel Potjomkin nie meer
   Katharina se minnaar is nie, bly die verhouding tussen hulle altyd
   vriendskaplik en het hy steeds ’n groot invloed op haar besluitneming.
   Daar word beweer dat Potjomkin en Katharina in die geheim getrou het,
   maar die beweringe is nog nie reg of verkeerd bewys nie. Daar is egter
   geen twyfel aan die enorme invloed wat hy in die daaropvolgende tien
   jaar op die keiserin het nie. Hulle gekorrespondeer voortdurend en hy
   het insae in die belangrikste staatsdokumente.

[wysig] Die nuwe provinsies

   Katharina II het Potjomkin laat begrawe in die Katharina-katedraal van
   Cherson, een van die stede wat hy gestig het
   Katharina II het Potjomkin laat begrawe in die Katharina-katedraal van
   Cherson, een van die stede wat hy gestig het

   Potjomkin behaal groot welslae in Rusland se nuut verworfde suidelike
   provinsies, waar hy sonder beperkings regeer. Hy laat ’n stroom
   Russiese en buitelandse immigrante na die streek trek en stig nuwe
   stede en die Swartseevloot. In 1783 annekseer hy die Krim, waarvoor hy
   die eretitel "Sy Deurlugtige Hoogheid prins van Tauris" ontvang, na
   aanleiding van ’n antieke naam vir die Krim. Vier jaar later reël hy
   Katharina se beroemde seremoniële reis deur die suidelike provinsies.
   Die doel van die reis is die intimidasie van Rusland se vyande, en dit
   lei tot ’n oorlog waarvoor die land oënskynlik sleg voorberei is, (die
   Russies-Turkse Oorlog, 1787-1792). As bevelvoerder word Potjomkin gelei
   deur ’n versigtige strategie wat militêr geregverdig is, maar hom
   redelik ongewild maak.

   Sy kolonisasie-stelsel is baie gekritiseer, maar dis onmoontlik om nie
   die resultaat van sy kolossale bedrywighede te bewonder nie. Die
   arsenaal van Cherson, wat in 1778 begin is, die hawe van Sewastopol en
   die nuwe vloot van 15 lynskepe en 25 kleiner vaartuie is monumente aan
   sy genialiteit. Maar daar was altyd ’n mate van oordrywing: Hy het nie
   mannekrag, geld of homself ontsien om sy reusagtige projek vir die
   kolonisasie van die Suid-Oekraïense steppe deur te voer nie.

   Op 5 Oktober 1791, terwyl hy op pad is na Nikolajef, sterf hy in die
   oop steppe.

[wysig] Bronne

     * Simon Sebag Montefiore, Catherine the Great & Potemkin: The
       Imperial Love Affair. Phoenix Press, 2007
     * Amptelike webtuiste van die Tauris-paleis
     * Russiese biografie
     * Douglas Smith, Love and Conquest: Personal Correspondence of
       Catherine the Great and Prince Grigory Potemkin

[wysig] Verwysings

          Hierdie artikel is merendeels vertaal vanaf die Engelse
          Wikipedia-artikel [1]

   Kategorieë: Russiese militariste • Russiese politici

