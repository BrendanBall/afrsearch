Grigori Raspoetin


                                             Grigori Jefimowitsj Raspoetin
                                              (Григорий Ефимович Распутин)

   Raspoetin
   Raspoetin

                        Gebore                            10 Januarie 1869
                       Oorlede                            29 Desember 1916
                 Nasionaliteit                                     Russies
                        Bynaam                              Die Mal Monnik
                   Getroud met            Praskowija Fjodorowna Doebrowina
                       Kinders Dmitri (1897), Maria (1898), Warwara (1900)
                                                          {{{Voetnotas}}}

   Grigori Jefimowitsj Raspoetin (of Grigori Jefimowitsj Nowi) (Russies:
   Григо́рий Ефи́мович Распу́тин / Григо́рий Ефи́мович Но́вый)
   (Prokofskoje, 10 Januarie 1869 – Sint Petersburg, 29 Desember 1916) was
   ’n Russiese lekeprediker uit die distrik Tjoemen in Siberië. Hy word
   ook soms die "Mal Monnik" genoem, maar die naam is misleidend omdat hy
   nie ’n monnik was nie. Hy het ’n belangrike rol gespeel aan die hof van
   die laaste tsaar van Rusland, Nikolaas II, en het daardeur ’n indirekte
   invloed gehad op die uiteindelike val van die tsaar en Keiserlike
   Rusland.

   Vandag word Raspoetin beskou as enigiets van ’n geloofsgeneser, siener
   en profeet tot ’n losbandige godsdienstige kwaksalwer en konkelaar. Hy
   was waarskynlik ietsie van alles, maar dis moeilik om sy ware
   persoonlikheid vas te pen omdat staaltjies oor sy lewe dikwels geskoei
   is op twyfelagtige herinneringe, hoorsê en legendes.

   Inhoud

        * 1 Vroeë lewe
        * 2 Invloed
        * 3 Moord
        * 4 Die naam
        * 5 Boeke
        * 6 Eksterne skakels

[wysig] Vroeë lewe

   Toe hy sowat agttien was, het Raspoetin drie maande lank in ’n klooster
   gewoon, waarskynlik as boetedoening vir diefstal. Daar het hy in die
   godsdiens begin belangstel. Daar was talle bewerings tot aan die einde
   van sy lewe dat hy lid was van ’n sekte met die naam Chlisti
   (Geselbroeders), wie se passievolle dienste geëindig het in fisieke
   uitputting. Dit het gelei tot gissings dat godsdienstige en seksuele
   ekstase deel van hul dienste uitmaak. Raspoetin se betrokkenheid by die
   Chlisti kon egter nooit bewys word nie.

   Rasputin het in 1889 getrou met Praskowija Fjodorowna Doebrowina en
   hulle het drie kinders gehad: Dmitri, Maria en Warwara. In 1901 het hy
   sy tuisdorp verlaat as ’n strannik (of godsdienstige swerwer). In 1903
   kom hy in Sint Petersburg aan waar hy geleidelik ’n reputasie verwerf
   as ’n starets (of heilige man) met geneeskrag en profetiese kragte.

[wysig] Invloed

   Nikolaas II van Rusland.
   Nikolaas II van Rusland.

   Keiserin Aleksandra het geglo hy kan haar seun, die tsarewitsj Aleksei
   wat aan hemofilie (bloeiersiekte) gely het, gesond maak. Aleksei het
   die siekte van sy ma oorgeërf. Sy was die kleindogter van koningin
   Victoria, ’n draer van die siekte. (Draers het nie self die siekte nie,
   maar kan dit aan hulle kinders oordra.)

   Daar was al talle gissings oor hoe Raspoetin ’n helende uitwerking op
   die tsarewitsj gehad het aangesien die siekte destyds nie behandelbaar
   was nie. Dit lyk egter of hy wel direk of indirek die seun se
   gesondheid beïnvloed het. Die tsaar en tsaritsa het hom beskou as ’n
   man van God en ’n profeet. Enigiemand wat ’n oudiënsie met die
   keiserlike egpaar wou hê, moes deur Raspoetin werk en dit het tot groot
   ongelukkigheid gelei.

   Rasputin was gou ’n omstrede figuur en hy is betrek by die politieke
   stryd tussen monargiste, antimonargiste, revolusionêre en ander
   politieke magte. Hy is deur baie vooraanstaande mense beskuldig van
   verskeie misdade, van ’n losbandige sekslewe (onder meer die
   verkragting van ’n non) tot die onbehoorlike politieke oorheersing van
   die keiserlike familie.

   Tydens die Eerste Wêreldoorlog het Raspoetin weer eens in die spervuur
   beland weens beskuldigings van onpatriotiese beïnvloeding aan die
   Russiese hof. Die ongewilde tsaritsa was boonop Duits-gebore en sy is
   daarvan verdink dat sy ’n spioen vir die Duitsers was.

   Nadat die tsaar onder Raspoetin en die tsaritsa se invloed bevel van
   die Russiese leër oorgeneem het en dus dikwels aan die front was, het
   Raspoetin se invloed oor die tsaritsa verder toegeneem. Hy het gou haar
   vertroueling en persoonlike raadgewer geword en haar ook oorreed om
   sekere regeringsampte te vul met kandidate wat hy met die hand
   uitgesoek het. Om nog meer mag te kry, het Raspoetin met hoëklas-vroue
   geslaap en ruil vir politieke gunsies, soos die bevordering van hul
   mans. Intussen het Rusland se ekonomie ’n groot knou gekry tydens die
   oorlog en baie mense het die skuld gegee aan Aleksandra en Raspoetin
   weens sy invloed op haar. Raspoetin het onwetend tot sy eie
   ongewildheid bygedra deur graag te spog oor sy vermoë om die tsaar en
   tsaritsa te beïnvloed.

[wysig] Moord

   Prins Feliks Joesoepof en sy vrou, prinses Irina Aleksandrowna, 1913
   Prins Feliks Joesoepof en sy vrou, prinses Irina Aleksandrowna, 1913

   Deur sy groot mag aan die hof en op die Russiese politiek is Raspoetin
   al hoe meer deur veral die Russiese adel gewantrou. In die nag van 28
   op 29 Desember 1916 word hy deur ’n groep adellikes, onder andere prins
   Feliks Joesoepof en groothertog Dmitri Pawlowitsj (een van die min
   Romanofs wat die slagting van die familie deur die kommuniste
   vrygespring het) na die Joesoepofs se Moika-paleis gelok waar hy
   vermoor is. Oor die moord word baie gespekuleer. Die mees aanvaarde
   weergawe is dat Joesoepof vir Raspoetin na sy paleis genooi het vir ’n
   partytjie. Een van die gaste moes genoeg sianied in sy eet- en
   drinkgoed gooi om ’n paar mense dood te maak. Raspoetin het egter nie
   gesterf nie, maar hy het wel sleg gevoel en het na buite gegaan, waar
   Joesoepof hom geskiet het. Daarna is sy liggaam in die Newa-rivier
   gegooi. Dit het egter agterna geblyk dat hy in daardie stadium steeds
   nie dood was nie, aangesien met ’n lykskouing water in sy longe gevind
   is, wat daarop dui dat hy verdrink het.

   Die tsaritsa het hom daarna in Tsarskoje Selo laat begrawe. Na die
   Februarie-revolusie het ’n groep werkers egter sy oorskot opgegrawe en
   in die nabygeleë woud verbrand.

[wysig] Die naam

   Die naam Raspoetin beteken nie "losbandig" in Russies soos dikwels
   beweer word nie, al is daar ’n baie soortgelyke Russiese byvoeglike
   naamwoord, raspoetni (распу́тный), met dié betekenis asook ’n
   ooreenstemmende selfstandige naamwoord, raspoetnik (распу́тник).
   Rasputin is nie ’n ongewone Russiese van nie en het nie ’n gure
   betekenis nie. Die geloofwaardigste verduideliking is dat dit ’n
   standaard-van is wat afgelei is van die ou Slawiese van Rasputa
   (Rasputko).

   Raspoetin het volgens baie bronne glo probeer om sy van te laat
   verander na die minder opvallende Nowi (Новый, Russies vir "nuut"). Dis
   egter ’n groot geskilpunt.

[wysig] Boeke

     * Fuhrmann, Joseph T. Rasputin: A Life. New York, 1990.
     * Radzinsky, Edvard, Rasputin: The Last Word. London, 2000.

[wysig] Eksterne skakels

     * Foto's van Raspoetin
     * aantal skaars foto's en films oor Raspoetin
     * Die Aleksander-paleis Bio van Raspoetin
     * Raspoetin-dokumentêr (Discovery Channel)
     * Ochrana-verslag oor Raspoetin *Rasputin, Grigory Yefimovich,
       Microsoft Encarta Online Encyclopedia
     * Russiese revolusies van 1917
     * Die moord op Rasputin
     * RASPUTIN Grigory Efimovich – artikels oor Rasputin by Encyclopaedia
       of St. Petersburg

   Kategorie: Rusland

