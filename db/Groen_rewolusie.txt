Groen rewolusie


   Die groen rewolusie was 'n tydperk in die geskiedenis van boerdery toe
   daar probeer is om die landbou sodanig te verbeter dat hongersnood
   uitgewis sou word. Die term "groen rewolusie" word al sedert die laat
   jare 1960 gebruik en verwys na pogings om die opbrengste van oeste te
   verbeter deur die gebruik van die wetenskap en tegnologie. Opbrengste
   is verbeter deur die gebruik van nuwe oeskultivars, besproeiing,
   kunsmis, onkruiddoders, en meganisasie.

   Dit is 'n "groen rewolusie" genoem omdat dit 'n beplande en
   gekonsentreerde poging was om binne 'n kort tydperk die probleem van
   voedseltekorte in die wêreld op te los. Dit is hoofsaaklik deur die
   Rockefeller en Ford-stigtings gelei, en talle ontwikkelende lande het
   daaraan deelgeneem in die hoop dat miljoene honger mense daardeur
   gevoed sou kon word.

[wysig] Suksesse

   Voedselproduksie het met 1 000% en selfs meer toegeneem tydens die
   groen rewolusie en hongersnood het aanvanklik met 20% afgeneem. Dit het
   ook meegebring dat die dravermoë van landbougrond wêreldwyd toegeneem
   het. Tog het die groen rewolusie nie werklik in sy doel geslaag nie.

[wysig] Mislukkings

   In die eerste plek het die groen rewolusie nie 'n blywende oplossing
   vir hongersnood gebied nie en vandag is hongersnood 'n groter probleem
   as ooit tevore. Hoewel die resultate aanvanklik positief gelyk het, het
   die gevolge van die groen rewolusie gou geblyk meer skade as goed te
   doen in veral die armer dele van die wêreld.

   Armer boere - wat eintlik juis by die groen rewolusie moes baat - het
   nie geld gehad om die nuwe sade, kunsmis, implemente en onkruiddoders
   aan te koop of om besproeiing toe te pas nie. Sonder hierdie peperduur
   insette kon hulle nie hul produksie verhoog of op markte met die ryker
   boere kompeteer nie. Klein boere kon ook nie vervoer bekostig om hul
   produkte by markte te kry nie. Baie armer boere is hierdeur van hul
   grond gedwing en moes 'n ander heenkome vind, wat tot nog groter
   armoede en hongersnood gelei het.

   Landbougrond het weens grootskaalse besproeiing uitgeloog geraak, wat
   meegebring het dat dit nie meer so vrugbaar was nie en met kunsmis
   aangevul moes word. Só is baie ondergrondse waterbronne uitgeput. Die
   grootskaalse gebruik van onkruiddoders het nie net veroorsaak dat 'n
   aantal onkruidspesies weerstandbiedend daarteen geraak het nie, maar
   het ook skade aan waterbronne aangerig en selfs dierspesies soos voëls
   en visse nadelig beïnvloed.

   Meganisasie bespaar wél handearbeid en tyd, maar veroorsaak
   terselftertyd werkloosheid. Dit lei tot verdere armoede onder die mense
   wat dit die minste kan bekostig. Die groen revolusie is verder in die
   wiele gery omdat landbouproduksie 'n versadigingspunt bereik het - dit
   wil sê nieteenstaande verdere insette was groter oeste eenvoudig nie
   moontlik nie. Landbougrond word ook daagliks minder namate dit deur
   verstedeliking ingesluk word. Die bevolkingsgroei is steeds aan die
   toeneem en hongersnood word net ál hoe erger.

   Baie mense voel dus dat die groen rewolusie net die ryker boere en
   lande bevoordeel het en dat dit nie armoede en hongersnood opgelos het
   nie, maar eerder dit vererger het. Die groen rewolusie het die mensdom
   geleer dat mense se probleme nie opgelos kan word tensy hulle toegang
   het het tot die tegnologie wat veronderstel is om hulle te help nie. As
   daardie tegnologie boonop die omgewing vernietig, is dit net 'n
   korttermynoplossing wat op die lang termyn meer nadele as voordele
   inhou. Wat dus nodig is, is toepaslike tegnologie wat toeganklik is vir
   die mense vir wie dit bedoel is, en groen tegnologie wat nie skade aan
   die omgewing sal aanrig nie.
   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Saadjies • Landbou

