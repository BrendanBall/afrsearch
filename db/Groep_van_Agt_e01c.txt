Groep van Agt


   Die lidstate van die Groep van Agt (G8) en hulle verteenwoordigers
   tydens spitsberade
   Groupe des huit
   Duitsland – Bondskanselier Angela Merkel
   Frankryk – President Nicolas Sarkozy
   Italië – Eerste Minister Romano Prodi
   Japan – Eerste Minister Shinzō Abe
   Kanada – Eerste Minister Stephen Harper
   Russiese Federasie – President Vladimir Poetin
   Verenigde State – President George W. Bush
   Verenigde Koninkryk – Eerste Minister Tony Blair

   Die Groep van Agt (G8) is 'n internasionale forum vir die regerings van
   die sewe grootste ekonomieë ter wêreld - Duitsland, Frankryk, Italië,
   Kanada (sedert 1976), die Verenigde Koninkryk en die Verenigde State,
   asook die Russiese Federasie (sedert 1994). Die groep het geen vaste
   organisasiestruktuur nie - die regeringshoofde van die lidstate
   vergader gereeld vir hul informele jaarlikse spitsberaad oor
   internasionale ekonomiese en politieke vraagstukke, terwyl daar op laer
   vlak dwarsdeur die jaar ook konferensies gehou en politieke navorsing
   gedoen word.
   Die Duitse bondskanselier Angela Merkel het as die gasvrou van die
   33ste G8-spitsberaad in Duitsland opgetree
   Die Duitse bondskanselier Angela Merkel het as die gasvrou van die
   33ste G8-spitsberaad in Duitsland opgetree

   Die Europese Gemeenskap (sedert 1993 die Europese Unie) neem sedert
   1977 aan die spitsberade deel en word deur die Europese Kommissie en
   die land, wat op dié tydstip die roterende presidentskap van die
   Europese Unie beklee, verteenwoordig.

   Die forum het hom aanvanklik op die koördinasie van die lidstate se
   ekonomiese beleid toegespits, maar het later ook begin om
   internasionale vraagstukke soos die stryd teen armoede in die
   ontwikkelende lande, werkloosheid, die stryd teen misdaad en terrorisme
   en die proliferasie van massavernietigingswapens te behandel.

   Ook die presidentskap van die Groep van Agt roteer jaarliks en is in
   2004 deur die Verenigde State, in 2005 deur die Verenigde Koninkryk, in
   2006 deur die Russiese Federasie en in 2007 deur Duitsland beklee, wat
   ook as gasheerland van die G8-spitsberaad tussen 6 en 8 Junie 2007 in
   Heiligendamm opgetree het.

   Die eerste internasionale ekonomiese spitsberaad van die (destyds ses)
   leidende nywerheidslande het in 1975 as G6-spitsberaad op inisiatief
   van die Franse regering in die kasteel van Rambouillet (Frankryk)
   plaasgevind.

   Inhoud

        * 1 Geskiedenis
        * 2 Hoofonderwerpe
        * 3 Belangrike statistieke gegewens
        * 4 Eksterne skakels

[wysig] Geskiedenis

   Die konsep van 'n forum vir die leiers van die grootste nywerheidslande
   dateer uit die tydperk kort ná die oliekrisis van die jaar 1973 en die
   wêreldwye ressesie wat daarop gevolg het. Die Verenigde State het in
   1974 die sogenaamde Library Group gestig, 'n informele vergadering van
   senior amptenare uit die Departemente van Finansies van die VSA, die
   Verenigde Koninkryk, Wes-Duitsland en Japan.

   Die Franse president Valéry Giscard d'Estaing het die regeringshoofde
   van Wes-Duitsland, Italië, Japan, die Verenigde Koninkryk en die
   Verenigde State in 1975 vir 'n spitsberaad na die Franse kasteel van
   Rambouillet uitgenooi. Die ses regeringsleiers het ingestem om jaarliks
   onder 'n roterende presidentskap te vergader en sodoende die Groep van
   Ses (G6) gevorm. Kanada het in die volgende jaar op versoek van die
   destydse Amerikaanse president Gerald Ford by die G6 aangesluit, wat
   nou as die G7 bekend gestaan het.

   Die Europese Unie is vir die eerste keer vir die spitsberaad van die
   jaar 1977 uitgenooi en het sindsdien elke jaar deelgeneem.

   Nadat die Sowjetunie met die einde van die Koue Oorlog in 1991 ontbind
   is, het amptenare van die Russiese Federasie ná die hoofvergadering van
   die 20ste G7-spitsberaad van 1994 in Napels (Italië) vir 'n
   afsonderlike vergadering met die Westerse regeringshoofde byeengekom.
   Hierdie groep is die Politieke 8 (P8) of "G7 plus 1" genoem. Die
   Russiese Federasie het op versoek van die Amerikaanse president Bill
   Clinton in 1997 formeel by die groep aangesluit en sodoende die Groep
   van Agt (G8) geskep. President Clinton het hiermee veral sy waardering
   aan die Russiese president Boris Jeltsin en sy vasbeslote beleid van
   ekonomiese hervorming en neutraliteit teenoor die NAVO se uitbreiding
   na Oos-Europa betoon.

[wysig] Hoofonderwerpe

   Die G8-spitsberade is veral gekenmerk deur die geleidelike uitbreiding
   van hulle agenda's. Terwyl hulle in die 1970's nog deur ekonomiese
   vraagstukke oorheers is, het ook die internasionale politiek in die
   1980's meer aandag gekry. In die negentigerjare het dit saam met
   kwelvrae soos die bestryding van terrorisme tot die hoofonderwerp van
   die spitsberade ontwikkel.

[wysig] Belangrike statistieke gegewens

   Land Bevolking (miljoen) BGP per capita (VSA-$) in 2006 Jaarlikse
   storting van CO[2] per capita in ton (2003) Uitvoere in 2006 (miljard
   VSA-$)
   Verenigde State 301,1 43 500 19,9 1 037
   Kanada 33,4 35 200 17,2 388
   Russiese Federasie 141,4 12 100 10,9 305
   Duitsland 82,4 31 400 10,5 1 112
   Japan 127,4 33 100 9,9 647
   Verenigde Koninkryk 60,8 31 400 9,3 443
   Italië 58,1 29 700 8,1 410
   Frankryk 63,7 30 100 6,6 490

   (Bronne: afp, dpa, World Factbook, Resources Institute; uit: Berliner
   Morgenpost, 6 Junie 2007)

[wysig] Eksterne skakels

     * Die Universiteit van Toronto se G8-inligtingsentrum
     * Inligting oor die G8 op die Duitse regering se amptelike webwerf

   Kategorie: Internasionale ekonomiese organisasies

