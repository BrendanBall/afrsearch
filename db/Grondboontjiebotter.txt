Grondboontjiebotter


   Grondboontjiebotter in 'n houer
   Grondboontjiebotter in 'n houer

   Grondboontjiebotter is 'n voedselproduk wat gewoonlik bestaan uit
   geroosterde of gemaalde Grondboontjies, gewoonlik gesout en ietwat
   versoet. Dit word algemeen verkoop in kruidenierswinkels, maar kan ook
   tuis gemaak word. Talle verskillende soorte is beskikbaar; waarvan
   "glad" en "korrelrig" die gewildste is, maar heuning-geroosterde,
   heelneut-variasies en dié gemeng met sjokolade kan ook gevind word.
   Romerige grondboontjiebotter word verkry deur die hele mengsel baie fyn
   te maal. Die korrelrige soorte word verkry deur heel stukke
   grondboontjies terug te voeg by die mengsel nadat dit gemaal is.

   Gronboontjiebotter word gebruik op toebroodjies (veral die bekende
   grondboontjiebotter en konfyt toebroodjie), lekkergoed ("Blackcat" se
   grondboontjiestafies, kan as 'n voorbeeld genoem word), beskuitjies of
   koekies en ook in ander gebak. dit is 'n groot bron van proteïene, en
   is baie gewild onder kinders. Elvis Presley het 'n bekende weergawe van
   die Grondboontjiebotter en konfyt toebroodjie gemaak met piesang (óf
   fyngemaal óf heel) wat gebak of diep gebraai is, en heelwaarskynlik
   spek bevat het.

   Grondboontjiebotter is hoofsaaklik gewild in die Verenigde State, die
   Verenigde Koninkryk, Kanada, Australië, Nederland en Suid-Afrika,
   terwyl bitter min kennis daarvan geneem word in ander dele van Europa.
   Dit is ook baie gewild, nou wel as 'n ontbyt, in dele van die
   Midde-Ooste waar Amerikaners 'n sterk teenwoordigheid in die begin van
   die 20ste eeu handhaaf het. Dit word dikwels beskryf as 'n voedselsoort
   waarmee 'n mens moet grootword om dit te kan waardeer. Die meeste mense
   wat dit nie gewoond is nie vind die smaak daarvan baie vreemd. In
   hierdie geval kan daar paralelle getrek word met Marmite, gewild in
   Brittanje en Suid-Afrika, Cenovis, gewild in Switserland, en Vegemite,
   gewild in Australië.

   Vir mense met 'n allergie vir grondboontjies, kan grondboontjiebotter
   noodlottige anafalaktiese skok veroorsaak.

   Die grondboontjieplant is vatbaar vir die grondswam wat aflatoksien
   produseer, en kontaminasie van grondboontjiebotter is moontlik.
   Kategorie: Kookkuns

