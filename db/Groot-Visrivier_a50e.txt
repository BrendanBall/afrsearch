Groot-Visrivier


   Groot-Visrivier
   Die Groot-Visrivier soos gesien in die Dubbeldrift natuurreservaat

     Die Groot-Visrivier soos gesien in die Dubbeldrift natuurreservaat

   Oorsprong Groot-Brak se oorsprong: Suid van die Oranje en Noordoos van
   Middelburg.
   Gebied waardeur dit vloei Suid-Afrika (Oos-Kaap)
   Lengte 692 km
   Oorsprong hoogte 2 100 (Groot-Brak se oorsprong)
   Monding-hoogte 0
   Stroomgebiedoppervlak 30 800 km²

   Die Groot-Visrivier (groot genoem om dit van die Visrivier in Namibië
   te onderskei) is 'n rivier wat deur die Oos-Kaapprovinsie van
   Suid-Afrika vloei. Die Portugese seevaarders het die rivier Rio de
   Infante gedoop en dit het as die Oub (Vis) bekend gestaan onder die
   plaaslike Khoikhoi.

   Gedurende die 19de eeu het die rivier die grens van die Kaapkolonie
   gevorm en was die onderwerp van hewige gevegte tydens die Grensoorloë
   van 1779 tot 1878 tussen die inheemse Xhosanasie aan die een kant en
   die Hollandse boere en die 1820 Setlaars uit Engeland aan die
   anderkant. In 1835 is die Fingostam toegelaat om hulle op die rivier se
   oewer te vestig. Onder die Apartheidstelsel het die laer gedeeltes van
   die rivier die westelike grens van die tuisland van Ciskei gevorm.

   Die rivier vloei in die algemeen die hele jaar lank op natuurlike wyse
   al is die oorsprong van die rivier in 'n droë gebied en die vloei kan
   redelik traag wees sonder die eb en vloei van die seegety. Water van
   die Oranjerivierstelsel kan egter nou gebruik word om die rivier se
   loop tydens droë tye aan te vul. In die 1970's het 'n groot projek
   water van die Oranjerivier, deur die Visrivier, vir landbou- en
   nywerheidsgebruik na die Oos-Kaap gebring. Die tonnel wat hiervoor
   gebou is was 'n reuse ingenieursonderneming. Die inlaat tot die tonnel
   is by Oviston ('n akroniem vir Oranje-Vis-Tonnel). Oviston is aan die
   oewer van die Gariepdam. Die rivier word gevoed deur die Groot-Brak-,
   die Tarka-, die Baviaans- en die Katriviere.

   Cradock is 'n beduidende dorp waardeur die Visrivier loop. Die gebied
   tussen Port Elizabeth en die Visrivier staan bekend as die Sonskynkus.

   Ondanks die rivier se naam vind visvang slegs in die dele naby die see
   plaas en is dit hoofsaaklik vir ontspanningsdoeleiendes. Die rivier is
   'n getyrivier vir ongeveer 20km. 'n Gewilde kanobyeenkoms, die
   Visrivier Kanomaraton, vind jaarliks tussen Cradock en die riviermond
   plaas.
   Kategorie: Riviere van Suid-Afrika

