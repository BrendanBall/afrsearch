Groot Constantia


   Groot Constantia
   Groot Constantia
   Groot Constantiawingerd
   Groot Constantiawingerd

   Groot Constantia is 'n wynlandgoed in die Constantiavallei in Kaapstad,
   Suid-Afrika. Dit is een van die bes bewaarde voorbeelde van die
   Kaaps-Hollandse boustyl en is 'n hoogsaangeskrewe wynmakery.^[1]

   Die landgoed dateer uit 1685 toe Simon van der Stel, kommandeur van die
   Kaap grond teogeken is vir 'n plaas wat hy Constantia gedoop het. Nadat
   hy in 1712 oorlede is, is die plaas verdeel en is 'n kleiner plaas om
   die plaashuis en buitegeboue geskep is. Die nuwe landgoed is in 1716
   deur Kaptein Oloff Bergh gekoop wat dit aan sy vrou Anna de Koningh
   nagelaat het. Na haar afsterwe het die eienaarskap oorgegaan na Carl
   George Wieser, Wieser se stiefseun Jacobus van der Spuij, en Jan
   Serrurier, die eienaar van die naburige plaas Alphen. Serrurier is
   egter gedwing om die plaas na slegs twaalf maande in 1778 aan Hendrik
   Cloete te verkoop, oënskynlik na haelskade en 'n misoes.^[1]

   Die landgoed het vir vyf geslagte die eiendom van die Cloetes gebly
   totdat dit in 1885 vir £5 275 by 'n openbare veiling aan die Kaapse
   regering verkoop is. Die Cloetes was verantwoordelik vir die
   verfraaiing van die landgoed en het die gehalte van die wyn verbeter en
   het veral die Constantia dessertwyn internasionale bekendheid verwerf.
   Die wyn het gesog geword by koningshuise van Europa en is dit genuttig
   deur bekende figure soos Jane Austen, Charles Baudelaire, Napoleon en
   Koning Louis Philippe van Frankryk^[2]. Die doel van die aanskaffing
   van die landgoed deur die Kaapse regering was dat die landgoed sou dien
   as 'n model vir wynbou moes dien.^[1]

[wysig] Verwysings

    1. ^ ^1,0 ^1,1 ^1,2 WINE.CO.ZA, Groot Constantia - History, Besoek op
       1 Mei 2007
    2. ^ 57 Main Street Groot Constantia, Besoek op 1 Mei 2007

   Kategorieë: Kaapstad • Wynplase in Suid-Afrika

