Groot Rooi Vlek


   Die Groot Rooi Vlek, soos gesien deur Voyager 1 in 1979.
   Die Groot Rooi Vlek, soos gesien deur Voyager 1 in 1979.
   'n Animasie van die Groot Rooi Vlek.
   'n Animasie van die Groot Rooi Vlek.

   Die Groot Rooi Vlek is 'n aanhoudende antisikloniese storm op die
   planeet Jupiter, 22° Suid van die ewenaar, wat ten minste al vir 176
   jare duur en moontlik al vir 340 jare (of selfs meer) duur. Die storm
   is groot genoeg om deur 'n teleskoop vanaf die aarde gesien te kan
   word. Dit was moontlik vir die eerste keer waargeneem deur Giovanni
   Domenico Cassini; hy het die storm in ongeveer 1665 reeds beskryf.

   Die dramatiese aansig van Jupiter se Groot Rooi Vlek, soos gesien in
   die beeld hiernaas, was verkry deur Voyager 1 op 25 Februarie,
   1979,^[1] toe die ruimtetuig 9,2 miljoen km vanaf Jupiter was. Details
   van wolk so klein as 160km in deursnit kan op die beeld gesien word.
   Die kleurvolle, golf-agtige patroon aan die linkerkant (Wes) van die
   Rooi Vlek is 'n area van merkwaardige komplekse en veranderlike
   golfbeweging. Om 'n idee van Jupiter se skaal te gee: die wit ovaal
   storm reg aan die onderkant van die Rooi Vlek het ongeveer dieselfde
   deursnit as die aarde. Die fotos van die vlek deur Voyager 1 was
   verreweg beter as enige ander wat vroeër beskikbaar was en belangrike
   inligting beskikbaar gestel vir ondersoek oor die planeet en die storm.

   Die ovaal storm draai antikloksgewys, met 'n periode van ongeveer ses
   aardse dae^[2] of 15 Jupiterse dae. (Een dag op Jupiter is ongeveer 10
   ure lank.) Die Groot Rooi Vlek se dimensies is 24–40,000 km Wes na Oos
   en12–14,000 km Suid na Noord. Dit is groot genoeg om twee of drie
   planete van die aarde se grootte te bevat. Die bopunte van die wolke
   van die storm is ongeveer 8 km bo die bopunte van die omliggende wolke.

   Sulke storms is nie ongewoon in die woelige atmosfere van gasreuse nie.
   Jupiter het ook wit ovale en bruin ovale, wat klein, onbenaamde storms
   is. Wit ovale bestaan gewoonlik uit relatief koel wolke binne-in die
   boonste lae van die atmosfeer. Die bruin ovale is warmer en word
   aangetref binne-in die "normale wolklaag"; hierdie storms kan ure of
   selfs eeue duur.

   Voor die Voyager-sendings was sterrekundiges baie onseker oor die Rooi
   Vlek se karakter. Baie sterrekundiges het oorspronklik geglo dat dit 'n
   vaste of vloeibare verskynsel op Jupiter se oppervlak was.

[wysig] Verwysings

    1. ^ Smith et al., "The Jupiter system through the eyes of Voyager 1,"
       Science, vol. 204 (Junie 1979), 951-972
    2. ^ Smith et al., bl. 954

   Kategorie: Sterrekunde

