Groot Stormsrivierbrug


   Die Groot Stormsrivierbrug (voorheen die Paul Sauer-brug genoem) is 'n
   brug in Suid-Afrika. Hierdie brug oor die Stormsrivier is in 1958
   voltooi om 'n belangrike skakel in die N2 ('n nasionale pad) tussen
   George en Port Elizabeth te vorm. Dit is 'n geribde boogbrug van beton
   en lê na-aan die kus, met die gevolg dat dit in 'n klam en verwerende
   seeklimaat staande moet bly.

   Die ontwerper van die brug was Riccardo Morandi (1902 – 1989). Hy was
   'n Italiaanse siviele ingenieur, wat nie net bekend was vir sy brûe in
   Italië self nie, maar ook in byvoorbeeld Kanada en Kolombië. Ook sy
   Stormsrivierbrug is al as 'n meesterwerk op die gebied van
   brug-argitektuur en siviele ingenieurswese beskryf.^[verwysing benodig]

   Met verloop van tyd het verhoogde motorverkeer dit nogtans noodsaaklik
   gemaak dat die brug verbreed en versterk moes word. Die ekstra
   konstruksiewerk is deur die konstruksiemaatskappy HHO Africa gedoen.
   Die maatskappy is met 'n paar toekennings vir hierdie projek
   bekroon.^[verwysing benodig]

   Hierdie brug aan die oostelike kant van die Tuinroete is 190 m lank en
   oorspan die Stormsrivier op 'n hoogte van 130 m. Dit het 'n bekende
   plek in die land geword vir avontuurlustiges om hul rekspronge (Engels:
   bungee jumping) uit te voer.

   Daar is ook ander betonboogbrûe in Suid-Afrika, soos die
   Bloukransrivierbrug met 'n span van 272 m, die Van Stadensrivierbrug
   naby Port Elizabeth met 'n span van 198 m, die Grootrivierbrug van
   189 m en die Bobbejaansrivierbrug van 165 m. Naby Mosselbaai is 'n
   balkbrug, die Gouritsrivierbrug, wat 182 m lank is.

   Daar is ook 'n hangbrug vir voetgangers aan die mond van die
   Stormsrivier wat die Stormsrivierbrug genoem word, maar dié is nie in
   dieselfde klas as die Groot Stormsrivierbrug en kie. wat veel groter
   motorverkeer dra nie.
   Kategorieë: Artikels met stellings wat verwysings ontbreek • Brûe

