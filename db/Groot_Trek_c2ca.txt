Groot Trek


   Die Groot Trek was 'n proses waartydens duisende nie-Britse Europese
   setlaars wat in die Kaapkolonie gewoon het, opwaarts na die noordelike
   dele van Suid-Afrika getrek het as gevolg van swak toestande en
   onderdrukking deur die Britse regering.

[wysig] Voorspel tot die Groot Trek

   In 1652 is 'n Nederlandse nedersetting aan die Kaap gestig as 'n
   halfwegstasie vir bote tussen Europa en die Ooste. Namate die bevolking
   van Koloniste daar uitgebrei het, was daar 'n toenemende ontevredenheid
   met die landsbestuur. Op soek na weiveld vir hul vee, het die Koloniste
   ooswaarts oor die grens van die Kaapkolonie uitgewyk. Die Kaapse
   regering het telkens die grens verskuif om hierdie mense weer in te
   sluit. Op hierdie wyse is die kolonisering uitgebrei totdat die Groot
   Visrivier, byna 1 200 km vanaf Kaapstad, teen die einde van die 18de
   eeu bereik is. Daar het die Koloniste die Oosgrensboere die Xhosa-mense
   teëgekom. Mettertyd het groot wrywing tussen die Oosgrensboere en die
   Xhosa ontstaan.

   Aan die begin van die 19de eeu is die Kaap deur Brittanje verower. Vir
   die pioniers op die Oosgrens het dit geen verbetering van
   lewensomstandighede meegebring nie. Toestande het eerder verswak omdat
   die regering aan die Kaap geen begrip van die Oosgrensboere se probleme
   gehad het nie.

   Omstandighede aan die Oosgrens het vir die pioniers onuithoudbaar
   geword. Op stoflike gebied het hulle met 'n gebrek aan grond, kapitaal
   en arbeid en 'n algehele onsekerheid van bestaan te kampe gehad. Hulle
   het 'n groot onafhanklikheidsgevoel ontwikkel en 'n gebrek aan
   selfregering het hulle gegrief. Die Oosgrensboere was veral
   afstammelinge van Nederlanders (hoofsaaklik vanuit Holland), Duitsers
   en Franse, en was saamgebind deur 'n gemeenskaplike taal wat later
   Afrikaans sou word. 'n Behoefte het by die pioniers ontstaan om 'n ver
   land buite bereik van die Kaapse regering te vind en daar in vrede en
   vryheid te woon.

   Ná baie deeglike oorweging en beplanning het die pioniers besluit om
   hul huise en plase te verlaat en met waens na die binneland te trek.
   Vanaf 1835 het afsonderlike groepe begin om die binneland in te trek.
   Terugskouend oor hierdie gebeure is dié emigrante deur hul nageslagte
   "Voortrekkers" genoem.

   In die Voortrekkermonument word die leefwyse en lotgevalle van die
   Voortrekkers op die historiese fries uitgebeeld.
   Kategorie: Geskiedenis van Suid-Afrika

