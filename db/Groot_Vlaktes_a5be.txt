Groot Vlaktes


   Die Groot Vlaktes strek oor groot dele van die sentrale Verenigde State
   en kleiner dele van Kanada en Meksiko. Die rooi lyn dui die meridiaan
   100° wes van Greenwich aan
   Die Groot Vlaktes strek oor groot dele van die sentrale Verenigde State
   en kleiner dele van Kanada en Meksiko. Die rooi lyn dui die meridiaan
   100° wes van Greenwich aan

   Die Groot Vlaktes (Engels: Great Plains) is 'n uitgestrekte gebied van
   grasvlaktes (Engels: prairie) en steppe, wat oos van die Rotsgebergte
   in die Verenigde State en Kanada lê en 'n oppervlak van sowat 1,3
   miljoen vierkante kilometer beslaan. Die Vlaktes strek oor 'n wydte van
   sowat 500 kilometer.

   Die gebied bestaan uit dele van die VSA-deelstate Colorado, Kansas,
   Montana, Nebraska, Nieu-Meksiko, Noord-Dakota, Oklahoma, Suid-Dakota,
   Texas en Wyoming en die Kanadese provinsies Alberta, Manitoba en
   Saskatchewan. In Kanada is die term prairie meer gebruiklik, en die
   gebied staan dus bekend as die Kanadese Prairie.

   Terwyl die Rotsgebergte 'n presiese westelike grens vorm, is daar
   verskillende definies vir die Vlaktes se oosgrens. Die regering van
   president Franklin D. Roosevelt het die 100^ste lengtegraad as hulle
   oosgrens vasgelê. Ander deskundiges het alle randgebiede, wat teen 'n
   hoogte van 600 meter bo seevlak lê, met 'n lyn verbind en dit as
   oostelike grens gedefinieer. Daar is ook 'n weerkundige lyn, wat plekke
   met maksimaal 500 millimeter se jaarlikse reënval met mekaar verbind.

   Inhoud

        * 1 Benaming
        * 2 Onderverdeling
        * 3 Demografie
        * 4 Ekonomie
        * 5 Geskiedenis
             + 5.1 Vroeë geskiedenis
             + 5.2 Voor 1900
             + 5.3 Ná 1900
        * 6 Eksterne skakels

[wysig] Benaming

   Die benaming Groot Vlaktes het in die 1870's ingeburger geraak. Vroeër
   is na die gebied ook as die Groot Amerikaanse Woestyn (Engels: Great
   American Desert), Groot Prairiewildernis (Great Prairie Wilderness),
   Groot Westelike Prairie (Great Western Prairies) en Buffelvlaktes
   (Buffalo Plains) verwys. Die laasgenoemde term verwys na die bisons of
   Amerikaanse buffels, wat vroeër nog volop was in die Groot Vlaktes en
   die bestaansbasis van die Indianestamme in die gebied gevorm het.

[wysig] Onderverdeling

   'n Uitsig oor die Groot Vlaktes wes van Kearney (Nebraska)
   'n Uitsig oor die Groot Vlaktes wes van Kearney (Nebraska)
   Die Groot Vlaktes (Nebraska)
   Die Groot Vlaktes (Nebraska)

   Die Groot Vlaktes maak deel uit van die Groot Binnelandse Vlaktes van
   Noord-Amerika, wat ook die gebied van die Groot Mere en die breë
   Mississippivallei insluit en in die ooste deur die Appalaggiese Plato
   begrens word. Die Groot Vlaktes is die mees westelike gedeelte van
   hierdie geografiese streek en word deur die Geologiese Opmetingsdiens
   van die Verenigde State (United States Geological Survey) in tien
   fisiografiese streke onderverdeel:
     * die gedeelte van die Missouri-Plato, wat tydens die ystydperk met
       ys bedek was en die ooste van Sentraal-Suid-Dakota, die noorde en
       ooste van Noord-Dakota en Noordoos-Montana insluit,
     * die gedeelte van die Missouri-Plato, wat vroeër nie met ys bedek
       was nie en die weste van Suid-Dakota, die noordooste van Wyoming,
       die suidweste van Suid-Dakota en Suidoos-Montana insluit,
     * die Black Hills of Swart Berge van die westelike Suid-Dakota,
     * die Hoë Vlaktes (High Plains) van die oostelike Nieu-Meksiko,
       Noordwes-Texas, die weste van Oklahoma, die ooste van Colorado,
       Wes-Kansas, die grootste deel van Nebraska (insluitende die
       Sandberge of Sand Hills) en die suidooste van Wyoming,
     * die Grensgebied van die Vlaktes of Plains Border met
       Sentraal-Kansas en Noord-Oklahoma (insluitende die bergreekse van
       die Flint, Red en Smoky Hills),
     * Colorado Piedmont (die oostelike Colorado),
     * die Raton-Seksie van die noordoostelike Nieu-Meksiko,
     * die Pecosvallei van Oos-Nieu-Meksiko,
     * die Edwards-Plato van Suid-Sentraal-Texas, en
     * die Sentraal-Texas-Seksie.

   Die term Hoë Vlaktes of High Plains word ook algemeen gebruik om na die
   hoër geleë gebiede van die Groot Vlaktes te verwys, wat hoofsaaklik wes
   van die 100°-meridiaan lê. Die 100^ste meridiaan kom ook meer of min
   ooreen met die lyn, wat die Groot Vlaktes in 'n gebied met meer as 500
   millimeter jaarlikse reënval en een met minder as 500 millimeter
   verdeel. In hierdie verband is die Hoë Vlaktes 'n halfdroë steppeland,
   wat deur weivelde en ekstensiewe boerderygebiede gekenmerk word.
   Peridieke droogtes kom gereeld voor in die gebied, en as gevolg van
   sterk winde tree ook verwoestende stofstorms op.

[wysig] Demografie

   Alhoewel die Groot Vlaktes oor die algemeen 'n yl bevolkte gebied is en
   die grootste deel van die grasland vir boerderydoeleindes gebruik word,
   is sowat die helfte van die bevolking in klein en mediumgroot stedelike
   gebiede gekonsentreer. Die grootste metropolitaanse gebiede is Edmonton
   in die Kanadese provinsie Alberta en Denver in die Amerikaanse
   deelstaat Colorado.

[wysig] Ekonomie

   Mits daar voldoende watervoorrade is, lewer die goeie, vrugbare grond
   van die Groot Vlaktes beste oesresultate op. Koring is tans die
   belangrikste landbouproduk en word as lentekoring in die sogenaamde
   Lentekoringgordel noord van Nebraska en as winterkoring in die
   sogenaamde Winterkoringgordel van onder meer Oklahoma en Kansas verbou.
   Daarnaas speel sorghum, vlas en katoen 'n belangrike rol. Veetelers in
   die gebied konsentreer op vleisbeeste en wolskape.

   Die Groot Vlaktes beskik oor groot voorrade natuurlike hulpbronne soos
   ru-olie, aardgas, steenkool en goud.

[wysig] Geskiedenis

[wysig] Vroeë geskiedenis

   Argeologiese vondse dui daarop dat die eerste menslike nedersettings
   teen die einde van die laaste Ystydperk omtrent 10 000 v.C. ontstaan
   het. 'n Langdurige droogte in die tydperk tussen 5000 en 2000 v.C. het
   die Groot Vlaktes onbewoonbaar gemaak, en eers omtrent 1000 n.C. het
   Indiane van die Oostelike Woudlandbeskawing weer in die hartland van
   die Vlaktes begin boer. Latere klimaatsveranderings het weer tot
   demografiese verskuiwings gelei.

[wysig] Voor 1900

   Ogallala (Nebraska): Winkels op Frontstraat
   Ogallala (Nebraska): Winkels op Frontstraat

   Die Groot Vlaktes was in historiese opsig oorspronklik die ryk van
   belangrike Eerste Nasies (Indiane) soos die Blackfeet, Crow, Sioux,
   Cheyenner, Arapaho en Comanche, wat hier jag op bisons gemaak het. In
   die oostelike gedeelte van die Groot Vlaktes het halfnomadiese stamme
   soos die Arikara, Mandan, Pawnee en Wichita ook dorpe opgerig, wat
   tydelik bewoon is.

   Die Spanjaard Francisco Vasquez de Coronado was in 1540 die eerste
   Europeër, wat die gebied van die Groot Vlaktes verken het. Teen die
   einde van die 17de eeu het Franse voyageurs gepoog om
   handelsbetrekkinge met die plaaslike Indiaanse stamme aan te knoop.
   Maar eerrs nadat Frankryk die gebied in 1803 aan die Verenigde State
   verkoop het, het die Groot Vlaktes vanweë hulle moontlike ekonomiese
   potensiaal groot belangstelling uitgelok. In die volgende twee dekades
   het drie ekspedisies die gebied in opdrag van die federale regering
   verken, maar weens die langdurige droogte, wat destyds in die Vlaktes
   geheers het, is die streek as die Groot Amerikaanse Woestyn beskryf.
   Daar is veral trekpaaie vir setlaars aangelê, wat sedert die 1830's op
   pad na die Pasifiese weskusgebiede van Kalifornië en Oregon was. Vanaf
   die 1870's het die Amerikaanse leër bgin om die Eerste Nasies in die
   gebied, wat stamme soos die Apaches, Arapahos en Cheyennes ingesluit
   het, na reservate te verskuif.

   Nadat die bisons deur Amerikaanse setlaars en soldate gejag en in die
   1870's byna uitgeroei was, terwyl die Eerste Nasies na reservate
   geboender was, het die Vlaktes oopgestaan vir vrye veeboerdery. In die
   lente en najaar is die beeste saamgedryf, nuwe kalwers gebrandmerk en
   beeste, wat bestem was vir verkoop, uitgesonder. Veeboerdery het sy
   aanvang in Texas geneem en geleidelik na die noorde uitgebrei. Vee uit
   Texas is na die spoorwegstasies van stede soos Dodge City (Kansas) en
   Ogallala (Nebraska) gedryf en van hier na slagpale in die ooste
   vervoer.

   Die groot veeplase van dié tydperk is deur baie buitelandse, veral
   Britse, beleggers gefinansieer. Oorbeweiding en die baie strawwe winter
   van 1886 het uiteindelik tot 'n ramp gelei, waarin baie beeste
   verhonger of weens ysige koue gevries het. Boere het nou eers begin om
   veevoer te produseer waarop hulle hul vee kon laat oorwinter.

   Die Homestead Act ("Opstalwet") van die jaar 1862 het bepaal dat 'n
   setlaar op tot by 160 akkers (65 hektaar) land aanspraak kon maak, mits
   hy bereid was om vir 'n aantal jare op die grond te boer. Die Dominion
   Land Act in Kanada het in 1871 'n soortgelyke funksie vervul.

   Honderdduisende het aanspraak gemaak op hierdie erwe en dikwels net 'n
   eenvoudige plaashuis met turf as hulle hoofsaaklike boumateriaal
   opgerig. Maar baie mense het nie oor die nodige kennis en vaardighede
   beskik om op die dikwels marginale landbougrond te boer nie. Duitse
   setlaars uit Rusland, wat in hulle nedersettings in die gebied van die
   huidige Oekraïne reeds aan hierdie soort klimaat en landbougrond gewend
   was, het die beste gevaar.

[wysig] Ná 1900

   'n Verlate petrolstasie wes van North Platte (Nebraska)
   'n Verlate petrolstasie wes van North Platte (Nebraska)
   'n Stofstorm nader Stratford, Texas (1935)
   'n Stofstorm nader Stratford, Texas (1935)

   Die gebied van die Oklahoma Panhandle met die suidoostelike Colorado,
   Suidwes-Kansas, die Texas Panhandle en die uiterste noordooste van
   Nieu-Meksiko het in die laat 1920's en vroeë 1930's as die Dust Bowl
   (letterlik "stofskottel") bekend gestaan. Oorspronklik is hierdie
   gebied deur veeteelt gekenmerk, maar as gevolg van die ekonomiese
   opswaai gedurende en ná die Eerste Wêreldoorlog is die marginale
   landbougrond van hierdie streek as akkerland gebruik.

   Ná 'n aantal jare met goeie reën en hoë oesopbrengste het die groot
   droogtes in 1934, 1936 en 1937 die land onder stof begrawe. Die impak
   van die droogtes met hulle katastrofale stofstorms en die Groot
   Depressie het baie boere dwarsoor die Groot Vlaktes gedwing om hulle
   boerderye te staak.

   Danksy grootskaalse besproeiing het baie gebiede in die Groot Vlaktes
   sedert die 1950's tot produktiewe graanstreke ontwikkel. Die suidelike
   gedeelte van die Groot Vlaktes lê oor die Ogalalla-akwifer, 'n
   uitgestrekte ondergrondse laag van waterdraende strata, wat gedurende
   die laaste Ystydperk gevorm is. Die oorbenutting van hierdie
   waterbronne in die droër gebiede van die Vlaktes skep egter probleme.

   Sedert die 1920's het die landelike gebiede van die Groot Vlaktes sowat
   'n derde van hul bevolking verloor. Die bevolkingsdigtheid het in groot
   dele van die gebied tot minder as ses inwoners per vierkante myl
   gedaal. Net in die deelstaat Kansas is daar volgens die plaaslike
   geskiedkundige Daniel Fitzgerald meer as 6 000 spookdorpe. Die
   konsolidering van boerderygebiede en die gebrek aan nuwe
   werkgeleenthede het die demografiese krisis verskerp. Die groot
   bevolkingsverlies het ook tot die sluiting van 'n aantal hoërskole
   gelei. Sommige deskundiges het al beweer dat die teenwoordige gebruik
   van die Vlaktes se droër gedeeltes moontlik nie volhoubaar sal wees nie
   en voorgestel dat hierdie gebiede as natuurlike weivelde van bisons
   herstel moet word.

[wysig] Eksterne skakels

     * Die geologiese geskiedenis van die Groot Vlaktes

                           Gebiede van die wêreld
          Afrika: Midde-Afrika | Oos-Afrika | Groot Mere | Guinee |
    Horing van Afrika | Noord-Afrika | Magreb | Noordwes-Afrika | Sahel |
      Suider-Afrika | Afrika, Suid van die Sahara | Soedan | Wes-Afrika
       Amerikas: Andes-state | Karibiese Eilande | Sentraal-Amerika |
   Groot Mere | Groot  Vlaktes | Guianas | Latyns-Amerika | Noord-Amerika
     | Noordelike-Amerika | Patagonië | Suid-Amerika | Suidelike  Keël
  Eurasië: Anatolië | Arabië | Asië | Balkan | Baltiese gebied | Benelux
      | Britse-Eilande | Kaukasië | Sentraal-Asië | Sentraal-Europa |
        Oos-Asië | Oos-Europa | Oos-Indies | Europa | Verre-Ooste |
    Indiese-subkontinent | Levant | Mediterreense gebied | Midde-Ooste |
  Nabye-Ooste | Noord-Asië | Noord-Europa | Na-Sowjet state | Skandinawië
         | Suidoos-Asië | Suid-Europa | Suidwes-Asië | Wes-Europa
   Oseanië: Australasië | Melanesië | Mikronesië | Polinesië | Stille
                                 Oseaan-Rand
                 Poolgebied: Noord-Pool gebied | Antarktika

   Kategorieë: Geografie van Kanada • Geografie van die Verenigde State

