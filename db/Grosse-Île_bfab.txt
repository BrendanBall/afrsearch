Grosse-Île


   Grosse-Île of Île de Quarantaine ("Kwarantyn-eiland") is 'n eiland in
   die Sint-Laurensrivier sowat 46 kilometer van Quebecstad (Kanada) af.
   Die eiland met 'n lengte van 2,9 kilometer en 'n wydte van een
   kilometer is in 1832 in 'n kwarantynkamp omskep om die uitbreiding van
   'n cholera-epidemie te bekamp, wat volgens die owerhede deur immigrante
   na Kanada oorgedra is. Meer as 50 000 immigrante-kandidate uit Ierland
   en Groot-Brittanje het hier 'n mediese ondersoek ondergaan voordat
   hulle uiteindelik aanvaar is. Ondanks die owerherde se maatreëls het
   die epidemie egter uitgebrei en in die jare 1833 en 1834 3 800
   slagoffers in Quebec en 1 900 in Montréal geëis.

   Ierse immigrante is ook in 1847, tydens die groot Ierse
   aartappelhongersnood, in Quebec verwelkom, ten spyte van 'n
   tifus-epidemie in Ierland. Immigrante het onder onmenslike
   omstandighede aan boord van 441 skepe in Kanada aangekom, ná 'n seereis
   van tussen ses en nege weke. Die mense was reeds deur die hongersnood
   verswak, toe hulle as gevolg van die onhigiëniese toestande en swak
   sanitasie die siekte opgedoen het. Meer as 5 000 het op see gesterf, en
   hulle lyke is oorboord gegooi. 2 200 oorledenes is op die skepe gevind
   nadat hulle in Québec aangekom het. In daardie jaar is altesaam meer as
   90 000 immigrante op Grosse-Île ondersoek, terwyl 5 400 mense hier
   oorlede is.

   'n Aantal immigranteskepe is na Pointe Saint-Charles in Montreal
   gestuur, waar 'n verdere 6 000 Iere aan tifus beswyk het. In Quebec en
   Montreal het veral geneeskundiges, ander mediese personeel, seemanne,
   priesters en nonne die siekte opgedoen en gesterf.

   Die kamp is ná sowat eenhonderd jaar in 1937 gesluit. Geheime
   bakteriologiese ondersoeke het in 1947 begin, en die eiland was vir 'n
   lang tydperk nie toeganklik vir die publiek nie. In 1984 is Grosse-Île
   tot nasionale monument verklaar en staan nou oop vir besoekers. Die ou
   lasaret van 1847 en 'n monument ter ere van die lasaret-artse, wat in
   1853 opgerig is, getuig vandag nog van die tragiese gebeurtenisse op
   die eiland.

[wysig] Verwysings

     * L'Encyclopédie canadienne: La Grosse Île

   Kategorie: Quebec

