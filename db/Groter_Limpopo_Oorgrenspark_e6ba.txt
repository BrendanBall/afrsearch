Groter Limpopo Oorgrenspark


   Die Groter Limpopo Oorgrenspark is 'n vredespark wat tans in die proses
   is om gevorm te word. Dit sal uiteindelik sowat 35 000 km² beslaan,
   alhoewel daar reeds planne is om die park in die toekoms te vergoot tot
   sowat 99 800 km². Dit sal drie nasionale parke in drie verskillende
   lande met mekaar verbind. Hierdie parke is die Limpopo Nasionale Park
   (voorheen bekend as Coutada 16) in Mosambiek, die Nasionale
   Krugerwildtuin in Suid-Afrika, en Gonarezhou Nasionale Park,
   Manjinjipanreservaat, en Malipati Safarigebied in Zimbabwe. Die gebied
   tussen Kruger en Gonarezhou, die Sengwe gemeenskapsgebied in Zimbabwe,
   en die Makulekestreek in Suid-Afrika sal ook deel uitmaak van die park.

   'n Verklaring van voorneme vir die totstandkoming van die park is
   geteken op 10 November 2000. Die park het toe bekend gestaan as die
   Gaza-Kruger-Gonarezhou Oorgrenspark. In Oktober 2001 is die naam
   verander na die Groter Limpopo Oorgrenspark.

   Van die heinings tussen die parke is reeds verwyder om die diere in
   staat te stel om hul ou migrasieroetes te hervat wat voorheen deur
   landsgrense verhoed is.

   In Oktober 2001 is die eerste 40 van 'n beplande 1000 olifante vanuit
   die Krugerwildtuin na die Limpopo Nasionale Park oorgeplaas. Dit het
   drie teeltroppe ingesluit. Dit sal sowat 2 en 'n half jaar neem om die
   oorplasing te voltooi.

   In Maart 2004 is 'n nuwe grenspos, Giriyondo, tussen Suid-Afrika en
   Mosambiek geopen.
   Kategorieë: Bewaargebiede van Mosambiek • Bewaargebiede van Suid-Afrika
   • Bewaargebiede van Swaziland • Nasionale parke

