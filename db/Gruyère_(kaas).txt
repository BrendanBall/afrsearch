Gruyère (kaas)


                                 Gruyère (kaas)

                       Gruyère-kaas
                       Gruyère-kaas

           Herkoms Hoofsaaklik kantons Fribourg, (Vaud, Neuchâtel en Jura
                                                             (Switserland)
        Vetgehalte                                             49 tot 53 %
              Vorm                           Silindries, deursnee 55-65 cm
            Hoogte                                           9,5 tot 12 cm
             Gewig                                            25 tot 40 kg
              Tipe                                              Harde kaas
         Oorsprong                  Koeimelk (volmelk), Alpemelk, bio-melk

   Gruyère (Duits: Greyerzer) is 'n Switserse harde kaas wat volgens die
   bepalings van die Appellation d'origine contrôlée (AOC, kaas van
   oorsprong) van 26 Julie 2001 net in die Switserse kantons Fribourg,
   Vaud, Neuchâtel en Jura, die distrikte Courtelary, Moutier en La
   Neuveville, asook in 'n aantal dorpe langs die grens van die kanton
   Berne vervaardig mag word.

   Inhoud

        * 1 Eienskappe
        * 2 Variante
        * 3 Geskiedenis
        * 4 Gebruik in die kookkuns
        * 5 Eksterne skakel

[wysig] Eienskappe

   Die ronde kaas het 'n deursnee van tussen 55 en 65 cm, is tussen 9,5 en
   12 cm dik en weeg tussen 25 en 40 kilogram. Die vetgehalte is 49 tot 53
   persent. Vir 'n kaas van sowat 35 kg word sowat 400 liter melk benodig.

[wysig] Variante

   Gruyère is in verskillende variante beskikbaar, wat volgens hulle
   stadium van rypwording, melksoort (Gruyère d'alpage, Alpemelk-Gruyère)
   en produksiemetodes (biologiese landboumetodes) onderskei word.
   Stadium van rypwording      Ouderdom
   mild (doux)            tenminste 5 maande
   ryp (mi-salé)          7 tot 8 maande
   ryp (salé)             9 tot 10 maande
   surchoix/réserve       tenminste 10 maande
   ekstra ryp (vieux)     tenminste 15 maande

   'n Besonderse variant is Gruyère-kaas wat na aanvanklik drie maande in
   die kaasmakery 'n verdere nege maande in steengrotte ryp word. Die
   grotte se natuurlike hoë lugvogtigheid van tot by 95 persent en die lae
   temperature van sowat 10° C verseker optimale omstandighede vir die
   rypwordingsproses.

[wysig] Geskiedenis

   Die eerste verwysing na die Gruyère-kaas (gruière) dagteken uit die
   17de eeu, alhoewel die gebied reeds in die antieke tyd bekend staan vir
   sy kaasspesialiteit. Tydens die 18de eeu vestig immigrante uit die
   kanton Fribourg hulle in Vaud, die Valais, Franche-Comté, Jura en
   Savoie en bring hulle kennis van kaasmakery saam na hulle nuwe tuiste.

   In die jaar 1762 voeg die Académie française die woord gruyère as nuwe
   vakterm vir 'n kaas uit daardie gebied by hulle woordeboek.

[wysig] Gebruik in die kookkuns

   Gruyère-kaas word baie dun gesny en teen kamertemperatuur geniet, sodat
   dit sy volle smaak kan ontwikkel. Gerasperde Gruyère pas goed by
   pastageregte, slaai en groente wat in die oond gebak word. Dit is ook
   'n belangrike bestanddeel van Franse uiesop, Quiche Lorraine en baie
   fondue-resepte.

[wysig] Eksterne skakel

   Die webwerf van die Gruyère-kaas
   Kategorie: Kaas

