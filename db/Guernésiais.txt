Guernésiais


   Titelblad van Les Chànts du Draïn Rimeux (Die lied van die laaste
   digter) (1884) deur ) deur Denys Corbet, so genoem aangesien Corbet
   gedink het dat hy die laaste persoon sou wees om in Guernesiais te
   skryf
   Titelblad van Les Chànts du Draïn Rimeux (Die lied van die laaste
   digter) (1884) deur ) deur Denys Corbet, so genoem aangesien Corbet
   gedink het dat hy die laaste persoon sou wees om in Guernesiais te
   skryf

   Guernésiais, ook bekend as Dgèrnésiais, Guernsey Frans of Français
   Normand de Guernsey, is die variant van die Normandiese taal of parler
   (dialek) wat in Guernsey gepraat word. As een van die Oïltale het dit
   wortels in Latyn, maar dit is ook op verskillende tye sterk beïnvloed
   deur beide Oudnoors en Engels.

   Guernésiais is tot 'n mate onderling verstaanbaar met Jèrriais wat in
   Jersey gepraat word en Normandies van die vasteland gedeelte van
   Normandië in Frankryk. Guernésiais is die naaste aan die Normandiese
   dialek van La Hague in die Cotentinskiereiland. Guernésiais is minder
   deur Frans beïnvloed as Jèrriais, maar is weer tot 'n groter mate deur
   Engels beïnvloed.^[1] Nuwe woorde is ingevoer vir moderne verskynsels
   soos le bike, le lorry en le gas-cooker. Die kontak tussen Engels en
   Guernésiais beïnvloed oënskynlik ook die grammatika van die dialek. Dit
   kan gesien word in die plasing van die byvoeglike naamwoord voor die
   selfstandige naamwoord.^[2]

   Daar is 'n ryk digtradisie in Guernésiais. Guernésiais liedjies is deur
   die see, kleurvolle idiome, tradisionele volksverhale, so wel as die
   natuurskoon van die eiland geïnspireer. Die eiland se bekendste digter
   was Georges Métivier (1790-1881), 'n tydgenoot van Victor Hugo, wat
   plaaslike digters beïnvloed en geïnspireer het om hulle tradisionele
   digkuns te druk en publiseer. Métivier het plekname, voël- en
   dierename, tradisionele gesegdes en oorvertelde fragmente van
   middeleeuse poësie gemeng om sy Rimes Guernesiaises (1831) te skep. Que
   l'lingo seit bouan ou mauvais / J'pâlron coum'nou pâlait autefais (of
   die “lingo” goed of sleg is, gaan ek praat soos ons destyds gepraat
   het), het Métivier geskryf.

   Guernésiais het nog altyd 'n laer status as standaard Frans en terwyl
   eersgenoemde baie keer sommer kortweg patois genoem word, word na
   Standaard Frans as bon français (Letterlik goeie Frans) verwys^[1] .
   Guernsey is vandag grootliks verengels en Guernésiais is tans ernstig
   bedreig en dit loop gevaar om in die volgende paar dekades uit te
   sterf.

   Inhoud

        * 1 Geskiedenis en status
             + 1.1 Normandiese Bloeitydperk en invoer van Standaard Frans en
               Engels
             + 1.2 Romantiese Herlewing en Guernésiais Literatuur
             + 1.3 Tweede Wêreldoorlog en Onderigtaal
             + 1.4 Huidige status
        * 2 Taaleienskappe
             + 2.1 Fonologie
             + 2.2 Werkwoorde
             + 2.3 Voorbeelde
        * 3 Verwysings
        * 4 Eksterne skakels

[wysig] Geskiedenis en status

   Kaart wat Guernsey se ligging ten opsigte van Engeland en Frankryk
   aantoon
   Kaart wat Guernsey se ligging ten opsigte van Engeland en Frankryk
   aantoon

   Guernsey se kultuur en taal is 'n resultaat van die eiland se
   geografiese ligging en geskiedenis^[3]. Die eiland is 130 km van
   Weymouth, die naaste hawe in Engeland en slegs 50 km van Dielette die
   naaste hawe in Frankryk af geleë. Guernsey was ook op verskillende tye
   deel van beide nasies. Die Kanaaleilande is in 933 deur Normandië
   geannekseer en die eilande se verhouding met Engeland het in 1066 begin
   toe Hertog Willem van Normandië Engeland oorwin het. Koning John het
   die vasteland gedeelte van Normandië aan Philip Augustus van Frankryk
   verloor in 1204, maar die Kanaaleilande het lojaal gebly aan die
   Engelse Kroon waarvoor hulle vergoed is met outonomie en
   belastingvoordele. Die eilande was strategies belangrik en het tot teen
   die 19de eeu talle aanvalle uit Frankryk trotseer.^[4]

[wysig] Normandiese Bloeitydperk en invoer van Standaard Frans en Engels

   Hoewel Engels 'n relatief nuwe aankomeling op die eiland is het dit
   Guernésiais en Frans in die afgelope 200 jaar grootliks verplaas en het
   dit van 'n minderheidstaal drie generasies terug uitgebrei tot 'n
   situasie waar die eiland tans so te sê heeltemal verengels is en
   Guernésiais ernstig bedreig is.^[5] Te vore was Guernésiais die lingua
   franca wat deur die meerderheid op die eiland gebruik is terwyl
   standaard Frans as die hoëtaal vir amptelike doeleindes gebruik is.
   Engels het Frans reeds in die vroeë 19de eeu in die hoëtaal posisie
   begin verplaas.^[4]. oorsake van die Engelse invloed sluit in die
   Napoleontiese Oorloë wat groot getaale Engelse soldate na die eiland
   gebring het, die deelname van Guernsey vrywilligers aan die Eerste
   Wêreldoorlog en die ontruiming van 'n groot deel van die bevolking
   tydens die en in besonder die skoolgaande bevolking tydens die Tweede
   Wêreldoorlog.^[6]

   Guernésiais is 'n variëteit van Normandiese Frans verwant die dialekte
   van die ander Kanaaleilande en die vasteland gedeelte van Normandië wat
   vir ten minste 'n duisend jaar op die eiland gepraat is. Toe François I
   die Franse troon in 1515 bestyg het, het hy die Paryse dialek
   gestandaardiseer en aangemoedig en het dit spoedig die prestige-taal
   geword hoewel streekstale steeds geduld is. Na die Franse Revolusie is
   daar geglo dat Standaard Frans die enigste taal was wat waardig is vir
   hoër gebruik en is streekstale aktief onderdruk. Hoewel Guernsey nie
   deel was van Frankryk nie is dit sterk beïnvloed deur Franse houdings.
   Dieselfde enkeltaal ideologie was ook aan die orde van die dag in
   Brittanje waar minderheidstale soos Wallies en Gaelies aktief onderdruk
   is. In beide lande is kinders gestraf as hulle minderheidstale op skool
   gepraat het. ^[4]

   In die middeleeue was Normandies 'n belangrike internasionale taal wat
   in Frankryk, Engeland en Italië gebruik is. Daar is 'n aansienlike
   hoeveelheid lieratuur daarin geprodseer waaronder die bekendste Le
   Chanson de Roland, Le Roman de Rou en Le Roman de Brut is. In Engeland
   was Anglo-Normandies die taal van die elite van die 11de tot die 14de
   eeu en is dit vir gebruik tot die 16de eeu vir regsdoeleindes gebruik.
   ^[4]

[wysig] Romantiese Herlewing en Guernésiais Literatuur

   George Métivier, Guernésiais skrywer met die bynaam Guernsey Burns
   George Métivier, Guernésiais skrywer met die bynaam Guernsey Burns
   T H Mahy - Guernésiais outeur
   T H Mahy - Guernésiais outeur

   Tot die einde van die 19de eeu was die inwoners van Guernsey, soos
   meeste ander mense in die wêreld, ongelettered. Mense wat wel
   gelettered was, het gewoonlik ook standaard Frans gepraat wat die
   indruk dat Guernésiais 'n dialek van ongeletterde kleinboer was verder
   gevestig het. Guernésiais is dan ook nie waardig geag om as skryftaal
   te gebruik nie tot met die Romantieke herlewing waar belangstelling in
   plaaslike streektale en volkverhale aangewakker is nie. Guernésiais was
   dan ook die eerste weergawe van Normandies om geskryf te word. Dit was
   egter nie die begin van 'n groot renaissance van Normandies kultuur
   nie.

   Die twee hoof Guernésiais outeurs van die tydperk was George Métivier
   (1790-1881) – met die bynaam Guernsey Burns, en Denys Corbet. Métivier
   was 'n tydgenoot van Victor Hugo, wat plaaslike digters beïnvloed en
   geïnspireer het om hulle tradisionele digkuns te druk en publiseer.
   Hoewel hulle die gevaar van verengelsing waargeneem het het hulle hulle
   daarop toegespits om die gees van Guernésiais in digkuns te bewaar
   eerder as om geletterdheid in die streekstaal te bevorder. Corbet het
   selfs sy hoof bundel Le Chant du draïn rimeux, ‘die lied van die laaste
   digter’ (1884) genoem aangesien hy gedink het dat hy die laaste persoon
   sou wees om in Guernésiais te skryf. Corbet is die bekendste vir sy
   gedigte, veral die epiese L'Touar de Guernesy, 'n picaresque toer van
   die parogieë (gemeentes) van Guernesy. As redakteur van die Franse
   koerant Le Bailliage, het hy ook prosa rubrieke in Dgèrnésiais onder
   die pennaam Badlagoule ("chatterbox") geskryf. Corbet se voorbeeld is
   egter gevolg deur talle andere soos Tam Lenfestey (1818-1885), T.H.
   Mahy, Nico Guilbert en R. H Tourtel. Métivier het wel die eerste
   woordeboek van die Normandiese taal in die Kanaal-Eilande, die
   Dictionnaire Franco-Normand (1870) geproduseer. Dit het die eerste
   standaard ortografie gevestig wat later aangepas en gemoderniseer is.
   Onder sy poëtiese werk tel Rimes Guernésiaises wat in 1831 gepubliseer
   is. Prins Louis Lucien Bonaparte het ook 'n vertaling deur Métivier van
   die Gelykenis van die saaier in Guernésiais in 1863 gepubliseer as deel
   van sy filologiese navorsing.

   Engelse kerke moes die Franse vertaling van die Bybel gebruik toe
   gevind is dat die bevolking nie veel Engels kon verstaan nie. In die
   17de eeu het protestante vlugtelinge na Guernsey geïmmigreer om
   godsdienstige vervolg in Frankryk te ontwyk. Die Puriteinse ‘teokrasie’
   wat op daardie stadium in beheer van die eiland was het die
   Calvinistiese predikers wat vlot in Frans was verwelkom. Standaard
   Frans sprekers het dus invloedryke posisies bekom wat waarskynlik
   bygedra het tot negatiewe houding teenoor die inheemse spreektaal. 'n
   Stabile diglossie verhouding het ontstaan waarvolgens Standaard Franse
   die hoëtaal geword het en Guernésiais die omgangstaal. Die volgehoue
   gebruik van Frans in die kerk het bygedra tot die behoud van Frans tot
   met die 20ste eeu.^[4].

[wysig] Tweede Wêreldoorlog en Onderigtaal

   Die omgangstaal op Guernsey was egter steeds Guernésiais tot met die
   massa ontruiming van Guernsey kinders na die Britse vasteland tydens
   die Tweede Wêreldoorlog. Hoewel baie van die generasie na die oorlog na
   die eiland teruggekeer het, het die vyf jaar lange verwydering uit 'n
   Guernésiais taalomgewing veroorsaak dat 'n generasie kinders nie ten
   volle Guernésiais magtig was. Die gebeurtenis, gekoppel met
   grootskaalse immigrasie na en van die eiland het daartoe gelei dat daar
   min gesinne wat met twee Guernsey-sprekende ouers wat die taal aan
   hulle kinders kon oordra^[3].

   Guernésiais is nooit in die onderwys as onderrigtaal gebruik of as vak
   aangebied nie. Toe verpligte laerskool onderwys in 1900 ingevoer is, is
   Engels gekies as onderrigmedium. Tot op daardie stadium is Standaard
   Frans vir meeste onderwys gebruik. Tot die 1950's was dit algemeen vir
   kinders om Guernésiais te praat tot hulle skool begin gaan het. Die
   gebruik van Engels as onderrigmedium het 'n geweldig effek op
   taalhoudings en gebruike gehad. Dit het onderliggende indrukke dat
   Guernésiais slegs 'n kleinboer dialek, geskik slegs vir ongeletterdes,
   bevestig. Kinders wat nie kon Engels praat nie het swaar gekry op skool
   wat daartoe gelei het dat ouers begin het om tuis Engels te praat om
   hulle kinders voor te berei en hulle kinders te beskerm. Die dominante
   enkeltaal ideologie wat geheers het en 'n gebrek aan kennis het beteken
   dat additiewe tweetaligheid nie eers oorweeg is nie. Tweetaligheid is
   inderwaarheid as 'n stremming beskou.^[1] Byna geen kinders het meer
   Guernésiais geleer nie en binne twee generasies is Guernésiais in
   meeste gesinne nie meer tuis gebruik nie.^[4]

[wysig] Huidige status

   Dgèrnésiais boaan die lys van verwelkomings boodskappe by Guernsey se
   toerisme kantoor in St. Peter Port
   Dgèrnésiais boaan die lys van verwelkomings boodskappe by Guernsey se
   toerisme kantoor in St. Peter Port

   Die 2001 sensus bevind dat 1 327 (1 262 in Guernsey gebore) of 2% van
   die bevolking die taal vlot praat terwyl 3% die taal ten volle
   verstaan. Meeste hiervan, 70% of 934 sprekers is egter 64 of ouer.
   Onder jong mense is slegs 0.1% of een uit 'n duisend vlot in die taal.
   14% van die bevolking beweer egter wel dat hulle die taal tot 'n mate
   verstaan.

   Van die klein aantal sprekers blyk dit dat ten minste 25% die taal
   minder as een keer per week praat. Hoewel daar 'n gemeenskap van
   afgetrede Guernésiais sprekers is wat die taal vir hulle sosiale lewe
   gebruik, is baie sprekers geïsoleer en het die mense waarmee hulle kon
   praat gesterf. Baie eilandbewoners assosieer die ou taal en kultuur met
   armoede en agterlikheid en baie sien nie meer 'n sterk verband tussen
   die Guernésiais taal en Guernsey identiteit nie. Benwens 'n gebrek aan
   sterk identiteit ly die taal ook aan 'n gebrek aan selfvertroue na eeue
   van lae status.^[4] ^[5]

   Guernésiais het nouliks ontwikkel in die afgelope vyftig jaar. Daar is
   byna geen nuwe terminologie tot die taal toegevoeg nie en daar is geen
   Guernésiais woorde vir konsepte soos yskas of badkamer nie en die
   Engelse woorde ‘refrigerator’ en ‘bathroom’ word net so gebruik. Voor
   die Tweede Wêreldoorlog is woorde vir nuwe konsepte aangepas en het dit
   'n Guernésiais aangeneem, soos byvoorbeeld le moto (kar teenoor
   Frans:la voiture of l’auto en Engels:car of motor, in Frans word le
   moto vir motorfiets gebruik), le baïce (fiets teenoor Frans:la
   bicyclette of le vélo en Engels: bicycle). Onder taalaktiviste word
   daar gedebatteer of taalvernuwing op grond van die aanpassing van
   Engelse of Franse woorde moet gebeur. ^[4]

   Groepe wat hulle vir die behoud en herlewing van Guernésiais beywer,
   soos les Ravigotteurs, voel dat Guernésiais op skool aangebied moet
   word en dat standardisering en modernisering noodsaaklik is. Daar word
   wel soms pogings aangewend om die breuk tussen taal en kulturele
   identiteit teë te werk. Ingrypings sluit in beginnersklasse in
   Guernésiais wat deur die Coumité de la Culture Guernesiaise aangebied
   word, die instandhou 'n versameling Guernésiais boeke by die Priaulx
   Heritage Library insluitend die eerste woordeboek wat in die 19de eeu
   geskryf is – die versamling het egter slegs een boek wat op kinders
   gemik is Jimmain Va à la Banque wat deur Les Ravigotteurs uitgegee
   is.^[4]

   'n Groot probleem vir baie minderheidstale is dat die dominant so
   gevestig is dat geen nut vir die geskrewe weergawe van die
   minderheidstaal gesien word nie. Die mark vir Guernésiais is ook baie
   klein en publikasies is slegs lewensvatbaar met subsidies. In Guernsey
   toon die regering agter geen belangstelling in die red van die taal nie
   en publiseer La Société Guernesiaise slegs 'n paar werke waarvan die
   drukwerk deur die outeurs self of vriende befonds word.^[4]

   Die toekoms vir Guernésiais lyk nie goed nie ten spyte van werk deur
   organisasies soos Les Ravigotteurs en La Société Guernesiaise. Die
   Guernsey se gebrek aan belangstelling en die sterk invloed wat Engels
   as onderwys taal het beteken dat indien die status van die taal en
   standardisasie nie aangespreek word nie die taal waarskynlik in die
   volgende vyftig jaar sal uitsterf.^[4]
     * L'Assembllaïe d'Guernesiais, 'n vereniging vir sprekers van die
       taalwat in 1957 gestig is het 'n tydskrif uitgegee. Les
       Ravigoteurs, 'n ander vereniging, het 'n storieboek en 'n kasset
       vir kinders uitgegee.
     * Die jaarlikse Eisteddfod bied 'n geleentheid vir optredes in die
       taal, en radio en koerante verskaf gereelde media uitsette.
     * Daar word hier en daar in skole in Guernsey onderrig in die taal
       aangebied.
     * Dgèrnésiais word (saam met Jèrriais, Iers, Skots-Gaelies, Wallies,
       Manx en Skots (in Skotland en [[Noord-Ierland)) as 'n streektaal
       deur die Britse en Ierse regerings binne die raamwerk van die
       Brits-Ierse Raad erken.
     * Dgèrnésiais ontvang steeds slegs beperkte amptelike ondersteuning.
       BBC Radio Guernsey en die Guernsey Pers bied van tyd tot tyd lesse
       aan maar die uitsaaityd is beperk tot vyf minute nuus per week op
       Radio Guernsey^[7], . Channel Television ignoreer die taal egter
       grootliks.

   Ondanks die historiese ontwikkeling van die Normandiese tale glo baie
   mense nie dat Dgèrnésiais 'n taal in eie reg is nie en beskou dit as 'n
   dialek van Frans. Aangesien die skryfstelsel van Guernésiais op dié van
   Frans gegrond is kan 'n Franse spreker heelwat geskrewe Dgèrnésiais
   verstaan.

[wysig] Taaleienskappe

   Normadiese Frans het 'n groot invloed op die Germaanse taal Engels
   gehad en daar word geskat dat so veel as 28,3% van die woordeskat in
   die Oxford English Dictionary uit Normandiese Frans kom teenoor 27% uit
   Angel-Saksies. Guernésiais bevat baie Oudfranse woorde wat kognate is
   met Engelse woorde wat intussen Frans uitgesterf het Voorbeelde sluit
   in coppe (Engels: cup, koppie), courtaines (Engels: curtains, gordyne),
   cotte (Engels: coat, jas). Daar is ander subtiele verskille tussen
   Guernésiais en Frans. Die woord vir bome is wel die selfde in die twee
   tale (arbres), maar in Guernesiais (soos in Latyn) is dit vroulik,
   terwyl dit in Frans manlik is. baie meer byvoeglike naamwoorde kom in
   Guernésiais voor die selfstandige naamwoord as in Frans. Werkwoorde
   word ander vervoeg. Die eerste persoon enkelvoud (je, ek) word
   byvoorbeeld saam met 'n meervoud werkwoord vir ‘ons’ gebruik: b.v..
   j’allaons vir ‘ons gaan’ in plaas nous allons in Frans. Dit word egter
   al hoe meer vervang met die onpersoonlik voornaamwoord nou wat
   ekwivalent is aan die Franse woord on eerder as nous wat dan saam met
   'n derde persoon enkelvoud werkwoord gebruik word; ‘ons gaan’ word dan
   nou vo.

   Die tye verskil ook met taalkontak verskynsels soos 'n plus infinitive
   vir die continuous form. Die tye is ook besig om te vereenvoudig met
   groter gebruik van die vrom s’en allaïr (to be going to) in plaas van
   die toekomende tyd. In Guernésiais val woordklem gewoonlik op die
   eerste lettergreep.^[4] Soos ander Normandiese Franse variëteite behou
   dit baie van die ou Normandiese fonologiese eienskappe soos die gebruik
   van /k/ in woorde waar Moderne Frans /š/ sou gebruik (b.v. Guernésiais:
   la vaque teenoor Frans: la vache). Leksikale items wat uit Moderne
   Frans verdwyn het bly behoue in Guernésiais – byvoorbeeld choir ‘om te
   val’ en devaler ‘om af te gaan’ is nie in Guernésiais vervang met die
   Franse tomber en descendre nie. Die verminderde gebruik van nasale
   klanke^[8] en grootskaalse gebruik van diftonge onderskei Guernésiais
   ook ten opsigte van sy Normandiese Franse familie: byvoorbeeld in plaas
   van die geslote /e/ klanke van Moderne Franse woordeindes soos -er, -é
   en -ez gebruik Guernésiais /ai/.^[3]

   Volgens inwoners van die Kanaaleilande is Guernésiais baie meer deur
   Engels beïnvloed as Jèrriais, wat weer baie meer deur Frans beïnvloed
   is. In sommige gevalle het die twee eilandtale egter bloot verskillende
   Engelse woorde vir moderne konsepte gekies soos gesien kan word in
   Guernésiais se gebruik van die woord lorry teenoor Jersiais se wagon of
   wagonette vir vragmotor (Frans:camion). In die geval is die Jèrriais
   uitspraak van wagonette, wat wel ook in Guernsey gebruik word,
   toevallig meer Engels as die van Guernésiais. ^[1] Ander woorde wat uit
   Engels ingevoer is vir moderne verskynsels sluit in le bike, en le
   gas-cooker. Die kontak tussen Engels en Guernésiais beïnvloed
   oënskynlik ook die grammatika van die dialek. Dit kan gesien word in
   die plasing van die byvoeglike naamwoord ten opsigte van die
   selfstandige naamwoord waar sprekers volgens die voorbeeld van Engels
   en ander Germaanse tale in baie meer gevalle, tot 70%, as in Frans die
   byvoeglike naamwoord voor die selfstandige naamwoord plaas. Daar word
   gemeen dat kontak met Engels die skuif veroorsaak het aangesien die
   skuif nie beperk is tot eenvoudige byvoegliknaamwoorde nie maar ook
   komplekse byvoeglikenaamwoorde wat in vasteland Normandies steeds na
   die selfstandigenaamwoord geplaas word. 'n Voorbeeld van die skuif is
   kangsien word in die sinsnede: ses anti-rouoyalistes principes
   (Guernésiais), ses principes anti-rouoyalistes (Frans), his
   anti-royalist principles (Engels).^[2]

[wysig] Fonologie

   Metatesis van /r/ is algemeen in Guernésiais, in vergelyking met
   Sercquiais en Jèrriais.
   Guernésiais Sercquiais Jèrriais  Frans   Afrikaans
   kérouaïe    krwee      crouaix  croix    kruis
   méquerdi    mekrëdi    Mêcrédi  mercredi Woensdag

   Ander voorbeelde sluit in pourmenade (promenade), persentaïr (present),
   terpid (driepoot).

[wysig] Werkwoorde

   aver – om te hê (hulpwerkwoord)
   present    preterite   imperfect    future     conditional
   j'ai       j'aëus      j'avais      j'érai     j'érais
   t'as       t'aëus      t'avais      t'éras     t'érais
   il a       il aëut     il avait     il éra     il érait
   all' a     all' aeut   all' avait   all' éra   all' érait
   j'avaöns   j'eûnmes    j'avaëmes    j'éraöns   j'éraëmes
   vous avaïz vous aeutes vous avaites vous éraïz vous éthêtes
   il aönt    il aëurent  il avaient   il éraönt  il éraient

   oimaïr – om lief te hê (reguliere vervoeging)
   present     preterite    imperfect     future        conditional
   j'oime      j'oimis      j'oimais      j'oim'rai     j' oim'rais
   t'oimes     t'oimis      t'oimais      t'oim'ras     t'oim'rais
   il oime     il oimit     il oimait     il oim'ra     il oim'rait
   all' oime   all' oimit   all' oimait   all' oim'ra   all' oim'rait
   j'oimaöns   j'oimaëmes   j'oimaëmes    j'oim'rons    j' oim'raëmes
   vous oimaïz vous oimites vous oimaites vous oim'raïz vous oim'raites
   il' oiment  il' oimirent il' oimaient  il' oim'raönt il' oim'raient

[wysig] Voorbeelde

   "Learn Guernésiais with the BBC Guernsey BBC Your voice in the Islands"
   "Learn Guernésiais with the BBC
   Guernsey BBC
   Your voice in the Islands"
   Guernésiais Afrikaans Frans
   Quaï temps qu’i fait? Hoe is die weer? Quel temps fait-il?
   I' fait caoud ogniet Dit is warm vandag Il fait chaud aujourd'hui
   Tchi qu’est vote naom? Wat is jou naam? Comment vous appelez-vous?
   Quel est votre nom?
   Coume tchi que l’affaire va? Hoe gaan dit?
   Letterlik: Hoe staan sake? Comment vont les affaires ?
   Quaï heure qu'il est? Hoe laat is dit? Quelle heure est-il ?
   À la perchoine Totsiens Au revoir
   À la prochaine (à plus tard)
   Mercie bian Baie dankie Merci beaucoup
   chén-chin hierdie ceci
   ch'techin hierdie een celui-ci
   Lâtchiz-mé Los my uit Laissez-moi

                                Italiese tale
            Italiese groep: Oskies | Umbries | Faliskies | Latyn
                                Romaanse tale
     Iberoromaans: Asturies | Galicies | Katalaans | Portugees | Spaans
   Galloromaans: Langues d'oil: Frans | Gallo | | Lorreins | | Normandies
       (Auregnais | Guernésiais | Jèrriais | Sercquiais) Pikardies |
                  Champenois | Wallonies | Anglo-Normandies
    Oksitaans: Aranees | Auvergnat | Gaskons | Languedokies | Limousin |
                                 Provensaals
                              Frankoprovensaals
                Retoromaans: Romansch | Ladinies | Friulaans
              Italoromaans: Dalmaties | Italiaans | Napolitaans
   Suid-Romaans: Korsikaans Sardies (Campidanies, Galluraans, Logudories,
                                 Sassaries)
   Balkanromaans: Aroemeens | Istro-Roemaans | Meglenoroemaans | Roemeens
                                  Romaanse
          Kunstale: Interlingua | Interlingue | Lingua Franca Nova

[wysig] Verwysings

    1. ^ ^1,0 ^1,1 ^1,2 ^1,3 Patrice Brasseur, DIALECTE ET FRANÇAIS ET
       DANS LES ILES ANGLO-NORMANDES:REMARQUES SOCIOLINGUISTIQUES,
       Afgelaai op 21 Maart
    2. ^ ^2,0 ^2,1 Bernd Heine, Contact-induced word order change without
       word order change, ARBEITEN ZUR MEHRSPRACHIGKEIT - WORKING PAPERS
       IN MULTILINGUALISM, Folge B, Nr. 76 • 2006, Afgelaai op 21 Maart
       2007
    3. ^ ^3,0 ^3,1 ^3,2 Anne Curzan en Taryn Hakala, University of
       Michigan, XXIV International ICAME Conference, ICAME Journal No.
       28, 23–27 April, 2003, Guernsey, Afgelaai op 21 Maart 2007
    4. ^ ^4,00 ^4,01 ^4,02 ^4,03 ^4,04 ^4,05 ^4,06 ^4,07 ^4,08 ^4,09 ^4,10
       ^4,11 Julia Sallabank, Writing in an unwritten language: the case
       of Guernsey French, Reading, Vol. 6, =bladsye 217-244, Afgelaai op
       21 Maart 2007
    5. ^ ^5,0 ^5,1 Julia Sallabank, It won’t be the Guernsey French we
       know’: identity issues and language endangerment, Reading, vol. 7,
       bladsye 181--209, Afgelaai op 21 Maart 2007
    6. ^ BBC, Guernesiais - Further History of Guernsey French, Besoek op
       21 Maart 2007
    7. ^ BBC, Guernesiais today by Julia Sallabank, Besoek op 21 Maart
       2007
    8. ^ BBC, Harry Tomlinson, History of Guernsey French, Besoek op 21
       maart

     * Dictiounnaire Angllais-Guernésiais (most recent edition 1982) ISBN
       0-85033-462-4

[wysig] Eksterne skakels

     * Mind your language atrikel gebasseer op onderhoud met Jan Marquis
       lid van Les Ravigotteurs wat ook Guernésiais klasse gee.
     * What is Dgernesiais?
     * Guernesiais today deur Julia Sallabank – van die BBC
     * Tekste in Dgèrnésiais
     * Guernesiase songs "Les Travailleurs de la Mer"
     * La Societe Guernesiaise

   Kategorieë: Guernsey • Normandiese taal • Tale van die Kanaaleilande •
   Ernstig bedreigde tale

