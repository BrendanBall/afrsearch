Guggenmusik


   Guggenmusik in Basel
   Guggenmusik in Basel

   Guggenmusik is 'n sterk ritmiese musiek, wat deur blaasorkeste op 'n
   eienaardige manier met "vals" note gespeel word. Die musiek het sy
   oorsprong in die Alemanniese gebiede van Switserland en
   Suidwes-Duitsland, waar dit in die plaaslike dialekte ook Guggemoseg,
   Guggemusig of Chatzemusig genoem word. Die "geheim" van die musiek is
   dat dit net 'n bietjie vals gespeel moet word, sodat die wysies en
   trefferliedjies maklik herkenbaar is, maar nog steeds vreemd klink. Dit
   word van 'n ritmiese seksie oorheers, wat dit uiters geskik maak as
   meesleurende dans- en straatmusiek tydens die Karnaval. Die musikante
   is altyd vermom en dra maskers.

   Guggenmusik is 'n integrale bestanddeel van die Swabies-Alemanniese
   Karnaval en die Karnaval-feesvierings in Basel, Luzern en
   Sentraal-Switserland.

   Die naam verwys in Switserse Duits na alle soorte blaasmusiek en is
   vermoedelik afgelei van die Alemanniese gugge ("sakkie"). Guggemusig
   verwys in Switserland dus na 'n groep mense, wat saam musiek speel en
   eenvoudige maskers - vroeër meestal sakkies - gedra het.

[wysig] Geskiedenis

   Guggenmusik het sy oorsprong in die ou gewoonte om wintergeeste met die
   blaas van beeshorings uit te dryf. Die eerste verwysings na hierdie
   soort musiek dateer uit die 16de eeu, toe mense gedurende die
   Karnaval-optogte ratels, blikemmers, tromme, koeiklokke of fluite
   gebruik het om die geeste van die winter uit te dryf. Die musiek was
   derhalwe bedoel om besonder snaaks, hard en jammerlik te wees. Mense
   het destyds al kostuums en maskers gedra: Doekies en ou lappe is vir
   fantasieryke vermommings gebruik, sodat die geeste regtig verskrik is.
   Guggemusik in Monthey
   Guggemusik in Monthey
   Guggenmusik in Monthey (Switserland)
   Guggenmusik in Monthey (Switserland)

   Toe in die jaar 1874 vir die eerste keer 'n blaasorkes by die
   Morgestraich ('n optog wat mense op die eerste dag van Karnaval wakker
   maak) in Basel deelgeneem het, was daar hewige teenstand van die
   publiek. Tien jaar later het die owerhede die speel van Guggenmusik
   egter toegelaat.

   In 1934 het Guggen-musikante 'n ware opswaai beleef, en hulle het op
   Vette Dinsdag, die dag voor Aswoensdag, in groot getalle deur Basel
   marsjeer. Die Vette Dinsdag het vervolgens ook die Guggen-dag geword.

   In die vyftigerjare het die Guggenmusik-geesdrif na Suid-Duitsland,
   Italië en Oostenryk uitgebrei. Tans is daar 'n groot verskeidenheid van
   Guggenmusik-variante, wat van snaakse groepe tot Big Band-orkeste strek
   en gedurende die Karnaval baie gewild is.

   Daar word veral volkswysies, kinder- of trefferliedjies gespeel. Naas
   tradisionele musiekinstrumente soos trompete en basuine word deesdae
   alle soorte instrumente gespeel, waaronder ook staaltromme,
   doedelsakke, saksofone en reusagtige sousafone. Die grootste byeenkoms
   van Guggen-musikante vind jaarliks gedurende die Karnavaltyd in die
   Duitse stad Schwäbisch-Gmünd plaas. Tydens hierdie fees tree gereeld
   groepe uit Duitsland, Switserland, Oostenryk en Liechtenstein op en lok
   tussen 60 000 en 100 000 besoekers.

[wysig] Eksterne skakels

     * http://www.guggesound.com – Multimedia-Guggenmusik-portaal
     * http://www.guggenmusigg.de – Guggenmusik-portaal
     * http://www.fasnet-musix.de – Skakel na Guggenmusiken en
       Lumpenkapellen orals ter wêreld
     * http://guggemap.speedyweb.at – Geografiese verdeling van
       internasionale Guggenmusik-groepe
     * http://www.guggemusig.ch - Switserse Gugge- en Karnaval-gemeenskap

   Kategorieë: Karnaval • Switserland

