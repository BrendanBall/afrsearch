Gàidhealtachd


   Geografiese verspreiding van Skots-Gaeliese sprekers in Skotland (2001)
   Geografiese verspreiding van Skots-Gaeliese sprekers in Skotland (2001)

   Die Gàidhealtachd /kɛːəɫtaxk/, soms ook bekend as A' Ghàidhealtachd
   (die Gàidhealtachd), verwys na die tradisionele gebied van die
   Skots-Gaeliese gemeenskap en bestaan rofweg uit die Skotse Hoogland,
   waarmee dit baie keer sinoniem is, en die westelike Skotse Eilande.^[1]
   Die term word ook toegepas op die Gaeliessprekende gebiede van Nova
   Scotia in Kanada.^[2]

   'n Iers-Gaeliese stam genaamd die Scotti het hulle waarskynlik vir die
   eerste keer in die hedendaagse Skotland gevestig voor 450 n.C. Die
   Scotti het geleidelik hulle gebied uitgebrei en 'n keltiese monastiese
   vorm van Christendom ingevoer. Nadat hulle met die Picts saamgesmelt
   het is 'n verenigde Keltiese Koninkryk van Skotland teen die 9de eeu
   gevestig. Die Gaeliese taal het egter geleidelik veld verloor teen
   Engels wat die taal van die koninklik hof was. Met die Kroneunie met
   Engeland in 1601 het Engels die dominante taal in die hele suidelike,
   sentrale en oostelike Skotland geword. Gaelies het egter die taal van
   die Hoogland en die eilande gebly. In 1746 het 'n ramp die taal getref
   toe baie van die Gaeliese clans (stamme) aan die verloorkant van die
   stryd om die Britse kroon tussen die Huise van Stuart en Hanover bevind
   het.

   Ontwapening van die clans, konfiskasie van grondgebied en hongersnood
   het gedwonge migrasie veroorsaak wat gelei het tot die ontruiming van
   Gaeliese sprekers na Noord-Amerika en Skotse stede. Dié agteruitgang
   het tot in die 20ste eeu voortgeduur en is versnel deur die
   onderwysstelsel wat kinders gestraf of gespot het vir die gebruik van
   Gaelies. Die aantal Gaeliese sprekers het soveel agteruitgegaan dat
   daar teen 2001 slegs 1,2% van die Skotse bevolking was wat Gaelies kon
   praat. In die Skotse hoogland was die syfer 6,3% in 'n bevolking van
   208 914. Sowat 40% van die Skot-Gaeliese sprekers het teen 2001 buite
   die Gàidhealtachd in stedelik omgewings of in die Skotse vlakte
   gewoon.^[3]^[4]^[5]

   Meer onlangs word pogings aangewend om die toestand van die
   Skots-Gaeliese taal in beskouing te neem en om te bepaal wat gedoen kan
   word om dit te ontwikkel. Ingrypings sluit in 'n Gaeliese taalplan,
   Gaelies-medium voorskoolse speelgroepies en kleuterskole, kulturele en
   kuns ontwikkeling en kommersieël toepassing van Gaelies.^[6]

   In Nova Scotia, Kanada het die taal reeds so te sê uitgesterf met
   minder as 1000 sprekers wat oorbly.^[7] Daar is wel ook in Kanada
   pogings om kennis van die taal verbreed.

   Die ooreenstemmende Iers-Gaeliese woord Gaeltacht verwys na die
   Iers-Gaeliessprekende gebiede in Ierland.

[wysig] Verwysings

    1. ^ Scottish Arts Council, Gaelic Arts Policy, 2003, Afgelaai op 14
       Maart 2008 - Die publikasie definieer Gàidhealtachd in die woordlys
       op bladsy 15 as Gaelic community, maar in die teks daarvan word
       meestal die gebied van dié gemeenskap bedoel
    2. ^ Highland Village Museum, Media Kit, Besoek op 15 Maart 2008
    3. ^ Highland Council 2001 Census Homepage, 2001 Census Profile -
       Highland, Besoek op 15 Maart 2008
    4. ^ Kenneth MacKinnon, Language-Retreat and Regeneration in the
       Present-day Scottish Gàidhealtachd, in Linguistic Minorities,
       Society and Territory, saamgestel deur Colin H. Williams
    5. ^ Highlands and Islands Enterprise (HIE), The Story of the
       Gaelic-speaking people, Besoek op 15 maart 2008
    6. ^ Highlands and Islands Enterprise (HIE), Gaelic development,
       Besoek op 15 maart 2008
    7. ^ Statistics Canada 2001 Census

   Die Gaeliessprekende gebiede van die kusgebied van Kanada.
   Die Gaeliessprekende gebiede van die kusgebied van Kanada.
   Kategorieë: Skotse kultuur • Skots-Gaeliese taal

