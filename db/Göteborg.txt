Göteborg


                                         Göteborg
                                                Kaart                Wapen

                                                                      Vlag

                                                 Land                Swede
                                            Provinsie Västra Götalands län
                                           Koördinate 57° 42' N, 11° 56' O
                                             Stigting                 1621
                                         Oppervlakte:
                                             - Totaal            198 vk km
                                    Hoogte bo seevlak                 15 m
                                           Bevolking:
                             - Totaal (31 Maart 2008)              494 806
                                 - Bevolkingsdigtheid          2 499/vk km
                      - Metropolitaanse gebied (2007)              896 157
                                              Tydsone         UTC +1 (MET)
                                          Klimaat^[1]
                                               - Tipe Gematigde seeklimaat
                   - Gemiddelde jaarlikse temperatuur               7,8 °C
                          - Gem. temp. Januarie/Julie       -0,9 / 16,6 °C
                      - Gemiddelde jaarlikse neerslae               791 mm
                                         Burgemeester      Göran Johansson
                                    Amptelike Webwerf      www.goteborg.se

   Göteborg [ˌʝøtəˈbɔrʲ] is die tweede grootste stad van Swede en die
   vyfde grootste in Skandinawië met 'n bevolking van sowat 'n half
   miljoen mense in die stad (Sweeds: tätorten) en byna 900 000 in die
   metropolitaanse gebied van Storgöteborg ("Groot-Göteborg"). Göteborg is
   aan die weskus van Swede naby die monding van die rivier Göta älv in
   die Kattegat geleë.

   Die geografies gunstige ligging halfpad tussen Stockholm, Kopenhagen en
   Oslo het van Göteborg die beduidendste seehawe vir vrag- en
   passasierskepe gemaak. Die Göteborghawe hanteer met jaarliks 30 miljoen
   ton vrag 'n groot deel van Swede se in- en uitvoere, en moderne
   passasierskepe van rederye soos Stena Line en Scandinavian Seaways doen
   hier aan en vervoer jaarliks meer as vier miljoen passasiers uit
   Denemarke, Duitsland, die Verenigde Koninkryk en Nederland na Swede.
   Die tradisionele skeepsbou het vanweë die sterk mededinging uit die
   Verre Ooste lankal agteruitgegaan, maar Göteborg is nog steeds 'n
   beduidende nywerheidsentrum en die hoofkwartier van groot maatskappye
   soos die motorvervaardiger Volvo, SKF (koeëllaers) en Hasselblad
   (kamera's). Die ryk kulturele lewe het van Göteborg een van die
   leidende kunsmetropole in Skandinawië gemaak.

   Die huidige stad is reeds die tweede wat die naam Göteborg dra. Die
   historiese voorloper is deur koning Karl IX op die nabygeleë eiland
   Hisingen gestig en in 1611 deur Deense en Noorse troepe verwoes. Vanaf
   1621 is op inisiatief van koning Gustav II Adolf 'n nuwe stad deur
   Nederlandse ingenieurs opgerig. Die terrein is opsetlik gekies - die
   Deense koning Christiaan, 'n aartsvyand van Gustav II Adolf, was hier
   in oorlogstye nie in staat om sy swaar kanonne te gebruik nie.

   Göteborg is volgens die tipiese voorbeeld van 'n Nederlandse stad uit
   die 16de en 17de eeu met kanale en 'n vesting beplan en gebou. Die
   eerste stadsraad het naas sewe Swede en 'n Skot ook uit tien
   verteenwoordigers van die plaaslike Nederlandse bevolking bestaan.
   Alhoewel twee kanale intussen toegegooi is om plek te maak vir twee
   strate, Östra en Västra Hamngatan, het die stadsentrum van Göteborg sy
   Nederlandse karakter grotendeels bewaar.

   Inhoud

        * 1 Etimologie
        * 2 Geografie
        * 3 Klimaat
             + 3.1 Lugbesoedeling
        * 4 Geskiedenis
             + 4.1 Vroeë geskiedenis
             + 4.2 Die 17de eeu
             + 4.3 Die 18de en 19de eeu
             + 4.4 Die 20ste eeu
        * 5 Stadskarakter en argitektuur
             + 5.1 Die historiese stadskern
             + 5.2 Avenyn en Götaplatsen
             + 5.3 Haga
             + 5.4 Sakrale geboue
        * 6 Ekonomie
        * 7 Toerisme
             + 7.1 Hotelbedryf
             + 7.2 Liseberg
        * 8 Openbare vervoer
             + 8.1 Tremlyne
             + 8.2 Spoorweë
             + 8.3 Busse en snelbusse
        * 9 Verwysings

[wysig] Etimologie

   Die stad is na die Gote (Sweeds: Götar) vernoem, die oorspronklike
   bewoners van Suid-Swede, en sy naam kan dus letterlik as "versterking
   of bolwerk van die Götar" vertaal word.^[2]

   In die 17de eeu het die skryfwyse nog gevarieer van Giötheborg (1605)
   en Göteborgh of Gothenburg (1607) tot Gamble Gotenborg in 1619.

   In Duits, Nederlands, Skots en Engels - almal tale wat vanweë Göteborg
   se geskiedenis as 'n belangrike seehawe en handelsentrum eeue lank hier
   gebesig is - is tradisioneel name soos Gotenburg en Gothenburg gebruik
   om na die stad te verwys (die verouderde Nederlandse variant Gotenburg
   kom soms ook nog in Afrikaans voor).

   In die meeste Europese tale is die verouderde taalgebruik al lank laat
   vaar, en gewoonlik word daar in belangrike tale soos Duits nog slegs
   die Sweedse vorm Göteborg gebruik. Dieselfde geld vir die
   internasionale Engelse taalgebruik waar benamings soos Göteborg Opera,
   Göteborg Ballet en Göteborg Film Festival ingeburger geraak het. Die
   stad verwys in amptelike Engelse tekste na homself eweneens as die City
   of Göteborg.

   Göteborg het in Swede die bynaam Lilla London ("Klein-Londen") gekry,
   terwyl die stad in die omgangstaal as Götet bekend staan. Dikwels word
   die term Sveriges framsida ("Swede se voorkant") gebruik om na die stad
   te verwys, alhoewel dit eintlik as benaming vir die hele Sweedse weskus
   bedoel is.

[wysig] Geografie

   'n Satellietbeeld van Göteborg
   'n Satellietbeeld van Göteborg

   Die stadsgebied van Göteberg het langs die oewers van die rivier Göta
   älv en die valleie van die omgewing landinwaarts uitgebrei. Die
   stadsbuurte noord van die Göta älv is op Hisingen geleë, die vierde
   grootste eiland van Swede. Groot dele van die eiland maak in
   administratiewe opsig deel uit van die landskap Bohuslän, terwyl die
   res van Göteborg in Västergötland geleë is.

   Die suidelike van die talle skere of klein eilandjies in die Kattegat
   maak deel uit van die munisipaliteit Göteborg (Sweeds: Göteborgs
   kommun), terwyl die noordelike gedeelte tot in die munisipaliteit
   Öckerö strek. Die eilande Tjörn en Orust is noord van die Göteborghawe
   geleë. Die skoon seewater het van Göteborg 'n eersterangse bestemming
   vir watersportentoesiaste gemaak.

   Volgens die amptelike Sweedse statistieke is daar verskillende
   definisies vir die geografiese uitbreiding van Groter Göteborg. Die
   sogenaamde tätorten Göteborg (die digbeboude stadskern met sy
   voorstede) sluit ook dorpe en stede in die aangrensende munisipaliteite
   Mölndal (Mölndals kommun) en Partille (Partille kommun) in. Daar is
   egter ook 'n aantal tätorter in die munisipaliteit Göteborg wat nie by
   die tätorten Göteborg gereken word nie, veral in die noordoostelike
   dele van die munisipaliteit en op Hisingen.

[wysig] Klimaat

   'n Fjord naby Göteborg
   'n Fjord naby Göteborg

   Danksy sy ligging aan die Noordseekus en die matigende invloed van die
   Golfstroom het Göteborg 'n tipiese seeklimaat met gematigde temperature
   en baie reënvalle dwarsdeur die jaar. Tydens die somer styg die kwik
   tot tussen 18 en 25 °C bedags op sonskyndae. Die somerdae is langer met
   18 ure se daglig en merendeels helder nagte. Die najaar word deur
   helder lug en koel weer gekenmerk, met wind en reënbuie tussendeur.

   Die winters in Göteborg is in die algemeen gematig met temperature net
   bokant vriespunt. Sonnige weer kom net soos sneeuvalle en temperature
   benede vriespunt dikwels voor. Die winterdae is betreklik korter met
   slegs ses ure se daglig in Desember en Januarie.

   Vroeg in die lente word die dae vinnig langer, en die kwik begin
   duidelik styg. Die gemiddelde daaglikse temperature is tussen -1 en
   1 °C in die winter, tussen 3 en 12 °C in die lente, tussen 18 en 25 °C
   in die somer en tussen 4 en 13 °C in die najaar.

[wysig] Lugbesoedeling

   Göteborg het die hoogste lugbesoedelingsvlakke van alle Sweedse stede.
   Volgens die Europese Unie se riglyne mag die maksimale daaglikse
   meetwaarde vir stikstofoksied van 60 milligram per kubieke meter net op
   sewe dae per jaar oorskry word. Hierdie meetwaarde is in Göteborg net
   in Januarie 2006 al meer as sewe keer oorskry. Daarnaas is in 2005 ook
   die maksimale toelaatbae meetwaarde vir fyn stof in bepaalde stadswyke
   oorskry.

   Inversie in die omgewing van Göteborg is die grootste vraagstuk ten
   opsigte van lugbesoedeling vanaf uitlaatgasse. Luguitruiling word deur
   die topografiese besonderhede soos valleie sterk beperk sodat baie hoë
   lugbesoedelingsvlakke bereik word.

[wysig] Geskiedenis

[wysig] Vroeë geskiedenis

   Die stad Göteborg het in 1940 'n gedenksteen ter herdenking van sy
   historiese voorloper Nya Lödöse naby die ou kerk van die dorp laat
   oprig
   Die stad Göteborg het in 1940 'n gedenksteen ter herdenking van sy
   historiese voorloper Nya Lödöse naby die ou kerk van die dorp laat
   oprig

   Omstreeks 1200 het die kusgebiede van die Skagerrak en die Kattegat
   deel uitgemaak van Denemarke en Noorweë. Van die eilande langs die kus
   is die Öckerö-eilande as Noorse en die Bränn-eilande as Deense gebied
   beskou, terwyl Swede destyds nog nie oor enige gebiede langs die weskus
   beskik het nie.

   In die tydperk tussen 1206 en 1261 het Swede nogtans 'n smal kusstrook
   aan die Noordseekus verwerf wat oor 'n afstand van sowat vyftien
   kilometer gestrek en uit die distrikte (Sweeds: härader) Askim en
   Sävedal asook die parogieë Lundby en Truve op Hisingen bestaan het.
   Sodoende het die suidoewer van die Göta älv se mondingsgebied Sweeds
   geword, terwyl Halland in die suide Deens en Bohuslän vanaf Hisingen en
   verder noordwaarts Noors gebly het. Met die hawens in die Göta älv het
   Swede sy enigste toegang tot die Noordsee in die weste gekry.

   Met die bou van die vesting Älvsborg naby die huidige Klippan se
   stadsbuurt Kungsladugård teen die middel van die 14de eeu het Swede sy
   aanspraak op die Göta älv se mondingsgebied bevestig. In die 15de eeu
   het Lödöse, 'n klein rivierhawe, vanweë die groeiende veeuitvoere uit
   die suidelike Västergötland tot 'n beduidende nedersetting ontwikkel.
   Handelsbetrekkinge is onder meer met die Hansestad Lübeck aangeknoop,
   en in die periode tussen 1378 en 1400 het jaarliks agt handelskepe in
   Lödösehawe aangedoen. Die belangrikste invoere was sout, harings en
   bier, terwyl Swede veral botter, perde en huide uitgevoer het. Naas
   Lübeck en Noorse en Deense stede het die handelsbetrekkinge ook
   seehawens in ander lande langs die Duitse, Vlaamse, Engelse en Skotse
   Noordseekus ingesluit.

   Tydens sy vergadering in Kalmar in die jaar 1473 het die Sweedse
   Ryksraad derhalwe besluit om 'n nuwe hawestad, Götaholm, op die
   riviereiland Säveholmen naby die samevloeiing van die Säveå met die
   Göta älv te stig. Dit het egter geblyk dat die terrein minder geskik
   was, en die hawe is na die gebied van die huidige Gamlestaden
   (historiese stadskern van Göteborg) verskuif. Die nuwe seehawe Nya
   Lödöse (wat ook as Nylöse bekend gestaan het) was slegs 'n halfmyl
   vanaf die see geleë en het op grond van hierdie geografies-voordelige
   ligging die ou Lödösehawe vinnig vervang. Nya Lödöse is reeds in 1493
   as die vierde belangrikste handelstad in die Sweedse Ryk na Stockholm,
   Åbo en Söderköping beskryf. In die loop van die 16de eeu het dit selfs
   tot die tweede grootste handelsplek met sowat 1 500 inwoners ontwikkel.
   Die vesting Nya Elfsborg (17de eeu)
   Die vesting Nya Elfsborg (17de eeu)

   Rondom die vesting in die weste het 'n kleiner nedersetting ontstaan.
   Älvsborg, wat in 1541 gestig is, het sodoende die derde, kortstondige
   voorloper van die huidige Göteborg geword. Die vesting is twee keer, in
   1563 en 1612, deur Deense troepe ingeneem, en in albei gevalle is die
   Swede genoodsaak om aansienlike bedrae as losgeld vir die teruggawe te
   betaal.

   Die eerste stad aan die monding van die Göta älv, wat amptelik Göteborg
   genoem is, is deur koning Karl IX op die eiland Hisingen, net teenoor
   Ou-Älvsborg gestig. Die eerste geboue het in 1604 naby Färjenäs op
   Hisingen ontstaan. Op 14 Augustus 1607 het die koning 'n amptelike
   dokument onderteken waarin 'n aantal voorregte aan die nuwe stad
   toegeken is, waaronder belastingvryheid vir 'n tydperk van twintig
   jaar. Aanvanklik was Göteborg 'n suiwer Nederlandse nedersetting: Die
   name van die eerste sewe Nederlandse burgers - A. Cabeliau, Paulus de
   Kempenere, P. Coymans, Herman Pelgroms, Nyclaes de Hand, Peeter Langer
   en Paridon van Horn - verskyn in 'n brief aan koning Karl IX gedateer 5
   Desember 1606 waarin die setlaars vermeld dat hulle 'n kompanjie gestig
   het met die doel om nuwe koloniste na Göteborg te lok. Maar reeds in
   1611 het Deense troepe die nuwe kolonie tydens die Kalmar-oorlog aan
   die brand gesteek en so volledig verwoes dat sy oorblyfsels eers tydens
   argeologiese opgrawings in die 20ste eeu herontdek is.

[wysig] Die 17de eeu

   'n Kaart wat die staatsgebiede van Swede (groen), Noorweë (olyfgroen)
   en Denemarke (geel) in die 17de eeu en die ligging van Göteborg wys
   'n Kaart wat die staatsgebiede van Swede (groen), Noorweë (olyfgroen)
   en Denemarke (geel) in die 17de eeu en die ligging van Göteborg wys

   Die bou van die nuwe Göteborg het in 1619 op bevel van koning Gustav II
   Adolf begin. Die koning het tydens sy terugreis na Stockholm op 18
   Maart 1619 in Jönköping die eerste dokument onderteken waarin
   voorlopige voorregte aan die stad toegeken is. In die middel van Julie
   1619 is die eerste stadsplan vir "Gutenborgh" (soos dit destyds genoem
   is) deur die ingenieur Johan Schultz vasgestel en aan die
   stadhouer-generaal Nils Stiernsköld in Stockholm gestuur.^[3]

   In die 17de eeu was baie van Göteborg se inwoners boorlinge van
   Nederland, Skotland en Duitsland wat 'n groot bydrae tot die stad se
   vinnige ontwikkeling gelewer het. Die eerste burger was die Nederlander
   Johan van Lingen wat op 13 Junie 1621 sy amptelike "burgerbrief"
   ontvang het.^[4]

   Die kerk het sy invloed al vroeg laat geld, en op 26 Julie 1619 is die
   eerste pastoor van Göteborg, magister Sylvester Johannis Phrygius,
   benoem. Die eerste kerkgebou van hout met 'n hoë, spits toring het in
   1621 op die nuwe katedraalplein langs die straat Kungsgatan ontstaan.

   Gustav II Adolf het die opdrag om Göteborg te bou doelbewus aan
   Nederlanders gegee wat destyds as die beste spesialiste vir die
   bebouing van moerasgrond beskou is. Die stadsplan van Göteborg het die
   destydse Nederlandse praktyke van stadsbeplanning weerspieël wat onder
   meer ook in Batavia (die huidige Jakarta in Indonesië) toegepas is. Die
   eerste Nederlanders het hulle reeds vroeër as koperhandelaars in
   Göteborg gevestig.

   Teen die middel van die 17de eeu is die ou vesting Älvsborg afgebreek,
   en as deel van Göteborg se versterking is Nya Elfsborg by die ingang
   tot die hawe opgerig. Met sy sigsagvormige sloot, stadsmure uit steen,
   en die skanse Lejonet en Kronan het Göteborg tot een van die mees
   versterkte stede in Noord-Europa ontwikkel.

[wysig] Die 18de en 19de eeu

   Die Oos-Indiëvaarder Götheborg in 2005
   Die Oos-Indiëvaarder Götheborg in 2005

   Gedurende die eerste helfte van die 18de eeu is die plaaslike ekonomie
   deur die visserybedryf oorheers, en eers toe steeds groter hoeveelhede
   yster- en houtprodukte via Göteborghawe verskeep is, het dit 'n
   beduidende rol begin speel. In die jaar 1731 is die Sweedse Oos-Indiese
   Kompanjie gestig om handel met Indië en Sjina te dryf. Göteborg het tot
   die sentrum van die Sweedse handel met Sjina en ander lande in die
   Verre Ooste ontwikkel, en in die periode tussen 1731 en 1806 het 132
   skepe na Bombay en Kanton geseil en sodoende bygedra tot die stad se
   ekonomiese opswaai. Porselein, tee, speserye, tekstiele en ander luukse
   goedere is uit Sjina ingevoer.^[5]

   Ook met Groot-Brittanje is gedurende die 18de eeu nouer bande gesmee.
   As gevolg van Napoléon Bonaparte se seeblokkade teen hierdie land in
   die vroeë 19de eeu het sy handel met Swede en veral Göteborg al hoe
   belangriker vir die Britte geword. Die intensiewe handelsbetrekkinge
   het die aanleiding tot Göteborg se nywerheidsomwenteling gegee en 'n
   blywende stempel op die stad afgedruk. Die Britse lewenstyl het by die
   plaaslike bevolking gewild geraak, en Göteborg het in hierdie tydperk
   sy bynaam Lilla London gekry. Sekere Skotse en Engelse sakemanne het in
   Göteborg heel welvarend geword en hul fortuine vir die bou van
   hospitale, biblioteke en universiteite aan die stad geskenk.

   Die beduidendste plaaslike nywerhede in hierdie periode was, naas
   verskillende ambagte, die tabak- en suikerbedryf. Die stad se
   versterkings het in die 18de eeu verouderd geraak en begin verval.

   In 1807 het die sloping van groot dele van die versterkings begin. Ná
   Napoléon se val en die opheffing van die Franse blokkade het Göteborg
   se belangrikheid as handelstad afgeneem. Talle ondernemings het bankrot
   gegaan, terwyl ook die handel met Oos-Indië tot stilstand gekom het.

   In die volgende jare het Göteborg se nywerheidsektor voordeel uit die
   bou van die Götakanaal getrek wat die stad via die groot binnelandse
   mere Vänern en Vättern met die Oossee verbind het. Ook danksy die
   stigting van 'n aantal plaaslike banke en skeepswerwe het Göteborg in
   die 19de eeu 'n nuwe bloeitydperk ervaar en sy posisie as ekonomiese en
   handelsentrum herwin. 'n Groot aantal van Göteborg se indrukwekkende
   steengeboue, breë strate en parke het teen die einde van hierdie eeu
   ontstaan.

[wysig] Die 20ste eeu

   Die Ö4 (1927) was Volvo se eerste grootskaals-vervaardigde motor
   Die Ö4 (1927) was Volvo se eerste grootskaals-vervaardigde motor

   In die 20ste eeu het Göteborg tot die grootste Skandinawiese
   uitvoerhawe ontwikkel, en van sy skeepswerwe en nywerheidsmaatskappye
   het tot wêreldleiers op hul onderskeie gebiede ontwikkel. Nogtans was
   dit die tekstielbedryf met ondernemings soos Gamlestadens Fabrikers AB
   en sy meer as 1 000 werknemers in 1900 wat die stad se ekonomiese
   swaartepunt gevorm het.

   Die stigting van maatskappye soos Volvo en SKF was eweneens 'n
   kenmerkende voorbeeld van die vinnig groeiende nywerheidsektor in die
   eerste dekades van die 20ste eeu. Die uitgangspunt van hierdie
   ontwikkeling was juis Gamlestadens Fabriker AB wat vanweë die
   kleiagtige grond van sy nywerheidsperseel moeilikhde ondervind het - sy
   fabrieksgeboue het begin afsak, en die weefstoele se laers het
   skeefgeraak. Die jong ingenieur Sven Wingquist het 'n sferiese
   koeëllaer gekonstrueer wat die probleem opgelos het.

   Vir die vervaardiging van die nuwe koeëllaers is in 1906 'n nuwe
   maatskappy, AB Svenska Kullagerfabriken (SKF), gestig wat vinnig tot
   een van Swede se grootste uitvoernywerhede gegroei het. Die vraag na
   koeëllaers het egter gedurende die finansiële krisis van die 1920's
   duidelik afgeneem, en SKF het derhalwe in 1926 besluit om sy afsetmark
   met die stigting van 'n motornywerheid onder die naam Volvo uit te
   brei. Die naam Volvo was al vroeër as 'n handelsmerk vir koeëllaers
   geregistreer. Die aandele van hierdie nuwe maatskappy is vervolgens aan
   SKF se aandeelhouers uitgereik, en sodoende is die grondslag vir Volvo
   as 'n selfstandige onderneming gelê.

   Aangesien Göteborg se skeepswerwe tydens die Tweede Wêreldoorlog
   onbeskadig gebly het, het hulle tot in die 1970's 'n beduidende rol in
   die plaaslike ekonomie gespeel. Met die kulturele lewe het dit egter
   aanvanklik sleg gegaan. Ten spyte van bekende persoonlikhede soos
   Viktor Rydberg en Wilhelm Stenhammar het daar baie waarheid in die
   woorde van die Noorse digter Bjørnstjerne Bjørnson gesteek: "In
   Göteborg word daar geen gedigte geskryf nie, maar fakture."

   Die skeepswerfkrisis van die 1970's het Göteborg met sy oorheersende
   swaar nywerhede baie hard getref. Die groot plaaslike skeepswerwe soos
   Götaverken, Lindholmen en Eriksberg het daarna geen beduidende rol meer
   in Göteborg se ekonomiese lewe gespeel nie. Die stadsbuurt Norra
   Älvstranden, waar die skeepswerwe geleë was, is tot 'n moderne
   stadsdistrik met universiteitsgeboue en woongebiede omgeskep. Göteborg
   het lankal tot 'n Skandinawiese sentrum van nuwe tegnologieë, tersiêre
   ondernemings, kultuur en sport ontwikkel.

[wysig] Stadskarakter en argitektuur

   Hierdie foto, wat tydens die Oos-Indiëvaarder Götheborg se terugkeer
   van 'n seereis na Sjina geneem is, wys die hawe van Göteborg met die
   Skanskaskrapan links op die agtergrond
   Hierdie foto, wat tydens die Oos-Indiëvaarder Götheborg se terugkeer
   van 'n seereis na Sjina geneem is, wys die hawe van Göteborg met die
   Skanskaskrapan links op die agtergrond

   Göteborg verskil in twee opsigte van Stockholm: As gevolg van vyf
   verwoestende brande het daar min oorspronklike geboue van sy historiese
   stadskern bewaar gebly, en aangesien die stad op 'n 120 meter dik
   kleilaag ontstaan het, maak die tekstuur van die grond die bou van
   groot wolkekrabbers of 'n moltreinstelsel onmoontlik.^[6] Die
   belangrikste besienswaardighede kan vanweë die kort afstande maklik per
   voet of per trem bereik word.

   Die huidige stadsentrum tussen die sloot, die kanaal en die Göta älv
   verenig tans 'n verskeidenheid boustyle. Terwyl die stadskern en die
   kanal sterk Hollandse invloede toon, weerspieël Göteborg se talle die
   19de eeuse Engelse tuinboukuns wat saam met ander Britse invloede hier
   posgevat het. Reeds in 1746 het die beroemde Sweedse botanikus Carl von
   Linné na Göteborg as die "mooiste stad in die hele land" verwys.^[7]
   Met tans twintig parke het Göteborg die bynaam "Tuinstad" gekry.

   Die bekendste argitektoniese baken naas die Operahuis is die
   wolkekrabber Skanskaskrapan. Die postmoderne gebou met 'n hoogte van 83
   meter, 23 verdiepings en 'n kenmerkende rooi-wit fasade is in die
   stadsentrum naby die Göta älv, die Göta älvbrug en Barken Viking geleë.
   Skanskaskrapan is deur die argitek Ralph Erskine ontwerp en in die laat
   1980's deur Skanska onder leiding van Gösta Backmark gebou. Ter
   stabilisering van die gebou se grondplaat is pilare tot by 90 meter
   diep in die kleiagtige grond versink.

   Volgens sy geografiese ligging naby die Lilla Bommen-plein het die
   wolkekrabber die amptelike naam Lilla Bommen gekry, maar hierdie
   benaming word in die omgangstaal min gebruik. Die meeste Göteborgers
   verwys na die gebou as Skanskaskrapan ("Skanska-wolkekrabber"),
   Legohuset ("Lego-huis"), Läppstiftet ("Lipstiffie") of Vattenståndet
   ("Watergebou"). Die wolkekrabber is in 1989 voltooi en beskik naas
   27 596 vierkante meter se kantoorruimte en 2 501 vk m se winkelruimte
   oor 1 528 vk m se ruimte vir ander doeleindes. Die GöteborgsUtkiken is
   'n gewilde kafee op die boonste verdieping wat 'n pragtige uitsig oor
   die stad, sy hawe en die omgewing van Göteborg bied.

[wysig] Die historiese stadskern

   Gustav Adolfplein met die standbeeld van koning Gustav II Adolf in die
   middel
   Gustav Adolfplein met die standbeeld van koning Gustav II Adolf in die
   middel
   Die Kronhuset
   Die Kronhuset
   'n Paddan-boot in die Vallgraven-kanaal
   'n Paddan-boot in die Vallgraven-kanaal

   Die Gustav-Adolf-plein (Sweeds: Gustav Adolfs torg, vroeër Stora Torget
   of Stortorget, letterlik die "Groot Plein" genoem) lê digby die kanaal
   Vallgraven en word deur 'n aantal historiese geboue omsoom. Die meeste
   van hulle, soos die Ou Raadsaal (Rådhuset) wat in 1672 voltooi en in
   die 19de eeu uitgebrei is, dien as die setels van munisipale owerhede
   en instellings. Hier is ook die vroeëre Göteborgse Effektebeurs
   (Börshuset, 1844-1849), die Stadshuset (1749) en die Nuwe Raadsaal
   geleë sodat die plein as die administratiewe sentrum van Göteborg
   fungeer. Die plein het sy huidige naam met die inwyding van die
   standbeeld van die stadstigter koning Gustav II Adolf op 18 November
   1854 gekry wat deur die beeldhouer Bengt E. Fogelberg geskep is.

   Die Stadshuset is oorspronklik as 'n arsenaal opgerig en het later as
   waghuis vir die stedelike burgermag gedien. Die gebou huisves tans
   kantore van die stadsregering, net soos die Börshuset, wat ook vir
   amptelike onthale en bankette gebruik word. Die beurse se fasade is met
   ses skulpture versier wat arbeidsaamheid, geluk, handel, skeepvaart,
   welvaart en nywerheid versinnebeeld.

   Kronhuset in die nabygeleë Postgatan ("Posstraat") is die oudste
   wêreldlike gebou in Göteborg en het in die periode tussen 1643 en 1655
   in die tipiese Hollandse Laat-Gotiese baksteenboustyl ontstaan.
   Kenmerkend is die gesofistikeerde dakkonstruksie wat van houtstutte
   gebruik gemaak het - in die grondverdieping is sodoende geen stutpilare
   benodig nie. Oorspronklik het die gebou as 'n arsenaal gedien, maar in
   1660 het die Sweedse parlement hier vergader om die vyfjarige
   kroonprins Karl ná die afsterwe van sy vader, Karl X Gustav, as koning
   Karl XI te proklameer. Tydens die groot brandrampe van die jare 1746 en
   1758 het die Kronhuset as die enigste gebou in die omgewing onbeskadig
   gebly. Die Göteborgse Simfoniese Blaasorkes tree hier sedert 1998
   gereeld op.

   Die klein geboue langsaan, die Kronhusbodarna, is sowat 200 jaar gelede
   as werkswinkels vir plaaslike ambagsmanne opgerig en huisves tans 'n
   goudsmid, 'n historiese kruidenierswinkel, 'n glasmakery, 'n
   sjokoladefabriek, 'n pottebakkery en 'n kafee.

   Die statige geboue langs die Stora Hamnkanalen (Groot Hawekanaal)
   weerspieël die ekonomiese bloeitydperk van Göteborg in die 18de eeu,
   waarby plaaslike koopmans en die Sweedse Oos-Indiese Kompanjie 'n
   beduidende rol gespeel het.

   Die historiese hoofkwartier van die kompanjie, die Östindiska Huset, is
   deur die argitekte B.W. Carlberg en C. Hårleman tussen 1747 en 1762 as
   'n gekombineerde kantoorgebou en pakhuis opgerig, maar reeds in 1861
   tot 'n kultuurhistoriese museum omgeskep (met die Britse Victoria and
   Albert Museum as sy voorbeeld). Die gebou is verskeie kere verander en
   uitgebrei.

   Die Östindiska Huset huisves vandag die Stedelike Museum (Stadsmuseum)
   van Göteborg. Sy uitstallings pronk met pragtige historiese meubels en
   versierings en behandel die geskiedenis van Göteborg en Wes-Swede vanaf
   die Wiking-tydperk tot vandag, asook die Oos-Indiese Kompanjie en die
   industriële geskiedenis van die 20ste eeu. Daarnaas dien die museum as
   'n forum vir stadsbeplanners wat nuwe gedagtes en visies ten opsigte
   van Göteborg se ontwikkeling aan die publiek wil bekend stel.

   Aan die suidelike kant van die Vallgraven loop die straat Södra
   Hamngatan ("Suidelike Hawestraat") met die Residenset, wat in 1650 as
   ampswoning vir die veldmaarskalk Lennart Torstensson opgerig is. Die
   gebou is in 1850 uitgebrei en dien tans as die ampswoning van die
   goewerneur van Göteborg en die provinsie Bohuslän.

   Verder suidwaarts, by die plein Kungsportsplatsen, lok die Saluhallen
   besoekers met 'n groot mark met talle verkoopstalletjies wat hulle
   veral op buitelandse spesialiteite toespits. Die plein is ook die
   beginpunt van rondvaarte in die binnewaters van Göteborg. Die gewilde
   oop Paddan-bote vaar op die blink water van die kanale en onder sowat
   twintig brûe tot by die hawe.

   Nordstan in Norra Hamngatan is die grootste winkelsentrum in
   Skandinawië met 150 winkels onder een dak wat in 1972 geopen is. Hier
   en op die plein Nordstadstorget word allerlei soorte aktiwiteite soos
   uitstallings en modeskoue gereël.

[wysig] Avenyn en Götaplatsen

   Götaplatsen en die Poseidon-standbeeld, met die Kungsportsavenyn (in
   die agtergrond) en die Stadsbiblioteek (aan die regterkant)
   Götaplatsen en die Poseidon-standbeeld, met die Kungsportsavenyn (in
   die agtergrond) en die Stadsbiblioteek (aan die regterkant)
   Haga Nygata
   Haga Nygata

   Kungsportsavenyn, wat gewoonlik net Avenyn genoem word, is die mees
   elegante laan in Göteborg met 'n breedte van byna vyftig meter en 'n
   lengte van sowat een kilometer. Sy kosmpolitiese karakter met
   straatmusikante, verkoop- en kosstalletjies, straatkafees en
   restourante het min in gemeen met 'n tipies Sweedse straat. Ondanks die
   kitskosrestourante, wat hier soos elders in die wêreld geopen is,
   bestaan 'n groot aantal gewilde tradisionele restourante en kroeë hier
   al generasies lank.

   Röhsska Museet is met sy gereelde Made in Sweden-uitstallings en
   voorbeelde van Sweedse ontwerpkuns soos glas-, hout- en metaalprodukte,
   wat hier gekoop kan word, 'n gewilde trekpleister vir mense wat in
   plaaslike produkte van hoë gehalte belang stel. Die permanente
   uitstalling strek van werke deur die kunstenares Ellen Key tot by
   meubels en verbruikersware in die tipiese Ikea-styl.

   Götaplatsen is 'n ruim plein aan die suidelike ent van Avenyn en die
   sentrum van Göteborg se kulturele lewe, met die Poseidon-fontein, wat
   in 1930 deur die beeldhouer Carl Milles geskep is, as sy middelpunt.
   Die plein behels die Kunsmuseum, Konserthuis, Stadsteater en
   Stadsbiblioteek van Göteborg.

   Die Kunsmuseum beskik oor een van die omvattendste versameling van
   Skandinawiese kuns, asook 'n aantal werke deur Pablo Picasso en
   Rembrandt van Rijn. Die Konserthuis huisves die befaamde Simfonie-orkes
   van Göteborg, terwyl die Stadsteater bekend staan vir sy ambisieuse
   opvoerings, waaronder 'n nuwe bewerking van Leonard Bernstein se West
   Side Story. Die Stadsbiblioteek beskik oor meer as 400 000 boeke.

   Die Stora Teatern aan die noordelike ent van Avenyn het hom hoofsaaklik
   op ligte vermaak soos operettes, musicals en balletopvoerings
   toegespits.

[wysig] Haga

   Haga, tans een van die stadswyke in die middestad van Göteborg, was in
   1640 een van die eerste voorstede en het in die 19de eeu met sy
   kenmerkende landshövdinge-huise 'n tipiese werkersklasbuurt geword.
   Hierdie huurhuise met drie verdiepings, wat na die amptelike titel van
   'n plaaslike provinsiale leier vernoem is, het tot die tipiese Sweedse
   standaardhuurhuis ontwikkel.

   Haga was tot in die 1970's 'n woonkwartier met lae behuisingstandaarde
   en 'n boheemse naglewe met wettige en onwettige kroeë. Vanaf die 1970's
   is talle ou geboue afgebreek om plek te maak vir nuwe luukse
   woonstelle, maar die stadsbuurt het nogtans iets van sy voormalige
   karakter bewaar en is vandag 'n gesogte woonkwartier en
   besienswaardigheid met rustige wandellane, klein winkels, kafees en
   restourante in Haga Nygata en sy systrate. Die gerestoureerde 19de
   eeuse huise langs Haga Nygata het lankal 'n toeristetrekpleister
   geword, net soos die 17de eeuse vesting Skansen Kronan wat op 'n heuwel
   ontstaan het. Die vesting huisves tans die Militêre Museum van Göteborg
   en bied 'n pragtige uitsig oor die dakke van die stad en die hawe.

[wysig] Sakrale geboue

   Die katedraal van Göteborg
   Die katedraal van Göteborg

   Die katedraal van Göteborg (Sweeds: Göteborgs domkyrka of Gustavi
   domkyrka) is in die stadsentrum geleë. Die huidige gebou is al die
   derde nadat twee voormalige kerke deur brande verniel is. Die eerste
   kerk is in 1633 - een jaar ná die Slag van Lützen - ter ere van die
   gesneuwelde koning Gustav II Adolf ingewy.

   Die boubedrywighede vir die huidige katedraal het in 1804 begin. Die
   fondament van die tweede kerkgebou is hergebruik, alhoewel daar
   bepaalde veranderings aangebring is. Die nuwe katedraal is deur die
   argitek Carl Wilhelm Carlberg ontwerp wat een jaar voor die inwyding
   van die gebou oorlede is. Sy leerling Justus F. Weinberg het met die
   werk voortgegaan. Die katedraal was tydens sy inwyding op 21 Mei 1815
   nog nie heeltemaal voltooi nie - die toring is eers twaalf jaar later
   voltooi. Die katedraal is verskeie kere (1904, 1954 tot 1957 en 1983
   tot 1985) gerestoureer.

   Die Oscar Fredriks-kerk (Sweeds: Oscar Fredriks kyrka) is in die
   stadswyk Olivedal geleë en vernoem na koning Oscar II wat Oscar Fredrik
   as skuilnaam vir sy literêre werke gebruik het. Hierdie relatief groot
   kerk met oorspronklik 1 625 sitplekke is deur Helgo Zetterwall in die
   Noord-Europese Baksteengotiese styl ontwerp en in 1893 ingewy.
   Restourasiewerk is in die jare 1915, 1940 en 1975 deurgevoer.

   Die Masthuggs-kerk is op die heuwel Stigberget en digby die Göta
   älv-rivier geleë en word vanweë sy boustyl en ligging - die kerk met sy
   toring van 60 meter kan in die stadsgebied maklik raakgesien word - by
   die belangrikste argitektoniese besienswaardighede van Göteborg
   gereken. Die kerkgebou is deur Sigfrid Ericson in die
   Nasionaalromantiese styl ontwerp en deur die boumeester Ivar Burman
   tussen 1910 en 1914 opgerig. Die kerk is op 11 Oktober 1914 amptelik
   ingewy, maar sy klokke is - net soos dié van ander kerke - reeds op 2
   Augustus ter geleentheid van Swede sy algemene mobilisering ná die
   uitbreek van die Eerste Wêreldoorlog gelui.

[wysig] Ekonomie

   Stena Line-veerbote in die Deense hawe Frederikshavn
   Stena Line-veerbote in die Deense hawe Frederikshavn

   Göteborg het tradisioneel vir sy swaar nywerhede bekend gestaan,
   alhoewel sy nywerheidsbedryf al lank hoogs gediversifiseer is. Mediese
   nywerhede is tans een van die vinnigste groeiende sektore met meer as
   300 ondernemings en 6 000 werknemers. Die bekendstes hiervan is
   AstraZeneca en Nobel Biocare. Sahlgrenska universitetssjukhuset is die
   grootste universiteitshospitaal in Noord-Europa met 2 100 beddens en
   meer as 17 000 werknemers. Wes-Swede is 'n wêreldleier op die gebied
   van siektes van kardiovaskulêre sisteem (hart en vate), metaboliese
   siektes en selterapie. Saam met Stockholm beskik Göteborg se mediese
   sektor oor meer as 30 persent van alle stamsellyne wat wêreldwyd
   versamel is.^[8]

   Die plaaslike motorbedryf word deur Volvo oorheers, een van die wêreld
   se leidende vervaardigers van vragmotors, busse, industriële masjiene,
   mariene en industriële aandryfstelsels en onderdele asook 'n beduidende
   aanbieder van tegniese dienste vir die lugvaartbedryf. Volvo het
   produksieaanlegte in 25 lande met altesaam meer as 83 000 werknemers en
   bied sy produkte op 185 markte aan. Saam met Saab het Volvo in Göteborg
   sowat 50 000 werknemers in diens.^[9]^[10]

   Svenska kullagerfabriken (SKF) is in 1907 in Göteborg gestig en het sy
   hoofkwartier nog steeds in die historiese stadskern Gamlestaden. Die
   maatskappy is die wêreld se leidende verskaffer van produkte,
   klantspesifieke oplossings en dienste in vrband met koeëllaers en
   digtings. Die maatskappy het in Swede sowat 3 000 werknemers wat
   merendeels in Göteborg gekonsentreer is. SKF, Svenska kullagerfabriken
   grundades i Göteborg 1907 och deras huvudkontor ligger fortfarande kvar
   i Gamlestaden.

   Die redery Stena Line is in 1962 deur Sten A. Olsson in Göteborg gestig
   en het met die lyn tussen Göteborg en die Deense seehawe Frederikshavn
   al vroeg ekonomiese sukses behaal. Later is die verbindings uitgebrei
   om ook Kiel in Duitsland in te sluit. Toe die maatskappy Sessanlinjen
   deur Stena Line oorgeneem is, is sy ou aanlegplek tot Stena Line se
   Duitsland-terminaal omgeskep. Later is nog meer rederye oorgeneem, en
   Stena Line se internasionale aktiwiteite sluit tans Noorweë, Denemarke,
   Duitsland, Pole, die Verenigde Koninkryk, Ierland en Nederland in. Die
   aantal werknemers beloop 5 700 mense, en die redery se omset was in
   2006 9,5 miljard Sweedse kronor.

   Göteborg is daarnaas die setel van 'n aantal groot maatskappye uit die
   tekstielbedryf. Die Hallandse kettingwinkel-groep JC se hoofkwartier
   was tot in 2007 in die Göteborgse voorstad Mölnlycke en is daarna na
   Stockholm verskuif, terwyl Intersport uit Jönköping en MQ uit Borås in
   2007/2008 hul hoofkwartiere na Göteborg verskuif het. Ander belangrike
   plaaslike tekstielmaatskappye is Lindex en Kappahl.

[wysig] Toerisme

[wysig] Hotelbedryf

   Die Hotel Gothia Towers met die twee oorspronklike torings
   Die Hotel Gothia Towers met die twee oorspronklike torings

   Göteborg was dekades lank 'n belangrike reisbestemming vir toeriste uit
   ander Skandinawiese lande, maar sedert die 1990's het die stad danksy
   die veerboot- en goedkoper lugverbindings en ryk kulturele lewe ook by
   toeriste uit ander Europese lande soos Duitsland, Nederland en die
   Verenigde Koninkryk gewild geraak. Die aantal besoekers het gevolglik
   skerp begin styg. Toeriste in Göteborg bring vir die Sweedse staat
   jaarliks meer as 21 miljard Sweedse kronor (26,4 miljard ZAR) se
   belastinginkomste in.^[11]

   Drie nuwe hotelprojekte is in die vroeë 21ste eeu aangepak. Die ou
   Posthuset is tot 'n luukse hotel omgebou, Clarion Hotel Post en Hotell
   Avalon het ontstaan, en die Hotel Gothia Towers is danksy 'n derde
   toring met 24 verdiepings en 500 nuwe kamers, wat oos van die twee
   bestaandes opgerig is, aansienlik vergroot. Die sentrale toring word
   van vyf bykomende verdiepings met 75 nuwe kamers en ontspanningsgeriewe
   op die dak voorsien. Göteborg beskik sodoende altesaam oor meer as
   6 600 hotelkamers.
   Die hotelskip Barken Viking
   Die hotelskip Barken Viking

   Die Hotel Gothia Towers, 'n vierster-luukse hotel, is met sy 1 200
   kamers (waarvan elf luukse suites) tans die grootste in Noord-Europa en
   op een na ook die tweede grootste in Europa. Kleiner luukse hotelle
   sluit die Elite Plaza Hotel en die Elite Park Avenue Hotel in.

   Die hotelskip Barken Viking is 'n viermaster-windjammer wat
   oorspronklik in 1906 in die Deense hoofstad Kopenhagen gebou is om as
   'n opleidingskip vir die Deense handelsvloot te dien. Die skip is die
   grootste windjammer wat ooit in Skandinawië gebou is. Op haar eerste
   reis het die Viking op 19 Julie 1907 na Hamburg geseil om 2 530 ton se
   kooks vir Peru te laai. In 1929 het die Ålandse reder Gustaf Erikson
   die skip vir 6 500 pond gekoop en dit tot in 1939 op die graanroete na
   Australië gebruik.

   Die stad Göteborg het die skip in 1951 gekoop om 'n stasionêre
   seevaart- en kookskool daarop te bedryf. In 1993 is Viking vir 'n
   simboliese prys van een Sweedse kroon aan die plaaslike
   opleidingsadministrasie verkoop. Vandag is die skip permanent in die
   hawe geanker om as hotel en gewilde konferensiesaal te dien. Dit is
   tans baie onwaarskynlik dat die Viking ooit weer in bedryf gestel sal
   word aangesien dit nie oor 'n enjin beskik nie en haar groot mas hoër
   is as 'n brug wat tussen haar ankerplek en die oop see lê.

[wysig] Liseberg

   Liseberg in die stadsbuurt Heden is die grootste vermaaklikheidspark in
   Noord-Europa met jaarliks sowat drie miljoen besoekers. Die park, wat
   ter geleentheid van die Jubileumsuitstalling in 1923 ingewy is, is 'n
   aandelemaatskappy in besit van die Stad Göteborg. Die park staan tydens
   die somerseisoen tussen die einde van April en die middel van Oktober
   en tydens die Kersfeestyd tussen die middel van November en Kersfees
   oop vir besoekers.

[wysig] Openbare vervoer

[wysig] Tremlyne

   Ritte met historiese tremwaens is gewild by toeriste. 'n Moderne tremwa
   verskyn aan die linkerkant van die beeld
   Ritte met historiese tremwaens is gewild by toeriste. 'n Moderne tremwa
   verskyn aan die linkerkant van die beeld

   Göteborg beskik oor 'n uitgebreide tremnetwerk - die grootste in
   Skandinawië met 'n lengte van 150 kilometer - met twaalf tremlyne wat
   bedags en vyf lyne wat snags ry. Die netwerk word tans uitgebou as deel
   van die Kollektivringen-projek wat Göteborg van 'n ringlyn sal
   voorsien.

   Die plaaslike tremstelsel is in 1879 deur die Britse vervoermaatskappy
   Gothenburg Tramway Ltd. ingestel. Aanvanklik is van perdewaens gebruik
   gemaak wat tussen die haltes Brunnsparken en Stigbergsliden gery het.
   Twee jaar nadat die Stad Göteborg die tremnetwerk in 1900 gekoop het,
   is elektries aangedrewe trems ingevoer. Die tremstelsel is in die
   volgende vier dekades verder uitgebrei met lyne wat in 1907 tot by die
   stadsgrens en in 1940 tot by die eiland Hisingen gery het.

   In die 1960's het die owerhede oorweeg om die tremstelsel met moltreine
   te vervang, en die destydse nuwe tremspore is vry van oorweë en
   gedeeltelik ondergronds gebou om later maklik tot 'n moltreinstelsel te
   kan oorskakel. Die bou van 'n moltreinstelsel met tonnels in Göteborg
   se kleiagtige grond het egter geblyk om te duur te wees.

   Toe Swede se padvervoer in 1967 na linkerhandse sture omgeskakel het,
   was Göteborg naas Norrköping die enigste stad in die land wat sy
   tremstelsel in die stadsentrum behou het. Die huidige netwerk is
   ondanks die lae gemiddelde snelhede en die hoë onderhoudskoste steeds
   gewild by die plaaslike owerhede en passasiers. In bepaalde gebiede van
   die stadsentrum word motors - behalwe vir voertuie van plaaslike
   bewoners en vragmotors van leweransiers - nie meer toegelaat nie sodat
   trems hier die belangrikste vervoermiddel geword het. Naas die nuwe
   tremspoorring rondom Göteborg sal die tremstelsel ook met
   Italiaans-vervaardigde Sirio-tremwaens en 'n nuwe elektroniese
   betaalstelsel opgegradeer word.

[wysig] Spoorweë

   Die hoofstasie van Göteborg
   Die hoofstasie van Göteborg
   'n Stadsbus in Kungsportsavenyn, met die Park Avenue-hotel in die
   agtergrond
   'n Stadsbus in Kungsportsavenyn, met die Park Avenue-hotel in die
   agtergrond

   Göteborg is 'n belangrike knooppunt van die Sweedse en Skandinawiese
   spoornetwerke met regstreekse verbindings na Oslo, Stockholm, Malmö en
   Kopenhagen. Die hoofstasie van Göteborg is die tweede grootste in die
   land ná Stockholm. Die plaaslike openbare vervoer word aangevul deur
   stadstreine, die sogenaamde pendeltåg, wat Göteborg met die voor- en
   buurstede in die omgewing verbind.

   Toe in Swede teen die middel van die 19de eeu met die bou van spoorweë
   begin is, was die verbinding tussen Göteborg en Jonsered, wat op 1
   Desember 1856 ingewy is, een van die eerstes in die land. Destyds het
   'n behoefte vir 'n stasiegebou ontstaan, en op 4 Oktober 1856 is die
   eerste hoofstasie geopen. Die gebou is sedertdien verskeie kere
   omgebbou en uitgebrei. In die 1920's is die gebou van 'n wagkamer
   voorsien, terwyl die oorspronklike werkwinkel-kompleks vir lokomotiewe
   lankal na Sävenäs verskuif is. Gedurende die groot emigrasiegolf in die
   19de eeu het meer as een miljoen Sweedse emigrante op hulle weg na die
   hawe en uiteindelik Amerika by Göteborg se hoofstasie aangekom.

   Gewoonlik word na die oorspronklike hoofstasie in Sweeds as
   Centralstationen verwys, terwyl die nuwe gebouekompleks, wat in 2003
   ingewy is en uit die stasie self en 'n hotelgebou bestaan, as
   Centralhuset en die geboue in die nabye omgewing as Resecentrum
   Göteborg bekend staan. Die afdelingswinkel Nordstan en Drottningtorget,
   die hoofkwartier van die plaaslike spoorweë, is eweneens naby die
   hoofstasie geleë.

[wysig] Busse en snelbusse

   Die tremlyne word deur 'n uitgebreide busnetwerk, wat die hele
   stadsgebied dek, aangevul. Sommige buslyne is as hoëdigtheidslyne
   (högtrafiklinjer) geklassifiseer, terwyl die vier sogenaamde
   stombusslinjer op die besigste roetes ingestel is. Die laasgenoemde ry
   gedurende spitsure gedeeltelik elke vyf minute, en passasiers mag alle
   deure benut om in- en af te klim.

   Frölunda-plein is een van die belangrikste knooppunte van die
   busnetwerk. Hier vertrek buslyne na die westelike stadsbuurte en
   Hisingen, en tremlyne na die res van die stadsgebied. Sogenaamde
   flygbusserna verbind die busterminaal Nils Ericsson Terminalen met die
   twee lughawens van Göteborg, Göteborg-Landvetter en Göteborg City
   Airport.

   Vyf snelbuslyne verbind Göteborg met stede in die omgewing, terwyl
   ander lyne soos die Uddevalla-, Smögen-, Orust-, Dalslands- en
   Boråsexpressen tot by verderaf geleë stede in Wes-Swede ry.

[wysig] Verwysings

    1. ^ Bernhard Mühr: Die klimaat van Göteborg
    2. ^ Hellquist, Elof: Svensk etymologisk ordbok. Twee boekdele. Lund:
       LiberLäromedel 1980. Pamp, Bengt: Ortnamnen i Sverige. Tweede
       uitgawe. Malmö: Lundastudier i Nordisk Språkvetenskap. Serie B, 2.
       1970
    3. ^ Almquist, Helge: Göteborgs historia 1619-1680/Gbg Jubileumspubl.
       I, Göteborgs Litografiska Aktiebolag 1929, bl.20
    4. ^ Göteborgs Stads Borgarelängd 1621-1864, Personhistoriska
       Föreningen 1926, bl.28
    5. ^ www.goteborg.com: Die geskiedenis van Göteborg
    6. ^ Polyglott APA Guide Schweden. Berlyn en München: APA
       Publications/Langenscheidt 2006, bl. 229
    7. ^ Polyglott APA Guide Schweden, bl. 237
    8. ^ businessregion.se
    9. ^ Businessregion Göteborg - Fordonsindustri
   10. ^ Volvo.se
   11. ^ Göteborg drar in pengar. In: Göteborgsposten, 16 Oktober 2007

   Kategorie: Swede

