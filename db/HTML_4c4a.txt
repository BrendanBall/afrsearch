HTML


   Hypertext Markup Language (HTML) is 'n taal wat die uitleg van
   dokumente spesifiseer. HTML word veral vir die vertoon van webblaaie op
   die Wêreldwye Web gebruik.

   Inhoud

        * 1 Inleiding
        * 2 Geskiedenis van HTML
        * 3 Genereer van HTML-dokumente
        * 4 Die samestelling van 'n HTML-dokument
        * 5 Verklaar 'n bladsy as Afrikaans
        * 6 Sien ook
        * 7 Verwysings
        * 8 Eksterne skakels

[wysig] Inleiding

   In sy mees basiese vorm word HTML gebruik om tekste in te deel in
   paragrawe, opskrifte en aan te dui watter teks benadruk moet word (deur
   van vet letters, skuinsdruk of onderstreping gebruik te maak). 'n
   Belangrike onderdeel van HTML is dat dit hiperteks moontlik maak, waar
   daar in 'n dokument verwysings na ander dokumente ingebou kan word. So
   'n verwysing word dan 'n skakel (Engels - hyperlink) genoem. HTML maak
   dit ook moontlik om beeldmateriaal en ander multimedia in 'n dokument
   op te neem.

   Die formaat van teks asook die struktuur van die dokument word aangedui
   deur middel van opmerktekens of etikette (Engels - tags). HTML word
   meestal met 'n webblaaier besigtig. 'n Webblaaier is 'n program wat die
   HTML-dokumente aanvra, die etikette interpreteer en dan 'n
   geformatteerde dokument aan die gebruiker vertoon.

   Met die verloop van jare het die verskillende aantal opmerktekens
   (tags) wat in HTML gebruik is, baie uitgebrei. Om interpretasie
   probleme te voorkom het die World Wide Web Consortium (W3C) 'n
   standaard daargestel om te bepaal watter opmerktekens geldig is en hoe
   hulle geïnterpreteer moet word. Die standaard is al verskeie kere op
   datum gebring om vir nuwe ontwikkelings voorsiening te maak. Die
   nuutste aanvaarde standaard HTML 4.01, dateer uit Desember 1999.

   HTML as opmerktaal het geblyk onvoldoende te wees om in die behoeftes
   van akkurate weergewing van dokumente en om interaktiwiteit te
   voorsien. Dit het dan aanleiding gegee tot aanvullende standaarde om
   die gebreke aan te spreek, onder andere Cascading Style Sheets (wat
   veral bemoeid is om akkurate en konsekwente formatering van dokumente
   te verseker) en Javascript (wat daarop gemik is om interaktiwiteit van
   dokumente te verhoog).

   Die mededinging tussen die skeppers van webblaaiers het 'n belangrike
   rol gespeel in die ontwikkeling van HTML. Die skeppers van webblaaiers
   het op eie houtjie nuwe etikette ontwikkel wat dikwels dan nie deur
   ander webblaaiers gelees en geïnterpreteer kon word nie en verder het
   elkeen ook hulle eie interpretasies gehad van stylesheets (opmerktekens
   wat oorhoofse uitleg bepaal) asook van die javascript. Sommige van
   hierdie HTML-etikette is later in die standaard opgeneem maar ander is
   egter nie opgeneem nie. Tot op hede is daar nog steeds verskille te
   vinde in hoe moderne blaaiers dieselfde dokumente vertoon.

   Daar bestaan enkele variasies wat verwant is aan HTML:
     * CHTML, 'n beperkte vorm van HTML, wat ontwikkel is vir gebruik op
       PDA's en selfone.
     * Dynamic HTML of DHTML. Dit is nie 'n amptelike spesifikasie nie,
       maar 'n bemarkingsterm vir HTML wat gebruik is met die vrystelling
       van weergawe 4 blaaiers. Die term dui die kombinasie van Javascript
       en HTML aan, wat dit moontlik maak dat die inhoud gewysig kan word
       deur die gebruiker se aksies.
     * WML (Wireless Markup Language), wat ontwikkel is vir toestelle wat
       WAP kan gebruik.
     * XHTML, word allerweë as die opvolger van HTML beskou (al word beide
       standaarde nog in parallel deur die W3C onderhou).

[wysig] Geskiedenis van HTML

   Die geskiedenis van HTML het in die eerste jare hand aan hand gegaan
   met die ontwikkeling van die eerste webblaaiers. Die belangrikste
   hiervan was die mededingende blaaiers van Netscape en Microsoft (sien
   ook blaaieroorlog). Met die vrystelling van elke nuwe blaaier weergawe
   is HTML uitgebrei of aangepas. Die W3C het probeer om standaarde vas te
   stel maar die standaard het nie altyd tred gehou met ontwikkelinge nie
   en was dikwels verouderd.

   HTML is in 1991 uitgedink deur Tim Berners-Lee met die doel om
   wetenskaplike dokumente van CERN in Genève makliker toeganklik te maak.
   Hy ontwikkel dan ook die eerste webblaaier wat hy WorldWideWeb noem. In
   1993 word die webblaaier Mosaic deur die NCSA ontwikkel, wat vir die
   eerste keer ook grafiese elemente kon ondersteun. Dit dien dan ook as
   basis vir die ontstaan van Netscape Navigator in 1994. Met die koms van
   hierdie twee webblaaiers het die gewildheid van die wêreldwye web met
   rasse skrede toegeneem. Beide blaaiers het elemente bygedra tot die
   oorspronklike HTML. Kort daarna het Microsoft tot die stryd toegetree
   met hulle eie webblaaier.

   Die eerste amptelike HTML-spesifikasie van die W3C was HTML 2.0 en is
   in September van 1995 aanvaar. Vroeër het hulle gewerk aan die
   uitbreiding van die oorspronklike standaard onder die naam HTML+ (wat
   in November 1993 gepubliseer is). Al voor die amptelike vrystelling van
   HTML 2.0 is daar al gewerk aan die volgende spesifikasie (HTML 3.0).
   Hierdie spesifikasie is gevolg deur die vrystelling van Netscape
   weergawe 3 en is die konsepvoorstel reeds in September van 1995
   vrygestel. Die werk is voortgesit met die vrystelling van HTML-weergawe
   3.2 wat ook onder die naam "Wilbur" bekend gestaan het. Wilbur is in
   Januarie van 1997 amptelik aanvaar. In Desember van 1997 word die HTML
   4.0 spesifikasie amptelik aanvaar, waarna HTML 4.01 (Desember 1999) na
   enkele klein regstellings aanvaar word.

   Die HTML 4.01 spesifikasie is bedoel om die laaste HTML-spesifikasie te
   wees. Verdere ontwikkeling van die standaard vind plaas as XHTML en met
   die ontwikkeling van stylesheets en javascript. Die verskillende
   spesifikasies ondersteun grotendeels die ouer weergawes en kan moderne
   blaaiers dus ook nog ouer dokument goed weergee. 'n Aantal etikette wat
   deur indiwiduele skeppers van webblaaiers bedink is, is egter nooit in
   die spesifikasies opgeneem nie en word ook nie deur alle moderne
   blaaiers ondersteun nie.

[wysig] Genereer van HTML-dokumente

   'n HTML dokument kan as 'n alleenstaande dokument gestoor word op 'n
   stoormedium. Sulke dokumente dra gewoonlik die .htm of .html
   uitbreiding. Op die Wêreldwye Web word (tydelike) HTML dokumente
   dikwels op versoek van 'n blaaier gegenereer met behulp van
   bedienerkant skripte of met CGI. Sulke bladsye het dikwels 'n URL
   waarvan die uitbreiding verskil met die van HTML dokumente, byvoorbeeld
   .asp vir Active Server Pages en .php vir dokumente wat geskep is met
   PHP.

   (X)HTML kan ook geskep word deur die transformasie van XML en XSL, waar
   die inhoudelike gegewens in die XML-dokument staan en die vormgewende
   (struktuur) inligting in die XSL-dokument opgeneem is. Die blaaiers van
   Mozilla en Microsoft is in staat om hierdie transformasies uit te voer.
   Ander blaaiers ondersteun dit nie. Die transformasie kan egter ook deur
   die webbediener uitgevoer word.

[wysig] Die samestelling van 'n HTML-dokument

   Tegnies beskou is HTML 'n formele opmerktaal, wat op SGML gebaseer is.
   XML is ook 'n onderdeel van SGML. XHTML bevat eienskappe van XML sowel
   as HTML. 'n DOCTYPE verklaring aan die begin van die dokument gee
   inligting rondom volgens watter HTML spesifikasie die dokument
   geïnterpreteer moet word. Moderne webblaaiers kan HTML dokumente op
   twee wyses weergee: die Standard compliance mode wat gebruik word vir
   dokumente wat aan streng HTML spesifikasies voldoen en die Quirksmode
   wat vir ouer spesifikasies gebruik word. Die keuse word gemaak na
   aanleiding van die DOCTYPE verklaring.

   'n Dokument met korrekte HTML bevat buiten hierdie verklaring uit 'n
   html etiket, wat onderverdeel word met 'n header asook 'n body of 'n
   frameset etiket. Die header bevat inligting oor die dokument soos die
   titel en watter stylesheets, skripte en metatags gebruik word. Die body
   bevat inligting wat in die dokument sigbaar sal wees. Deur van die
   frameset etiket gebruik te maak word ander HTML-dokumente in raampies
   op die skerm vertoon.

   HTML het gegroei vanaf 'n opgemerkte teks met prentjies tot 'n
   objekgeoriënteerde benadering tot die saamstel van 'n dokument. Ook
   hiervoor het die W3C 'n standaard ontwikkel: die Document Object Model,
   (afgekort tot DOM). Die DOM maak dit moontlik om met behulp van skripte
   die elemente van 'n dokument afsonderlik te benader en aan te pas, ook
   kan nuwe elemente dinamies toegevoeg of bestaande elemente verwyder
   word.

[wysig] Verklaar 'n bladsy as Afrikaans

   'n HTML bladsy kan verklaar word as Afrikaans (of enige ander taal)
   deur die volgende lyn in die bronkode te wysig:
<html xmlns="http://www.w3.org/1999/xhtml" xml:lang="af" lang="af" ... >

   Indien dit nie gedoen word nie sal soekprogramme nie die bladsy as
   Afrikaans kan identifiseer nie. Die bladsy sal dan as Engels of
   Nederlands geindeks word.

   Net sekere paragrawe kan ook as Afrikaans te merk word. Hier is 'n
   voorbeeld:
<p lang="af">Die paragraaf is in Afrikaans</p>
<p lang="nl">Dutch pagina</p>
<p lang="en">This paragraph is in English</p>

[wysig] Sien ook

     * Lys van HTML-etikette
     * Lys van HTML-kleure

[wysig] Verwysings

   Ooreenstemmende artikel in die Nederlandstalige Wikipedia

[wysig] Eksterne skakels

     * Beskrywing van die HTML-formaat voor 1992 deur die W3C (Engels)
     * HTML+ spesifikasie deur die W3C (Engels)
     * Beskrywing van die HTML+ formaat deur die W3C (Engels)
     * Die HTML 2.0-spesifikasie, Kommentaar versoek nr. 1866 (Engels)
     * Ontwerp van HTML 3.0 (Engels)
     * Die HTML 3.2-spesifikasie, genaamd "Wilbur" (Engels)
     * Die HTML 4.01-spesifikasie (Engels)

   Kategorieë: Markeertale • Standaarde

