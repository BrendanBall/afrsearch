Haatspraak


   Haatspraak verwys na spraak of geskrewe teks wat daarop gemik is om
   intimidasie, geweld of vooroordeel teen 'n groep mense op grond van
   hulle ras, etnisiteit, afkoms, geloof, seksuele oriëntasie, of
   gestremdheid te bewerkstellig.

[wysig] Wette teen haatspraak

   In baie lande is opsetlike gebruik van haatspraak 'n kriminele
   oortreding wat verbied word in terme van wetgewing teen die aanhitsing
   van haat.

   Voorbeelde:
     * Ontkenning van die Joodse menseslagting (Engels: Holocaust denial)
       is teen die wet in sewe Europese lande as 'n vorm van haatspraak en
       die Europese Raad het wetgewing goedgekeur teen enige vorm van
       revisionisme, wat gedefinieer word as die ontkenning of afgradering
       van menseslagtings of misdade teen die mensdom.
     * In die Verenigde Koninkryk is aanhitsing tot rasse-haat 'n
       oortreding in terme van die Public Order Act 1986 met 'n maksimum
       vonnis van tot sewe jaar tronkstraf.
     * In Kanada is die voorstaan van menseslagting of die aanhitsing van
       haat teen enige 'identifiseerbare groep' 'n strafbare oortreding
       met 'n maksimum tronkstraf van twee tot veertien jaar. 'n
       'Identifiseerbare groep' word gedefinieer as 'any section of the
       public distinguished by colour, race, religion, ethnic origin or
       sexual orientation.' Daar word uitsonderings gemaak vir gevalle van
       feitlike stellings, deelnemers aan openbare debat en godsdiensleer.
     * In Ysland is die haatspraakwet nie beperk tot aanhitsing van haat
       nie maar sluit dit ook die uitdrukking van sulke haat in (Artikel
       233 a. in die Yslandse Kriminele Reg)
     * Victoria, Australië se Racial and Religious Tolerance Act 2001,
       verbied optrede wat haat of ernstige minagting teen 'n groep
       aanblaas of wat neerkom op ernstige afkeer of bespotting van 'n
       ander persoon op grond van ras of geloofsoortuiging .
     * In Suid-Afrika word vryheid van uitdrukking deur die Grondwet
       beperk om propaganda vir oorlog, die aanstigting van dreigende
       geweld en die verkondiging van haat wat op ras, etnisiteit,
       geslagtelikheid of godsdiens gebaseer is en wat aanhitsing om leed
       te veroorsaak, uit te sluit. Die Wet op bevordering van gelykheid
       en vermyding van onregverdige diskriminasie (Engels: Promotion of
       equality and prevention of unfair discrimination act) gee praktiese
       uitvoering aan die bepalings deur haatspraak spesifiek te verbied.
       Dit bepaal dat niemand woorde gegrond op een of meer van die
       verbode gronde (ras, etnisiteit, geslagtelikheid of godsdiens) mag
       publiseer, propageer, voorstaan of kommunikeer wat op billike wyse
       aangetoon kan word as daarop gemik sou wees om kwetsend, nadelig of
       gemik op aanhitsing van benadeling, of haat bevorder nie.

   Kategorie: Menseregte

