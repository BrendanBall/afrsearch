Habitat 67


   'n Uitsig oor Habitat 67, soos gesien vanaf die Sint-Laurensrivier
   'n Uitsig oor Habitat 67, soos gesien vanaf die Sint-Laurensrivier

   Habitat 67 is 'n woonstelkompleks in Montreal (Quebec, Kanada), wat by
   die Marc-Drouinkaai langs die Sint-Laurensrivier lê. Die
   Israelies-Kanadese argitek Moshe Safdie (* 1938) het met sy
   buitengewone kompleks, wat ter geleentheid van die Expo
   67-wêreldtentoonstelling in die 1960's opgerig is, internasionale
   bekendheid verwerf.

   Inhoud

        * 1 Die konsep
        * 2 Geskiedenis
        * 3 Argitektuur
        * 4 Eksterne skakels

[wysig] Die konsep

   Die konsep vir die kompleks gaan terug op Moshe Safdie se proefskrif A
   Three-Dimensional Modular Building System, wat hy vir sy meestersgraad
   aan die McGill-Universiteit in Montreal ingehandig het. Safdie het
   belang gestel in stedelike argitektuur en bekostigbare
   hoëdigtheidsbehuising. Sy ontwerp was danksy die gebruik van
   voorafvervaardigde elemente uiters kostebesparend.

   Met Habitat 67 het Safdie daarnaas die voordele van gesinshuise met dié
   van 'n woonstelblok probeer verbind en hiervoor modulêre blokke
   ontwerp, wat soos bakstene bo-op mekaar gestapel is. Naby die
   bouterrein is 'n fabriek opgerig, waar die betonblokke vir die kompleks
   vervaardig is. Die blokke, wat 11,7 by 5,3 by 3 meter gemeet het, is
   met 'n hyskraan saamgevoeg.

[wysig] Geskiedenis

   Moshe Safdie is ter geleentheid van die wêreldtentoonstelling Expo 67,
   wat vier jaar later sou plaasvind, in 1963 uitgenooi om sy projek te
   verwesenlik. Volgens die aanvanklike ontwerp sou die kompleks naas
   woonstelle ook winkels en 'n skool behels het, maar weens 'n
   befondsingstekort is die bouplanne tussen 1964 en 1965 herontwerp en
   het uiteindelik net voorsiening gemaak vir woonstelle.

   Boubedrywighede het in 1965 begin en dertig maande geneem. Habitat 67,
   wat deur die Société Centrale d'Hypothéques et de Logement (SCHL)
   gefinansier is, het aanvanklik as 'n verblyfplek vir besoekers van 1967
   se wêreldtentoonstelling Expo 67 gedien. Die woonstelle is daarna deur
   die federale regering verhuur. Later is huurders medebesitters gemaak,
   en in Desember 1985 is die woonstelle aan hulle verkoop.

[wysig] Argitektuur

   Habitat 67, soos gesien vanaf Avenue Pierre-Dupuy
   Habitat 67, soos gesien vanaf Avenue Pierre-Dupuy

   Habitat 67, wat naby die middestad van Montreal tussen die Concorde- en
   Victoria-brûe geleë is, bestaan uit vyf gedeeltes, waarvan die drie
   grootstes oor Avenue Pierre Dupuy en twee ander oor die
   Sint-Laurensrivier uitkyk.

   Die kompleks huisves 158 woonstelle, en daar is vyftien verskillende
   tipes eiendomme beskibaar, wat oor tussen een en ag elemente strek. Die
   meerderheid woonstelle beslaan twee of drie elemente. Elke woonstel het
   sy eie terras, wat op die dak van 'n ander element lê, en kyk uit na
   drie rigtings. Huurders het óf 'n uitsig oor die stad Montréal óf oor
   die Sint-Laurensrivier.

   Die "kubusse", wat oor twaalf verdiepings strek, maak almal deel uit
   van die kompleks se spanbeton-konstruksie. Die kompleks is toegerus met
   drie hysbakskagte, wat toegang tot die woonstelle verleen, en
   onderdak-wandelgange op die sesde en tiende verdieping, wat deur
   plexiglas-wande beskerm word.

[wysig] Eksterne skakels

     * Die webwerf van Habitat 67

   Kategorieë: Montreal • Argitektuur

