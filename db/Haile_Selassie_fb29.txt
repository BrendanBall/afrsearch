Haile Selassie


   Hoewel Rastafariërs Haile Selassie beskou as die verpersoonliking van
   die lewende Verlosser van die swart ras, was Haile Selassie self
   oënskynlik nie baie beïndruk met hierdie aanhang nie. Hy was 'n
   toegewyde Christen wat selfs by geleentheid geweier het om besoekende
   Rastafariërs uit Jamaika by sy paleis te woord te staan.

   Selassie is op 23 Julie 1892 naby Hãrer, Ethiopië, gebore en in die
   Ethiopiese Ortodokse Kerk gedoop as Ras Tafari Makonnen. Hy was 'n
   kleinneef van die Ethiopiese keiser, Menelik II, en met sy hulp is die
   keiser se opvolger, Lij Iyasu, in 1916 onttroon en vervang met Zauditu,
   die keiser se dogter. Met Zauditu se dood in 1930 het Selassie, wat
   intussen haar hoof- uitvoerende amptenaar geword het, haar opgevolg en
   self keiser geword.

   In 1931 het Selassie 'n grondwet goedgekeur waarvolgens Ethiopië se
   eerste parlement en regstelsel ingestel is. In 1936 het Selassie
   tydelik as banneling na England gevlug nadat Italië sy land die vorige
   jaar binnegeval het. Met Brittanje se hulp is Italië later verslaan en
   het Selassie in 1942 teruggekeer om sy land te regeer. Hy was daarna
   onder meer verantwoordelik vir uitgebreide landhervormings, die
   beëindiging van slawerny (1942) en die verdere uitbreiding van Ethiopië
   se grondwet (1955).

   Pogings om Selassie se regering omver te werp, is in 1960 suksesvol
   afgeweer, maar teen 1974 het 'n kombinasie van faktore - soos korrupsie
   in die regering, swak bestuur, droogte, inflasie en hongersnood -
   veroorsaak dat Selassie sy volk se steun grootliks verloor het. Hy is
   gedwing om van die troon afstand te doen en is op 27 Augustus 1975 in
   Addis Abeba oorlede.

   Vir die meeste Rastafariërs was Haile Selassie egter steeds Jah op
   aarde, of minstens die beloofde verpersoonliking van Jah op aarde.
   Hulle maak daarop aanspraak dat hy die 225ste koning in die vorstehuis
   van Salomo was, en dat hy daarmee die oudste troon op aarde
   verteenwoordig het. Hierdie troon is volgens Rastafariërs 3 000 jaar
   oud (veel ouer as die Britse vorstehuis se sowat 500 jaar). Boonop is
   Ethiopië die enigste staat in Afrika wat kolonialisme suksesvol
   afgeweer het. Die kroning van Selassie was dus 'n vervulling van God se
   belofte aan koning Dawid.
   Kategorie: Ethiopiese Keisers

