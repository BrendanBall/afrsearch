Halifax, Nova Scotia


   Halifax se stadsklok in die aandskemer
   Halifax se stadsklok in die aandskemer

   Halifax is die hoofstad en grootste metropolitaanse gebied van Nova
   Scotia, Oos-Kanada. Na sy samesmelting met Dartmouth en Bedford in die
   jaar 1996 vorm die stad en sy omgewing die streeksmunisipaliteit
   Halifax Regional Municipality met sowat 360 000 inwoners (2001).
   Halifax is die ekonomiese sentrum van die Atlantiese provinsies en die
   tweede grootste Kanadese kusstad na Vancouver (Brits-Kolombië), en sy
   seehawe is die tweede grootste natuurlike hawe na Sydney (Australië).
   Die stad lê nader by Europa as enige ander belangrike Noord-Amerikaanse
   seehawe suid van Newfoundland/Terre Neuve.

   Die stad het 'n belangrike rol in die geskiedenis van Kanada gespeel en
   is oorspronklik veral as 'n Britse militêre teengewig vir die Franse
   seevesting Louisbourg op die Kaap-Breton-eiland aangelê. Meer as een
   miljoen immigrante en vlugtelinge het by Halifax se Pier 21 voet aan
   wal gesit.

   Vandag is Halifax is 'n kosmopolitiese stad met kleiner wolkekrabbers
   en 'n gerestoureerde historiese stadskern wat byna volledig van die see
   omsluit word. Halifax se universiteite met sowat 20 000 studente dra by
   tot die kulturele lewe van die stad wat soms die "San Francisco van die
   noorde" genoem word - 'n verwysing na die brug oor die Narrows, wat
   Halifax met Dartmouth verbind en 'n bietjie op die Kaliforniese Golden
   Gate-brug lyk; die skilderagtige hawebuurt; en die vestingsberg Citadel
   Hill met sy steil strate. Vanweë sy musieklewe word Halifax tans ook
   dikwels met die Noordwes-Amerikaanse stad Seattle vergelyk.

   Inhoud

        * 1 Geskiedenis
        * 2 Klimaat
             + 2.1 Reënval en temperature in Halifax
        * 3 Ekonomie
        * 4 Besienswaardighede

[wysig] Geskiedenis

   'n Nagtelike uitsig oor Halifax
   'n Nagtelike uitsig oor Halifax

   Die eerste bewoners van die gebied was Mi'kmaq-Indiane, wat die baai
   van Halifax Chebookt ("Groot lang hawe") genoem het.

   Op 9 Julie 1749 het kaptein-generaal Edward Cornwallis met sowat 2 500
   setlaars op die Chebucto-skiereiland geland om 'n nedersetting en
   voorpos vir die Britse troepe te stig. Die klein vesting is ter ere van
   Lord Halifax, die president van die Britse handelskamer, "Halifax"
   genoem. Een jaar later is in die omgewing 'n ander nedersetting,
   Dartmouth, gestig. Die pont, wat die twee stede sedert 1752 met mekaar
   verbind, is die oudste seewaterpont in Noord-Amerika.

   Ondanks baie moeilikhede het Halifax vinnig ontwikkel, en in die stad
   is in 1752 die eerste Kanadese koerant, die Halifax Gazette, uitgegee
   en drie jaar later die eerste poskantoor in Kanada opgerig. Met die bou
   van die eerste kaai in 1758 het Halifax se geskiedenis as 'n belangrike
   Kanadese hawestad begin. Die stad het ook as basis vir Britse militêre
   operasies teen die Franse fort in Louisbourg gedien.

   Dit was veral dergelike operasies tydens oorloë en internasionale
   konflikte, waarop die ekonomiese vooruitgang en welvaart van die stad
   aanvanklik berus het. 'n Militêre operasie het egter ook die grootste
   mensgemaakte ramp - voordat 'n atoombom die Japanse stad Hirosjima
   getref het - veroorsaak. Tydens die Eerste Wêreldoorlog het meer as
   2 000 mense by die botsing van die Franse skip Mont Blanc met die
   Belgiese stoomskip Imo gesterf, en groot dele van die skiereiland is
   verwoes.

   In 1925 het die eerste transatlantiese telegraafverbinding ontstaan, en
   in 1941 het Trans Canada Airways 'n gereelde lugroete tussen Halifax en
   Vancouver ingestel. Die internasionale lughawe van Halifax is in 1960
   geopen. In Junie 1995 was Halifax die gasheerstad van die G-7 groep
   (die sewe belangrikste nywerheidslande) se spitsberaad.

[wysig] Klimaat

   Halifax se weer is onvoorspelbaar, maar danksy die invloed van die
   Atlantiese Oseaan gematig in vergelyking met dié van Sentraal-Kanada.
   Gewoonlik beweeg temperature tussen -5°C en +25°C. Sneeuval tree in die
   maande van Desember tot Maart op, dikwels in die vorm van sneeustorms.
   'n Rekord-sneeuval van 950 millimeter begelei een van hierdie storms in
   Februarie 2004.

   Die lente se weer word deur mis en koel temperature gekenmerk, terwyl
   die somer warm en droog of koel en reënerig kan wees. Die vroeë herfs
   is dikwels nog warm met baie sonskyn.

Reënval en temperature in Halifax


   Maand                      Jan Feb Mar Apr Mei Jun Jul Aug Sep Okt Nov Des
   Reënval (mm)               137 109 125 114 104 102 97  112 104 137 135 137
   Reënval (duim)             5,4 4,3 4,9 4,5 4,1  4  3,8 4,4 4,1 5,4 5,3 5,4
   Minimale temperature (°C)  -9  -9  -5  -1   4   9  13  13  10   5   0  -6
   Maksimale temperature (°C)  0  -1   3   8  15  20  23  23  19  14   8   2
   Minimale temperature (°F)  16  16  23  30  39  48  55  55  50  41  32  21
   Maksimale temperature (°F) 32  30  37  46  59  68  73  73  66  57  46  36

   [wysig] Ekonomie

      Die bark Europa het in 2004 'n besoek aan Halifax se hawe afgelê
      Die bark Europa het in 2004 'n besoek aan Halifax se hawe afgelê

      Danksy die groot konsentrasie van regeringsinstellings en privaat
      sakeondernemings het die streeksmunisipaliteit Halifax tot 'n
      beduidende ekonomiese sentrum in die oostelike Kanada ontwikkel, en
      Halifax dien nou as 'n sake-, finansiële, administratiewe en kulturele
      sentrum vir die Atlantiese kusprovinsies. Belangrike werkgewers en
      dryfkragte agter die ekonomiese groei sluit die Departement van
      Nasionale Verdediging en die Hawe van Halifax in.

      Die uitgestrekte natuurlike hawe met sy moderne houergeriewe is nog
      steeds toeganklik wanneer die deurvaart na die
      Sint-Laurensrivier-waterweg deur ys versper word. Die Halifaxhawe dien
      ook as basis vir Kanada se Atlantiese Vloot en maak van die stad saam
      met die internasionale lughawe en verbeterde spoorweg- en
      padverbindings 'n eersterangse vervoersentrum wat steeds meer nywerhede
      lok. Die plaaslike eiendomsmark het aan die begin van die 21ste eeu
      sterk gegroei, en naas nuwe projekte is ook sommige van die vroeëre
      werkersklasbuurte opgeknap.

      Die ekonomie in Halifax se landelike omgewing steun op landbou,
      vissery, mynbou, bosbou en die ontginning van natuurlike gas. Die
      Musquodoboit-vallei het tot die streek se bos- en landbousentrum
      ontwikkel. Van die 150 plase in die streeksmunisipaliteit is 110
      volgens die sensus van 2001 in familiebesit. Die plaaslike vissery is
      in talle kleiner visserhawens langs die kus werksaam, terwyl die streek
      se natuurlike gasvelde voor die kus van die eiland Sable Island lê.
      Klei, leiklip, goud, kalksteen en gips word in die landelike gebiede
      van die vasteland ontgin.

   [wysig] Besienswaardighede

      Die Angus A. MacDonald-brug verbind Halifax met Dartmouth
      Die Angus A. MacDonald-brug verbind Halifax met Dartmouth
        * Die Privateers' Wharf is 'n gerestoureerde hawebuurt uit die 19de
          eeu met restourante en kroeë. Hier lê 'n namaaksel van die beroemde
          skoener Bluenose uit Lunenburg geanker. Die Bluenose word ook op
          Kanada se 10-sent-muntstukke uitgebeeld.
        * Die stervormige Halifax Citadel op Citadel Hill vorm die ou fort se
          sentrale gebou en bied 'n pragtige uitsig oor die stad. Citadel
          Hill pronk met noukeurig gerestoureerde geboue en meubels en is in
          1956 tot nasionale monument verklaar en een van die mees besoekte
          geskiedkundige besienswaardighede in Kanada. Vandag tree studente
          van die Universiteit van Halifax in Skotse kleredrag en met
          doedelsakke as die fort se bemanning op.
        * Die Nova Scotia Museum of Natural History behandel die geskiedenis
          en natuur van Nieu-Skotland en pronk met argeologiese vondse soos
          die oorblyfsels van 'n 11 000 jaar oue nedersetting, mastodon-bene,
          'n walvisgeraamte en voorwerpe wat deur die vroeë setlaars en
          plaaslike Mi'kmaq-Indiane vervaardig is.

   Kategorieë: Nova Scotia • Stede in Kanada

