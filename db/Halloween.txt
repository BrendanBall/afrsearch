Halloween


   Jack-o'-Lantern - In Noord-Amerika word uitgeholde pampoene met
   vreeslike gesigte as deel van die Halloween-feesviering met 'n kers
   verlig. Hierdie tradisie het sy oorsprong in die Keltiese feesdag
   Samhain
   Jack-o'-Lantern - In Noord-Amerika word uitgeholde pampoene met
   vreeslike gesigte as deel van die Halloween-feesviering met 'n kers
   verlig. Hierdie tradisie het sy oorsprong in die Keltiese feesdag
   Samhain

   Halloween is 'n fees wat gewoonlik op 31 Oktober, die tradisionele
   Allerheilige-aand, gevier word. Deesdae het die Halloween-fees orals in
   die Westerse wêreld tot 'n mindere of meerdere mate gewild geraak, al
   is dit net as deel en afgietsel van die Amerikaanse popkultuur
   ingevoer.

   Die huidige feesviering het sy oorsprong veral in die Verenigde State
   en Kanada, waar kinders kostuums aantrek en van huis tot huis trek om
   vir lekkers te vra. Ierse, Skotse en ander immigrante het die tradisie
   van Halloween saamgeneem na Noord-Amerika.

   Die term "Halloween" is afgelei van Hallowe'en, 'n verkorte vorm van
   All Hallow's Eve (Allerheilige-aand), of die aand voor die Christelike
   feesdag van Allerheilige, wat sy oorsprong in die heidense tradisies
   van Noord-Europa het en deur Christelike sendelinge net 'n nuwe,
   Christelike betekenis gekry het.

   In sommige dele van Ierland word Halloween ook die Pooky Night genoem,
   wat sy etimologiese oorsprong in púca of "bose gees" het.

   Die Keltiese Britte en Iere vier in die voor-Christelike tydperk die
   Dag van die Oorledenes op Allerheilige-dag (1 November). Op hierdie
   dag, wat Samhain genoem word, het die oorledenes glo uit hulle grafte
   verrys, en kos is voor die deure neergelê om hulle aan te trek. Om die
   bose geeste te laat skrik, het die Kelte maskers gedra. Toe die Romeine
   Brittanje verower, begin hulle die Keltiese tradisie met hulle eie
   oesfees en verering van die oorledenes vermeng. Hierdie tradisie is
   eeue later na die Verenigde State en Kanada oorgedra.

   Halloween word deur sommige mense met die okkultisme geassosieer,
   aangesien die nag van Halloween in die heidense kultuur een van die
   spesiale tye van die jaar is wanneer die wêreld van die geeste in
   aanraking kom met die wêreld van die lewendes en towery hoogty kan
   vier.

   Inhoud

        * 1 Halloween in Ierland
        * 2 Halloween in Skotland
        * 3 Simbole
        * 4 Kritiek
        * 5 Bronne en verwysings

[wysig] Halloween in Ierland

   Hallowe'en is veral gewild in sy land van oorsprong, Ierland, waar dit
   in Iers-Gaelies bekend staan as "Oíche Shamhna" ("Die Nag van
   Samhain"). Die Kelte het Halloween as die "Einde van die Somer" gevier.
   Groot feesvure is ontsteek om bose geeste te verdryf, en hierdie diep
   gewortelde heidense praktyke was ook ná die kerstening van Ierland teen
   die middel van die 6de eeu nog steeds gewild.

   Nogtans is daar baie min oorlewerings oor hoe die Halloweenfees in die
   voorindustriële Ierland werklik gevier is. Die geskiedkundige Nicholas
   Rogers het geskryf:


   Halloween

   Dit is nie altyd maklik om die ontwikkeling van Halloween in Ierland en
    Skotland vanaf die middel van die 16de eeu op te spoor nie, aangesien
    'n mens rituele praktyke uit die moderne tydperk moet uitken, wat nie
    noodsaaklik die oorspronklike aard van feesvierings weerspieël nie.
    Hierdie rituele is geen "outentieke" of "tydlose" voorbeelde uit die
                       voorindustriële tyd nie. ^[1]


   Halloween

   In die huidige Ierland verkleed volwassenes en kinders hulle as wesens
   uit die onderwêreld (spoke, monsters, zombies, hekse of kabouters),
   ontsteek feesvure en geniet skouspelagtige vuurwerke. Kindrs klop aan
   die bure se deure om vrugte, neute en lekkergoed vir die Halloweenfees
   in te samel. Vroeër is sout oor die kinders se hare gestrooi om bose
   geeste af te skrik.
   Halloweenpampoene
   Halloweenpampoene

   Huise word met uitgeholde pampoene of rape versier, wat gruwelike
   gesigte en ander dekorasies uitbeeld. Die hoofde word dan met kerse
   verlig en versier.

   Die tradisionele Ierse Halloweenkoek is barmbrack, 'n soort
   vrugtebrood, waarvan elke familielid 'n sny ontvang. Daar is groot
   belangstelling in die uitkoms, aangesien in elke koek 'n klein lap, 'n
   muntstuk en 'n ring verberg is. As 'n mens die lap kry, is sy
   finansiële toekoms onseker. Diegene, wat die munt in sy sny ontdek, mag
   uitsien na 'n voorspoedige jaar. Die ring is 'n voorbode van 'n romanse
   of voortdurende geluk. Barmbracks, wat deesdae in winkels gekoop kan
   word, bevat gewoonlik slegs die ring.

   Kinders het 'n week skoolvakansie vir Halloween, en die laaste Maandag
   in Oktober is 'n publieke vakansiedag, alhoewel Halloween nie altyd op
   hierdie dag val nie.

   In 2006 het 'n aantal graafskaps- en stadsrade die feesvure as 'n
   veiligheidsmaatreël verbied, maar ook weens die gesondheidsgevare, wat
   hulle sou inhou.

[wysig] Halloween in Skotland

   In sy bekende gedig "Hallowe'en" gee die Skotse digter Robert Burns 'n
   indruk van Skotland se feesvierings op 31 Oktober, wat vrolike bygeloof
   insluit. Die Skotte glo dat jong mans en dames, wat op daardie aand
   bepaalde rites volg, sal kan uitvind wie hul toekomstige bruide en
   bruidegoms sal wees.

[wysig] Simbole

   Halloween in Duitsland (2004)
   Halloween in Duitsland (2004)
   Halloweenpampoene in die tuin
   Halloweenpampoene in die tuin

   Die tipiese simbole van die hudige Halloweenfees is duiwels, spoke,
   demone en geraamtes; hekse met puntige, uit strooi gevlegte hoede, wat
   dikwels op besems ry, en met 'n swart kat op hulle skouers; dwerge;
   uile, vlermuise en spinnekoppe; vampiere en spookhuise. Pampoene en
   voëlverskrikkers is tipiese herfstelike simbole, wat ook 'n belangrike
   rol by die Halloween-feesvierings speel. Die tradisionele kleure is
   swart en oranje, alhoewel deesdae ook persblou, groen en rooi dikwels
   gebruik word. Hierdie kleure is al meer as 'n eeu gelede in
   advertensies vir Halloween ingevoer en het nou lankal 'n deel van die
   tradisie geword.

   Die mees bekende Halloweensimbool is die uitgeholde pampoen, wat as 'n
   lantern gebruik word. Dit staan in die VSA as Jack-O'-Lantern bekend.

   Volgens 'n ou legende het 'n hoefsmid, Jack O., 'n ooreenkoms met die
   duiwel aangegaan, wat van hom vir 'n tydperk van sewe jaar die beste
   hoefsmid in die land gemaak het. Die prys hiervoor was Jack se siel.
   Jack het 'n uitgeholde pampoen met kerse binne-in by die ingang van sy
   smidswinkel opgehang - as teken van sy nuwe vaardighede.

   As straf vir sy duiwelse ooreenkoms is Jack O. uiteindelik daartoe
   verdoem om vir alle tye met sy Jack-O'-Lantern deur die wêreld te
   swerf.

   CAPTION: DIE KLEURE VAN HALLOWEEN EN HULLE SIMBOLISME

    Kleur                           Simbolisme
   Swart    dood, nag, hekse, swart katte, vlermuise, vampiere
   Oranje   pampoene, jack o' lanterns, herfs, die kleurespel van blare
            tydens die herfs, vuur
   Persblou nag, die bonatuurlike, mistisisme
   Groen    kabouters, monsters
   Rooi     bloed, vuur, kwaad, euwel

[wysig] Kritiek

   In Duitsland, waar die Halloweenfees steeds meer gewild word en
   intussen ook 'n groot kommersiële betekenis het, word 31 Oktober ook as
   Reformasiedag van die Evangelies-Lutherse Kerk van Duitsland (EKD)
   gevier en is 'n vakansiedag in die meeste Oos-Duitse deelstate (behalwe
   vir Berlyn). Die voorsitter van die Raad van die EKD en biskop van
   Berlyn, Dr. Wolfgang Huber, het hom ook in 2006 weer teen die
   Halloweenfeesvierings uitgespreek, aangesien die Christelike geloof nie
   versoenbaar met heidense tradisies sou wees nie. Halloween as 'n nag,
   waar die geeste van oorledenes die mensewêreld kom besoek, is vir hom
   ewemin aanvaarbaar soos die tradisie dat kinders by vreemde mense
   lekkergoed kom opeis en met 'n skelmstreek dreig indien hulle dit nie
   sou ontvang nie.

   In Rooms-Katolieke gebiede van Europa word op 1 November die
   Allerheiligeaand en op 11 November die Sint-Maartenfees gevier. Ook by
   die laasgenoemde fees is dit gebruiklik dat kinders lantarinkies by
   hulle dra en die deurklokkies lui om lekkers en vrugte of geskenkies te
   ontvang. Net soos by Halloween is hier sprake van voorchristelike
   gebruike. Die opkoms van Halloween dreig om die in baie opsigte
   eenderse Sint-Maartenfees te verdring.

   Tegelykertyd beweer klerikale kringe dat ook die tradisionele
   Allerheiligefees deur die opkoms van Halloweenfeesvierings bedreig
   word, en hierdie kritici - waaronder Hippolyte Simon, biskop van
   Clermont-Ferrand (Frankryk) en vise-president van die Franse Raad van
   Biskoppe - verwys selfs dikwels na Halloween as die "belangrikste fees
   van sataniste".

   Ondanks die dikwels vreemde uitsprake van Simon en ander konserwatiewe
   kerkleiers teen Halloween het dié fees intussen in Frankryk net soos in
   ander Europese lande baie gewild geraak.

[wysig] Bronne en verwysings

     * ^[1] Nicholas Rogers: Halloween: From Pagan Ritual to Party Night.
       New York 2002: Oxford University Press

   Kategorie: Feesdae

