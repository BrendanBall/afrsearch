Halssnoermoord


   Halssnoermoorde (Engels: necklacing) was veral in die 1980's tydens die
   onluste in Suid-Afrika se Swart woonbuurte 'n metode van teregstelling
   van meelopers, politieke opponente of mense wat verdag is om
   polisie-informante te wees. Die moorde, waarvan selfs kinders
   slagoffers geword het, is deur militante Swart anti-apartheidvegters,
   kriminele bendes en gewelddadige aanhangers van mededingende radikale
   groeperings gepleeg.^[1] Alhoewel die ANC die moorde skerp veroordeel
   het, het politieke figure soos Winnie Mandela hulle goedgekeur.^[2]^[3]

   Die betrokke "mee-loper" se hande is gewoonlik met draad agter sy rug
   vasgemaak. Dan is die be-oordeelde gedwing om diesel (somtyds petrol)
   te drink. 'n Motorband is om hom/haar geplaas en hy/sy word verder
   natgegooi met brandstof. Dan is hy/sy lewendig aan die brand gesteek,
   gewoontlik ten aanskoue van sy familie lede om sodoende as
   afskrikmiddel te dien teen enige teenstand in oproere en opstande.
   Sodra die buiteband begin het om te brand was dit onmoontlik om die
   band te verwyder. Met die pynlike moord kon die slagoffer nog 20 minute
   leef terwyl niks vir hom/haar gedoen kon word nie.

   Die wreedagtige verbranding van mense was veral 'n teken van haat en
   veragting vir die slagoffer en is deur die Afrikaanse intellektueel Dan
   Roodt aan tradisionele Swart rituele moorde gelykgestel.^[4]^[5] Die
   Suid-Afrikaanse Waarheids- en Versoeningskommissie (WVK) het dit in sy
   ondersoek baie duidelik gestel dat sowel die ANC asook die Swart
   massaorganisasie UDF aan menseregskendings soos halssnoermoorde skuldig
   was; in sy stryd teen die Apartheidbewind het die ANC dus bewustelik
   ook die Geneefse Konvensie geminag waarop hy hom dikwels beroep
   het.^[6]

   Halssnoermoorde kom nog steeds sporadies in Suid-Afrika voor. Volgens
   persberigte is daar insidente waar mense in Swart woonbuurte die reg in
   eie hande wil neem sodra hulle 'n misdadiger betrap.^[7]

[wysig] Verwysings

    1. ^ Necklacing
    2. ^ BBC On this day - 14 Mei 1991
    3. ^ BBC News: Winnie - Africa's Evita
    4. ^ Dan Roodt: Die mag van verskrikking, 24 Mei 2007, Litnet.co.za
    5. ^ Necklacing
    6. ^ Zwischen Wahrnehmung und Wirklichkeit. Das Selbstverständnis des
       ANC im Spiegel der Wahrheits- und Versöhnungskommission -
       Verhandeling, Freie Universität Berlin (Duitsland), September 2007
    7. ^ Furious mob decides to set suspect on fire, 26 Februarie 2001

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorie: Saadjies

