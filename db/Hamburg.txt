Hamburg


                                          Hamburg
                                                Kaart                Wapen

                                                                      Vlag

                                                 Land            Duitsland
                                            Deelstaat              Hamburg
                                           Koördinate   53°34′ N, 10°02' O
                                             Stigting                  810
                                           Stadstatus        1510 Ryksstad
                                           Oppervlak:
                                             - Totaal        755,264 vk km
                                    Hoogte bo seevlak                  6 m
                                           Bevolking:
                             - Totaal (30 Junie 2007)        1 766 156^[1]
                                 - Bevolkingsdigtheid          2 338/vk km
                                              Tydsone         UTC +1 (MET)
                                              Klimaat
                                               - Tipe Gematigde seeklimaat
                   - Gemiddelde jaarlikse temperatuur                 9 °C
                          - Gem. temp. Januarie/Julie        1,3 / 17,4 °C
                      - Gemiddelde jaarlikse neerslae               773 mm
                                         Burgemeester  Ole von Beust (CDU)
                                    Amptelike Webwerf       www.hamburg.de

   Hamburg (Nedersaksies/Nederduits: Hamborg [ˈhaˑmbɔːχ]) is met 'n
   oppervlakte van 755,264 vierkante kilometer en 'n bevolking van
   1 766 156 mense (2007) die tweede grootste stad in Duitsland na Berlyn
   en sy belangrikste hawe, wat op een na ook die grootste in Europa en
   die negende grootste ter wêreld is. Hamburg is die sesde grootste stad
   in die Europese Unie en een van die welvarendste in Duitsland. Hamburg
   toon die vinnigste bevolkingsgroei van alle Duitse metropole.

   Die amptelike naam van die stad, Freie und Hansestadt Hamburg ("Vrye en
   Hansestad Hamburg") verwys na sy lidmaatskap in die middeleeuse
   Hanseatiese Bond van stede en sy besondere status as stadstaat en een
   van Duitsland se sestien deelstate (Bundesländer).

   Die stadstaat en administratiewe gebied van Hamburg het 'n oppervlakte
   van 750 vierkante kilometer en 1,8 miljoen inwoners, terwyl 'n
   bykomende 750 000 mense in die voorstede woon. Die metropolitaanse
   gebied van Hamburg (Metropolregion Hamburg) sluit gebiede van die
   aangrensende deelstate Sleeswyk-Holstein en Nedersakse in, met 'n
   oppervlakte van 18 100 vierkante kilometer en sowat vier miljoen
   inwoners.

   Hamburg lê teen drie riviere, die Alster, Bille en Elbe. Eersgenoemde
   vorm twee kunsmatige mere, die Binne- en Buite-Alster (Binnenalster en
   Außenalster), wat in die hart van die middestad lê.

   Drie klein eilande in die Noordsee, sowat 100 kilometer noordwes van
   Hamburg, maak eweneens deel uit van die stadstaat: Neuwerk, Scharhörn
   en Nigehörn.

   Inhoud

        * 1 Geografie
        * 2 Klimaat
        * 3 Geskiedenis
             + 3.1 Hamburg as Hansestad
             + 3.2 Die moderne tydperk
        * 4 Ekonomie
        * 5 Demografie
             + 5.1 Bevolking
             + 5.2 Taal
        * 6 Argitektuur
             + 6.1 Wêreldlike boukuns
        * 7 Die susterstede van Hamburg
        * 8 Verwysings
        * 9 Bronne
             + 9.1 Geskiedenis: Hamburg as Hansestad
        * 10 Eksterne skakels
             + 10.1 Multimedia

[wysig] Geografie

   Hamburg lê in die noorde van Duitsland, by die monding van die Alster-
   en Billeriviere in die Elbe, wat 110 kilometer verder noordwes in die
   Noordsee uitmond. Die natuurlike getyehawe van die stad strek oor die
   hele breedte van die Elbe en lê hoofsaaklik aan die suidoewer van die
   Norderelbe, teenoor die stadswyke St. Pauli en Altona.
   Hawehowe in Hamburg
   Hawehowe in Hamburg

   Die diepseehawe se houerterminale behoort tot die grootstes wêreldwyd.
   Die twee oewers is deur brûe in die ooste en die Ou en Nuwe Elbe-tonnel
   met mekaar verbind. Die gebied suid en noord van die rivier is geest,
   hoër geleë land, wat tydens die Ystydperk deur gletsers gevorm is.

   Dyke langs die Elbe beskerm die stad teen vloedwater, wat in vroeër tye
   groot dele van Hamburg herhaaldelik oorstroom het. Die Alsterrivier is
   in die binnestad gestu en vorm nou 'n meer, wat in twee dele gesplits
   is - die Binne- en Buite-Alster. Talle kanale lei water na die mere,
   wat deur uitgestrekte parke omring word. Daar is altesaam 2 485 brûe in
   Hamburg wat die kanale en klein riviere oorspan. Die stad beskik oor
   die grootste aantal brûe in Europa (meer as Venesië met 400 en
   Amsterdam met 1 200 altesame).^[2]

   Die huidige grense van die stad is ingevolge die Wet oor die Vorming
   van Groot-Hamburg van 1 April 1938 vasgelê. Hamburg is na Berlyn
   volgens oppervlakte en bevolking die tweede grootste stad van
   Duitsland.

[wysig] Klimaat

   'n Reënerige dag in Hamburg
   'n Reënerige dag in Hamburg

   Danksy die maritieme invloede het Hamburg in vergelyking met die
   oostelike agterland 'n gematigde, vogtige klimaat wat deur 'n minder
   wisselvallige weer as die binnelandse gebiede gekenmerk is. In die
   algemeen het die noorde van Duitsland ietwat laer temperature en meer
   reënval as die suide, maar danksy die maritieme invloed is die winters
   milder.

   Die gemiddelde wintertemperatuur in Hamburg is 2 °C, die gemiddelde
   somertemperatuur sowat 22 °C. Julie is die warmste maand met 'n
   gemiddelde temperatuur van 17,0°C, Januarie die koudste met 'n
   gemiddelde van 0,0°C. Warm somerdae met meer as 25°C tree nou gereeld
   op. Die gemiddelde jaarlikse reënval is 714 millimeter, en op sowat 52
   dae van die jaar lê misbanke oor die stad.

   Stormagtige weer tree veral in die winter op, terwyl die tydperk tussen
   Julie en Oktober die natste van die jaar is. Reënbuie is in hierdie
   tydperk sterker en behels meer reënwater as die ligte reën wat in die
   res van die jaar val. Alhoewel selfs Hanburgers dikwels na hul tipiese
   Schmuddelwetter of reënweer verwys, kry Hamburg minder neerslae as
   byvoorbeeld München.

[wysig] Geskiedenis

   Argeologiese opgrawings op die Domplatz ("Katedraalplein")
   Argeologiese opgrawings op die Domplatz ("Katedraalplein")
   Hamburg: Die Binnen-Alster in die aandskemering
   Hamburg: Die Binnen-Alster in die aandskemering

   Sowat 17 000 jaar gelede het die smeltwater van die laaste Ystydperk in
   die gebied afgevloei, en dit was moontlik nomadiese jagters en
   versamelaars wat hulle as eerste nedersetters hier gevestig het, soos
   uit argeologiese vondste uit die Laat Steentydperk blyk.

   Die eerste permanente nedersettings dateer uit die 4de eeu v.C. Daar
   word soms beweer dat Romeinse ekspedisies die gebied van Hamburg verken
   het, maar tot dusver het geen opgrawing hierdie legende gesteun nie. By
   die samevloeiing van die riviere Alster, Bille en Elbe het 'n klein
   heuwel in die moerasgebied van die rivierdelta verrys waar
   Noord-Albingiese Sakse hulle in die tydperk tussen die 4de en 6de eeu
   n.C. gevestig het. Die dorp, wat omtrent 600 ontstaan het, is naas
   Noord-Albingiese Sakse ook deur Slawiese Abotriete uit die gebied van
   die huidige Schwerin bewoon. 'n Handelsroete, wat oor die Alster geloop
   het, het van die dorp 'n belangrike handelsplek gemaak.

   Die naam Hamburg is afgelei van die eerste permanente gebou, die
   Hamma-burg, wat Karel die Grote in die tydperk tussen 808 en 810 as 'n
   militêre voorpos teen Slawiese invalle naby die dorp laat oprig het.

   In 834 het Hamburg die setel van biskop Ansgar, die "Apostel van die
   Noorde", geword. 'n Vloot van seshonderd Wiking-skepe het Hamburg in
   die jaar 845 aangeval en die dorp, wat teen hierdie tyd sowat
   vyfhonderd inwoners getel het, volledig verwoes. Hamburg was vanaf die
   11de eeu 'n belangrike sentrum vir die handel met die Skandinawiese
   lande en die basis van sendelinge, wat met die kerstening van
   Noord-Europa begin het.

   In 1030 is die stad 'n tweede keer deur die Poolse koning Mieszko II
   aan die brand gesteek. Ná twee verdere aanvalle deur Slawiese krygers
   uit die ooste in 1066 en 1072 is die biskop se setel na Bremen
   verskuif.

   Keiser Frederik I Barbarossa het in 'n oktrooi, wat in 1189 vervat is,
   Hamburg se vrye toegang tot die Neder-Elbe gewaarborg. Danksy die
   nabyheid van die belangrikste handelsroetes van die Noord- en Oossee
   het Hamburg vinnig tot een van die belangrikste hawens van Noord-Europa
   gegroei, en sy verbond met die hawestad Lübeck aan die Oossee in 1241
   word as die oorsprong van die Hanseatiese Bond van handelstede beskou.
   Onlangse navorsing het die keiser se dokument, wat nog steeds in 'n
   stedelike museum vertoon word, as 'n vervalsing uit die jaar 1265
   ontmasker - Hamburg het dus nie werklik stadstatus gekry nie.

[wysig] Hamburg as Hansestad

   Hamburg het in 1321 amptelik by die Hanse aangesluit, maar terwyl die
   meeste Noord-Duitse stede hulle onder die leiding van Lübeck veral op
   die seehandel met die Oosseegebied en die Skandinawiese lande
   toegespits het, het Hamburg vanweë sy geografiese ligging voortgegaan
   om veral met lande in die Noordseegebied handel te dryf.
   Lombardbrug met Binne- en Buite-Alster
   Lombardbrug met Binne- en Buite-Alster

   Die besondere status, wat Hamburg geniet het, was nie altyd met die
   Hanse se beginsel van 'n gemene koopman versoenbaar nie en het dikwels
   tot geskille met ander Hansestede, waaronder veral Lübeck, gelei.
   Hamburg het byvoorbeeld in 1367 geweier om by die Keulense Konfederasie
   en hulle stryd teen die Koninkryk Denemarke aan te sluit. Eers ná die
   oorwinning oor koning Waldemar IV in die tweede oorlog het Hamburg sy
   houding geleidelik verander.

   Hamburg het in die loop van die tyd steeds meer belangrike
   handelsbetrekkinge aangeknoop. Hamburg het handelsvoorregte in Engeland
   en Vlaandere gekry en handelsposte in Londen, Brugge, Amsterdam, in die
   Skandinawiese lande en in die Duitse binneland gestig. Danksy 'n aantal
   vriendskapsverbonde met Lübeck is ook die geskille in die Hanse besleg.

   Hamburg het vir talle Europese lande as 'n sogenaamde Stapelstad en
   oorlaaihawe gedien waar vistraan, stokvis en huide uit Noorweë; was en
   pelse uit Rusland; botter uit Friesland; speserye, wyn, heuning en olie
   uit die suide; en lakens, rog, koper, pik, as, lood en tin uit
   Vlaandere gehanteer is. Hamburg was daarnaas die belangrikste
   invoerhawe vir Engelse lakens. Hierdie uitvoerprodukte is eers in
   Hamburg gestoor of "gestapel" voordat hulle na ander stede in die
   Noordseegebied of Lübeck toe verskeep is.

   Ondanks sy handelsbetrekkinge met die buiteland het Hamburg steeds ook
   die binnelandse handel in Duitsland en sy eie uitvoere bevorder. Bier
   was die vernaamste uitvoerproduk wat teen die begin van die 14de eeu
   orals in Europa gewild geraak het. Hamburg het in hierdie periode oor
   sowat 500 brouerye beskik en het derhalwe die bynam "Brouery van die
   Hanse" gekry.
   Hamburg se oorlogs-koggeskip, die Bunte Kuh
   Hamburg se oorlogs-koggeskip, die Bunte Kuh

   Hamburg het daarnaas goedere uit die Duitse binneland, veral uit die
   Mark Brandenburg, Maagdenburg, Braunschweig en Lüneburg gehanteer. Die
   goedere is in Hamburg gestoor en met handelskepe oor die Elberivier en
   die Noordsee na hulle bestemmings in die Noordseegebied vervoer.
   Volgens historiese bronne was graan, wat veral in Brandenburg geoes is,
   die belangrikste handelsgoed wat van Hamburg naas Danzig en Amsterdam
   die grootste graanmark in Noord-Europa gemaak het, ofskoon Hamburg
   aanvankelik net in sy eie graanbehoeftes wou voorsien.

   'n Ander belangrike uitvoerproduk, wat ook oorwegend uit Brandenburg
   gekom het, was hout, terwyl metale soos tin, koper, lood en yster uit
   die gebied van Braunschweig ingevoer en meestal eerder plaaslik verwerk
   as uitgevoer is.

   Die Hansestede het sedert 1350 elkeen oor 'n sogenaamde Volmagtige Raad
   beskik wat die lidstede in politieke opsig verteenwoordig het. Hamburg
   se Raad het uit sowat dertig lede bestaan, waaronder twee
   burgemeesters. Alhoewel Hamburg destyds nog nie die status van 'n Vrye
   Ryksstad geniet het nie, het hierdie Raad nogtans die politieke en
   administratiewe gesag oor die stad uitgeoefen.

   Die ekonomiese welvaart het steeds meer immigrante uit landelike
   gebiede na Hamburg gelok, en die bevolking het van 8 000 mense in 1375
   tot 16 000 omtrent 1450 gegroei.

   Met die ontdekking van Amerika in die laat 15de eeu en later ook die
   seeroetes na Asië het die seehandel na die Atlantiese Oseaan begin
   verskuif, en die handelsgebiede van die Oossee het hulle leidende
   ekonomiese rol geleidelik kwytgeraak. Nuwe Atlantiese handelsnasies
   soos Engeland en Nederland het 'n ekonomiese opswaai beleef.

   Terwyl hierdie veranderings 'n nekslag aan die handel en ekonomie van
   talle Hansestede, waaronder veral Lübeck, toegedien het, het Hamburg
   danksy sy ligging aan die Noordsee voordeel uit die nuwe situasie
   getrek en veral sy handelsbande met Engeland en Nederland versterk. Die
   ou handelstradisies van die Hanse het hul betekenis verloor, en
   buitelanders is nou toegelaat om met mekaar handel te dryf en om saam
   met plaaslike koopmans handelsmaatskappye te stig. Hamburg het veral
   aan Engelse koopmans, sogenaamde Merchant Adventurers, beskerming en
   ekonomiese voorregte verleen wat deur Hamburg se Hanse-bondgenote as
   verraad beskou is.

[wysig] Die moderne tydperk

   In die 1520-erjare het die stadsregering die Lutheraanse variant van
   die Protestantse geloof aanvaar. Hamburg het destyds as 'n toevlugsoord
   vir godsdiensvlugtelinge uit Nederland en Frankryk gedien.

   Engeland en Nederland was sedert die einde van die 16de eeu Hamburg se
   belangrikste handelsvennote, en danksy die seehandel met Wes-Europa het
   Hamburg tot die vernaamste Duitse hawestad ontwikkel.

   In 1678 is die eerste openbare operateater van Duitsland in Hamburg
   geopen.

   Tydens die 18de eeu het die stad 'n tyd lank onder Deense heerskappy
   gekom, maar het nogtans steeds 'n deel van die Heilige Romeinse Ryk
   gebly. In 1768 het Hamburg selfs die status van 'n Vrye Keiserlike Stad
   gekry.
   Hamburg se huidige administratiewe verdeling
   Hamburg se huidige administratiewe verdeling
   Nikolaifleet
   Nikolaifleet

   In die tydperk tussen 1810 en 1814 het Frankryk die stad, wat gedurende
   Napoléon Bonaparte se laaste veldtog in Duitsland erg verwoes is,
   geannekseer. Desondanks het Hamburg in die tweede helfte van die 19de
   eeu veral ingevolge die uitbreiding van die Atlantiese handel vinnig
   begin groei. Sy bevolkingsyfer het selfs viervoudig toegeneem tot
   800 000 mense.

   Die Hagenbeck'sche Zoo, wat in 1907 gestig is, was in sy tyd die
   modernste dieretuin ter wêreld.

   Ná twee groot brande in die jare 1284 en 1842 is Hamburg vir 'n derde
   keer tydens die bomaanvalle van die Tweede Wêreldoorlog volledig
   verwoes. As 'n vergelding vir die Duitse aanvalle op Coventry het die
   Britse Royal Air Force Hamburg op 16 November 1940 met bomwerpers
   aangeval. Operation Gomorrah, 'n reeks gealliëerde bomaanvalle tussen
   24 Julie en 2 Augustus 1942, het die binnestad van Hamburg in 'n
   vuurstorm verwoes, waarin 42 000 mense dood is. Altesaam het meer as
   50 000 burgers as gevolg van bomaanvalle hul lewens verloor, en Hamburg
   beskik deesdae nie meer oor geboue uit die tyd voor 1842 nie, terwyl
   net 'n klein aantal uit die tydperk voor 1945 bewaar gebly het. Die
   uitgebrande toring van die Nikolai-kerk is as gedenkmonument bewaar.

   In die jaar 1962 is die laerliggende dele van Hamburg deur 'n vloedramp
   getref, waarin meer as driehonderd mense gesterf het en duisende
   dakloos gelaat is.

   Teen die middel van die sestigerjare het die inwonerstal tot 'n
   rekordsyfer van 1,85 miljoen gestyg. Tans groei die voorstede die
   vinnigste, en daar word verwag dat Hamburg in die nabye toekoms 'n
   bevolking van meer as twee miljoen mense sal hê.

[wysig] Ekonomie

   'n Lugfoto van die Hamburgse houerhawe, met die stadswyk Othmarschen in
   die voorgrond
   'n Lugfoto van die Hamburgse houerhawe, met die stadswyk Othmarschen in
   die voorgrond
   Die Freedom of the Seas in die Hamburgse hawe (April 2006)
   Die Freedom of the Seas in die Hamburgse hawe (April 2006)

   Eeue lank het die hawe Hamburg se belangrikste ekonomiese basis gebly,
   en dit is nog steeds die belangrikste bedryf wat meer as 120 000
   werkgeleenthede in die stad en 'n bykomstige 100 000 elders in
   Duitsland skep. Die belastinginkomste uit die hawebedryf beloop in die
   jaar 2005 sowat 600 miljoen Euro. Die tweede grootste Europese hawe (en
   negende grootste wêreldwyd) met 'n oppervlakte van sowat veertig
   vierkante kilometer hanteer in 2005 20 000 aankomste en vertrekke van
   groot vragskepe, wat gelykstaan aan agt miljoen standaard-houereenhede
   en 115 miljoen ton goedere. Na raming sal daar teen die jaar 2015 meer
   as 18 miljoen houers gehanteer word. Sowat dertig persent van die
   totale Europese houervrag kom in Hamburg aan, terwyl die Nederlandse
   hawe Rotterdam se aandeel van meer as veertig persent tot 33 persent in
   2005 gedaal het.

   Die stad het lankal die grootste Europese vervoersentrum vir die handel
   met die Verre Ooste geword. Die Duitse nywerhede voer baie onderdele
   vir die plaaslike vervaardiging uit oorsese lande in, terwyl
   vervaardigde goedere vanuit Hamburg na oorsese bestemmings uitgevoer
   word. Hamburg se posisie as internasionale handelstad verklaar ook die
   groot aantal buitelandse konsulate wat hier gevestig is.

   Ander belangrike nywerhede is lug- en ruimtevaart met meer as 30 000
   werknemers in Hamburg en sy omgewing (een van Airbus Industries se twee
   Duitse fabrieke is in Hamburg gevestig, en die stad pronk met die derde
   grootste lug- en ruimtevaartbedryf ter wêreld na Seattle (VSA) en
   Toulouse (Frankryk), verbruiksgoedere, die chemiese en farmaseutiese
   nywerheid en die mediabedryf. Sowat die helfte van Duitsland se
   nasionale nuusblaaie en tydskrifte word hier uitgegee. Daarnaas het ook
   'n aantal musieketikette, waaronder Warner Music Germany, en
   internet-ondernemings soos America Online Duitsland en Google Germany
   hulle hoofkwartiere in Hamburg.

   Swaar nywerhede sluit aluminium, staal en Europa se grootste
   koperaanleg in. Daarnaas is daar 'n aantal groot skeepswerwe, soos die
   bekende Blohm + Voss. Die Hamburgse Effektebeurs, wat in 1558 as die
   eerste in Duitsland en vierde in Europa gestig is, speel vandag geen
   belangrike rol meer nie.

[wysig] Demografie

[wysig] Bevolking

   Die nuwe stadswyk Hafencity
   Die nuwe stadswyk Hafencity

   In die 17de eeu was Hamburg dekades lank die grootste stad in
   Duitsland, aangesien die stad die verwoestings van die Dertigjarige
   Oorlog gespaar is. Nogtans het Hamburg tot by die middel van die 19de
   eeu nie buite sy Middeleeuse stadsgrens begin uitbrei nie, en die
   huidige stadswyke St. Pauli, Altona en St. Georg het vir 'n lang
   tydperk net buurstede van Hamburg gebly. Die inwonerstal was derhalwe
   omtrent 1850 slegs 50 000 mense.

   Eers met die nywerheidsomwenteling het Hamburg sedert 1860 vinnig begin
   groei, en steeds meer dorpe in sy omgewing is by die stad ingesluit.
   Omtrent 1900 het die Hamburgse bevolking vir die eerste keer die
   een-miljoen-kerf verbygesteek. Met die Wet oor die Vorming van
   Groot-Hamburg van die jaar 1937 is die huidige stadsgebied geskep.^[3]

   In die jaar 1964 het Hamburg se bevolking tot 'n rekordsyfer van
   naastenby 1,9 miljoen gegroei. Die uitbreiding van die voorstede het
   die inwonerstal in 1986 laat daal tot sowat 1,6 miljoen. Maar intussen
   begin die stad danksy die ekonomiese groei weer mense lok, en in die
   derde kwartaal van 2007 het die bevolking gestyg tot 1 766 156 mense.
   Alhoewel die bevolking tussen 1995 en 2005 slegs met 1,58 persent
   gestyg het^[4], word daar verwag dat Hamburg as die vinnigste groeiende
   Duitse metropool in die nabye toekoms twee miljoen inwoners sal hê.

   Hamburg beskik oor 'n multikulturele bevolking; 14,2 persent of 247 912
   mense was teen die begin van die jaar 2006 van buitelandse afkoms. Die
   grootste groepe buitelanders is Turke (59 600 mense; 'n bykomende
   27 000 het die Duitse burgerskap), Serwe en Montenegriners (18 650
   mense) en Pole (17 410 mense; naastenby 100 000 Pole is ingeburger).

   Van die stad se bevolking is 16,1 persent jonger as 18 jaar, 60 persent
   tussen 18 en 60 jaar oud, en 23,9 persent ouer as 60 jaar.

[wysig] Taal

   Die Ohnsorg-Theater lewer met sy Platduitse toneelstukke 'n belangrike
   bydrae tot die aanmoediging en bewaring van die Nederduitse taal
   Die Ohnsorg-Theater lewer met sy Platduitse toneelstukke 'n belangrike
   bydrae tot die aanmoediging en bewaring van die Nederduitse taal

   Die Hamburgse variant van die Neder- of Platduitse taal was
   oorspronklik die handelstaal van die Hanse en is deur diplomate en
   koopmans gebruik. Nog in die 19de eeu was Nederduits die algemene
   omgangstaal van Hamburg. Sedertdien is die tradisionele "Platduitse"
   dialek deur die Hoogduitse skryf- en spreektaal teruggedring en speel
   'n minder belangrike rol as streektaal. Desondanks het baie Hamburgers
   'n kennis van Nederduits, en die meeste stadsbuurte soos byvoorbeeld
   Finkenwerder, Wilhelmsburg, Wandsbek of die Vierlande beskik oor hul
   eie variant van die dialek. ^[5] Die taal word nog steeds gepraat en
   orals in Noord-Duitsland met trots bewaar. Die stad se eie omgangstaal,
   Missingsch, is sterk deur Nederduits beïnvloed.

   Die Hoogduitse omgangstaal het onder meer die term "tschüss" ("tot
   siens") aan Hamburg se Nederduits te danke - die woord het sy oorsprong
   in die afskeidsgroet a Dios wat deur Spaanse seemans gebruik is, en die
   Franse adieu wat Hamburgers dikwels gedurende die Franse besetting
   tussen 1806 en 1814 gehoor het. In die Nederduitse omgangstaal is die
   woord aanvanklik nageaap, maar later het adjüs tot 'n beleefde term
   ontwikkel en is later verkort tot tschüss. Die term word tans orals in
   Duitsland gebruik.

   Met die Ohnsorg-Theater beskik Hamburg oor 'n kulturele instelling, wat
   toneelstukke in Nederduits aanbied en danksy sy Hoogduitse opvoerings
   op televisie al dekades lank as een van die gewildste nasionale teaters
   bekend staan.

   Met die immigrasie van die sestigerjarige kry talle stadswyke van
   Hamburg 'n internasionale karakter, met Portugese buurte naby die hawe
   en Turkse en Kurdiese buurte in Altona en Wilhelmsburg.

[wysig] Argitektuur

   Die Heinrich-Hertz-toring in die aandskemer
   Die Heinrich-Hertz-toring in die aandskemer

   In die bomaanvalle van die Tweede Wêreldoorlog is groot dele van
   Hamburg verwoes, en ook ná die oorlog is talle ou geboue afgebreek om
   plek te maak vir moderne argitektuur sodat min historiese kwartiere met
   kenmerkende boustyle bewaar gebly het, maar die huidige stad word
   nogtans weer by die indrukwekkendste metropole gereken en bekoor met sy
   mengsel van historiese en postmoderne boukuns. Die stad pronk met
   kerkgeboue in die barokstyl, statige villa's uit verskillende eeue en
   Art Nouveau-boukuns. Volgens die Noord-Duitse tradisie was bakstene
   aanvanklik die belangrikste boumateriaal, terwyl die moderne plaaslike
   boukuns net soos elders in die wêreld hoofsaaklik op staal en glas
   steun.

   Die stadshorison word oorheers deur die torings van Hamburg se vyf
   hoofkerke, waaronder St. Michaelis of "Michel" wat as die baken van
   Hamburg bekend staan, en die bouvalle van die St. Nikolaikerk se toring
   wat as 'n historiese monument ter herdenking van die oorlog bewaar
   gebly het. As die sesde toring vorm die Hamburgse Raadsaaltoring die
   wêreldlike pendant tot die kerkgeboue.

   Om die historiese stadshorison te bewaar, word in die algemeen geen
   wolkekrabbers in die middestad toegelaat nie. Die enigste uitsonderings
   is die Unilever-wolkekrabber uit die jaar 1964 met sy drie vleuels, 'n
   hotelgebou wat in 1973 naby die Kongressentrum opgerig is, die
   gebouekompleks by die Berliner Tor uit die jare 1962 en 2004 en die
   drie Mundsburg-torings.

   Die hoogste geboue van Hamburg is die televisietoring
   Heinrich-Hertz-Turm (wat in die omgangstaal ook as Tele-Michel bekend
   staan) met 'n hoogte van 279,8 meter en 'n uitsaaitoring van die
   radiostasie Billwerder-Moorfleet met 'n hoogte van 304 meter. Die
   oudste gebou van Hamburg, 'n vuurtoring uit die jaar 1310, lê ver buite
   die stadsgebied op die eiland Neuwerk in die Elbemonding.

[wysig] Wêreldlike boukuns

   Die Raadsaal van Hamburg, soos gesien vanuit die Alsterarkades
   Die Raadsaal van Hamburg, soos gesien vanuit die Alsterarkades

   Die Raadsaal van Hamburg huisves die parlement (Bürgerschaft) en
   regering (Senat) van die Vrye en Hansestad Hamburg. Nadat die ou
   Raadsaal uit die jaar 1290 naby die Trost-brug in die brandramp van die
   jaar 1842 verniel is, is 'n nuwe gebou naby die Klein Alster opgerig.
   Sowat 4 000 houtpale in die Alstergrond dra die gewig van die
   reusegebou.
   Die Chilehaus
   Die Chilehaus
   Die voormalige kakaostoorhuis Kaispeicher A sal tot 'n futuristiese
   konserthuis met 'n kenmerkende glaskonstruksie op sy dak omgeskep word
   Die voormalige kakaostoorhuis Kaispeicher A sal tot 'n futuristiese
   konserthuis met 'n kenmerkende glaskonstruksie op sy dak omgeskep word

   Die indrukwekkende graniet- en sandsteengebou is een van min voorbeelde
   van die historisme-boukuns in Duitsland wat volledig bewaar gebly het.
   Die raadsaal se fasade is sowat 111 meter wyd en pronk in sy middel met
   'n toring wat 112 meter hoog is. Die fasade word as 'n harmoniese
   vereniging van Italiaanse en Noord-Duitse Renaissance-elemente beskou.
   Die raadsaal beskik oor drie vleuels met altesame 647 sale en kamers en
   is in 1897 voltooi.

   Tussen die vensternisse aan die kant van die Raadsaalmarkplein is
   standbeelde van twintig Duitse keisers van die ou ryk aangebring, van
   Karel die Grote tot by Frans II. Standbeelde, wat die burgerlike deugde
   simboliseer, troon bo oor die keisers aan die middeltoring - wysheid,
   eendrag, dapperheid en vroomheid. Hul posisie bo-oor die keisers
   versinnebeeld die vryheid wat Hamburg as 'n Hansestad teenoor die Kroon
   geniet het. Die mosaïek oor die hoofingang beeld Hamburg se nasionale
   allegorie Hammonia uit.

   Die Chilehaus is in die tydperk tussen 1922 en 1924 volgens 'n ontwerp
   van die argitek Fritz Höger vir die Hamburgse koopman Henry Brarens
   Sloman opgerig wat drie dekades lank in Chili werksaam was. Die gebou
   met tien verdiepings en 2 800 vensters, wat op die boeg van 'n skip
   lyk, was destyds die eerste kantoorgebou in die gerestoureerde
   stadsbuurt suid van Steinstraße en behoort vandag tot Hamburg se
   bekendste argitektoniese monumente.

   As een van die beduidendste voorbeelde van die ekspressionistiese
   baksteenargitektuur in die 1920's - die Chilehaus bestaan uit sowat 4,8
   miljoen bakstene - wys hierdie hoofwerk van die argitek Höger die
   kenmerkende versmelting van baksteen-gotiese en ekspressionistiese
   stylelemente wat by die tipiese baksteen-gotiese argitektuur van
   Noord-Duitsland aansluit.

   Die Elbphilharmonie is 'n futuristiese konserthuis wat tans teen 'n
   koste van € 186 miljoen in Hamburg se HafenCity-kwartier opgerig word.
   Die gebou, wat na verwagting in 2009 of 2010 ingewy sal word, is deur
   die Switserse argitekte Herzog & de Meuron ontwerp en behels 'n
   glasgebou wat op die bestaande kakaostoorhuis Kaispeicher A in die hawe
   opgesit word. Hierdie stoorhuis is deur Werner Kallmorgen ontwerp en in
   die jare 1963-1966 gebou. Net sy fasades sal bewaar bly, terwyl sy
   binneste parkeerplekke vir konsertgangers sal bied. Die nuwe
   Elbphilharmonie-kompleks behels 'n konsertsaal met sowat 2 200
   sitplekke, 'n multifunksionele saal met 600 sitplekke, 'n hotel en
   luukse woonstelle.^[6] In argitektoniese opsig sal die nuwe konserthuis
   'n kontras tussen die suiwer funksionele rooi baksteen-boustyl van die
   stoorhuis en die nuwe glasgebou op sy dak skep. Die nuwe ontwerp sluit
   by die onreëlmatige vierhoek van die stoorhuis aan en sal soos 'n skip
   met seile van glas bo-oor die rooi baksteengebou lyk.

[wysig] Die susterstede van Hamburg

     * Sint-Petersburg, Rusland, sedert 1957
     * Marseille, Frankryk, sedert 1958
     * Shanghai, Sjina, sedert 1986
     * Dresden, Duitsland, sedert 1987
     * Osaka, Japan, sedert 1989
     * León, Nicaragua, sedert 1989
     * Praag, Tsjeggië, sedert 1990
     * Chicago, Verenigde State, sedert 1994

[wysig] Verwysings

    1. ^ Statistisches Amt für Hamburg und Schlewsig-Holstein - 3de
       kwartaal 2007
    2. ^ Die Zeit, nommer 34 (2002)
    3. ^ Die geskiedenis van Hamburg
    4. ^ Der Fischer Weltalmanach 2007. Frankfurt am Main: Fischer
       Taschenbuch Verlag 2006, bl. 119
    5. ^ genealogus.de: Hamburger Platt
    6. ^ Der Fischer Weltalmanach 2007. Frankfurt am Main: Fischer
       Taschenbuch Verlag 2006, bl. 749

[wysig] Bronne

[wysig] Geskiedenis: Hamburg as Hansestad

     * Rollinger, Caroline: Hamburg in der Hansezeit. In: Zur Geschichte
       der Hansezeit. Skooltake van leerders Geskiedenis op Hoërgraad van
       die Hoërskool Blankenese, Hamburg. Tweede semester, skooljaar
       2000/2001. Aanlyn beskikbaar: Hamburg in der Hansezeit

[wysig] Eksterne skakels

[wysig] Multimedia

     * Films oor Hamburg
     * Fotogalery: Moderne argitektuur in Hamburg

   Kategorieë: Stede in Duitsland • Deelstate van Duitsland

