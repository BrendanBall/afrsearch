Hamid Karzai


   President Hamid Karzai van Afghanistan, tydens 'n besoek aan die Wit
   Huis in die VSA.
   President Hamid Karzai van Afghanistan, tydens 'n besoek aan die Wit
   Huis in die VSA.

   Hamid Karzai (Pastoen: حامد کرزي, Dari: حامد کرزی) (gebore 24 Desember
   1957) is die huidige en eerste demokraties verkose President van
   Afghanistan (sedert 7 Desember 2004). Hamid Karzai was sedert Desember
   2001 die Voorsitter van die Oorgangsadministrasie en die interim
   president vanaf Junie 2002.

   Inhoud

        * 1 Vroeë en persoonlike lewe
        * 2 Taliban verbintenis
        * 3 Afghaanse leier
        * 4 Presidensiële verkiesing van 2004
        * 5 President van Afghanistan
        * 6 Aanslae op sy lewe

[wysig] Vroeë en persoonlike lewe

   Karzai is gebore in Khandahar as 'n etniese Pastoen en lid van die
   invloedryke Popalzay-stam (waarvan verskeie Afghaanse Konings gekom
   het). Sy familie was ondersteuners van Koning Zahir Shah. Gevolglik was
   hy van vroeg in sy lewe betrokke by Afghanistan se politiek.

   Hy volg 'n nagraadse kursus in staatsleer aan die Himachal universiteit
   in Shimla, Himachal Pradesh, Indië van 1979 to 1983, waarna hy
   terugkeer as 'n fondsinsamelaar ter ondersteuning van die anti-Sowjet
   opstand in Afghanistan gedurende die res van die 1980's. Nadat die
   Sowjetmagte uit Afghanistan verdryf is, het hy as 'n minister in die
   regering van Burhanuddin Rabbani gedien.

   Hy is getroud met Zinat Karzai, 'n opgeleide verloskundige. Hulle is
   getroud in 1998 en het geen kinders nie. Karzai beskik oor
   taalvermoeëns in Pastoen, Dari, Oerdoe, Persies, Engels en Frans.

[wysig] Taliban verbintenis

   Nadat die Taliban op die politieke toneel in die 1990's verskyn het,
   was Karzai aanvanklik 'n ondersteuner. Later het hy van hulle
   weggebreek, volgens hom oor sy wantroue oor hul noue bande met
   Pakistan. Nadat die Taliban vir Rabbani in 1996 omvergewep het, het
   Karzai geweier om as Afghanistan se VN-ambassadeur te dien. In 1997,
   het Karzai by verskeie van sy familielede in die Verenigde State
   aangesluit. In die Verenigde State het hy hom beywer ten gunste van die
   herinstelling van die monargie in Afghanistan. Sy vader is op 14 Julie
   1999 gedood in 'n sluipmoordaanval, vermoedelik uitgevoer deur
   Talibanagente. Karzai het wraak gesweer teen die Taliban en aktief
   daarna gewerk om die beweging omver te werp.

[wysig] Afghaanse leier

   In 2001, na die terroriste aanval in die VSA op 11 September, het
   Karzai saam met die Mujahiddin lojaal aan die Afghanistanse Noordelike
   Alliansie, die VSA gesteun in sy pogings om die Taliban in Afghanistan
   omver te werp. Hy het ook internasionale steun vir 'n alternatiewe
   regering begin werf. In Desember 2001, het uitgeweke politieke leiers
   van Afghanistan – verskeie met geen ondersteuning binne Afghanistan –
   byeengekom in Bonn, Duitsland ten einde te besluit oor nuwe
   leierskapstrukture. Ingevolge die Bonn Ooreenkoms van 5 Desember het
   hulle 'n interim Oorgangsadministrasie gevorm en Karzai as Voorsitter
   van 'n 29-lid regerende komitee aangestel. Hy word ingesweer as leier
   op 22 Desember 2001. Die Loya Jirga van 19 Junie 2002 stel Karzai aan
   as die interim president van die Afghanistan Oorgangsadministrasie.
   Hedayat Amin Arsala is as een van sy visepresidente aangestel.

   Aanvanklik was Karzai se gesag en populêre steun buite die hoofstad,
   Kaboel, volgens sommige waarnemers so gering dat gereeld na hom verwys
   is as die "burgermeester van Kaboel".

[wysig] Presidensiële verkiesing van 2004

   Karzai was 'n kandidaat in die presidensiële verkiesing van 9 Oktober
   2004. Ten spyte van die persepsie dat hy nie steun buite Kaboel het
   nie, wen hy in 21 van die 34 provinsies, en verslaan sy 22 opponente om
   die eerste demokraties verkose leier van Afghanistan te word.
   Aanvanklik was daar bewerings dat verkiesingsbedrog plaasgevind het.
   Die VN het die bewerings ondersoek en die nasionale
   verkiesingskommissie het op 3 November Karzai as wenner verklaar. Hy
   het 55,4% van die stemme op hom verenig. Dit het 4,3 miljoen stemme
   verteenwoordig uit die totaal van 8,1 miljoen stemme wat uitgebring is.

   As interim president het Karzai voordeel getrek dat sy naam toenemend
   bekend geword het onder kiesers in Afghanistan en was hy ook toenemend
   in 'n goeie lig beskou vir sy stabiele leierskap gedurende die onsekere
   na-oorlogse periode. Ander faktore wat bygedrae het tot sy sukses sluit
   in die steun van die VSA president George W. Bush se administrasie, die
   kort een maand veldtog en die gebrek aan nasionale nuusdekking vir sy
   opponente. Alhoewel sy verkiesingsveldtog beperk was as gevolg van
   vreese vir geweld, het die verkiesing plaasgevind sonder enige
   noemenswaardige insidente.

   Karzai word amptelik ingesweer as President van Afghanistan op 7
   Desember 2004 in Kaboel. Verskeie waarnemers beskou die seremonie as
   simbolies van belang as 'n belangrike nuwe begin vir dié
   geweldgeteisterde land. Belangrike gaste by die inhuldiging sluit in
   die voormalige koning Zahir Shah, Afghanistan se drie vorige presidente
   en die Verenigde State se visepresident Dick Cheney.

[wysig] President van Afghanistan

   Nadat hy 'n demokratiese mandaat verkry het en verskeie van die
   voormalige krygshere van die Noordelike Alliansie uit sy kabinet gelaat
   het, was verskeie waarnemers van mening dat Karzai 'n meer aggresiewe
   hervormingsagenda sou volg in 2005. Karzai was egter meer versigtig as
   verwag en het selfs van 'n Minister van Finansies ontslae geraak, wat
   bekend gestaan het as die mees sigbare hervormer in sy regering.

   Die meeste kenners stem saam dat Afghanistan geleidelik besig is om
   meer stabiel te word, ten spyte van die opswaai in politieke geweld
   voor die parlementêre verkiesings. Al hoe meer eenhede van die
   Afghaanse nasionale leër is in staat om in gevegsoperasies ontplooi te
   word. Die Afghaanse ekonomie het vir die eerste keer in jare begin
   groei terwyl die regering se inkomste ook groei. Die regering bly egter
   steeds grootliks afhanklik van buitelandse hulp.

[wysig] Aanslae op sy lewe

   Op 5 September 2002, is 'n aanslag op Karzai se lewe in Kandahar
   gedoen. 'n Gewapende man in 'n uniform van die nuwe Afghaanse nasionale
   leër het op hom gevuur en in die proses die Goewerneur van Kandahar en
   'n operasionele offisier van die VSA se spesiale magte verwond. 'n
   Tweede aanslag op Karzai se lewe vind plaas op 16 September 2004 toe 'n
   vuurpyl sy helikopter gemis het op pad na Gardez, waar hy 'n skool sou
   geopen het.
   Kategorie: Afghaanse politici

