Hannah Botha


   Hannah Botha was 'n Afrikaanse aktrise wat veral bekend is vir haar
   rolle in die Suid-Afrikaanse televisiereekse Egoli (as Elsa du
   Plessis), Agter elke man en Nommer Asseblief (as tant Lizzie). Botha is
   ook bekend vir haar bry.

   Sy is op 17 Januarie 1923 op Dwarskersbos aan die Weskus gebore en het
   aan die Hoërskool Piketberg gematrikuleer.

   Sy het per toeval in die toneelwêreld beland, toe sy ná 'n persoonlike
   trauma in 1952 begin het om poësie te bestudeer. Weens nierstuipe het
   Botha blind geword en is haar dogtertjie dood gebore. Sy het later haar
   sig herwin, maar kon nie self kinders hê nie. Sy het 'n (4-jarige)
   lisensiaat in spraak en drama verwerf. Haar toneelloopbaan was tot in
   1988 net deeltyds, aangesien sy eers in hierdie jaar by die Ontvanger
   van Inkomste in Johannesburg afgetree het na 'n loopbaan van 41 jaar.
   Haar man, Fritz, is in 1984 oorlede.

   Sy het in haar loopbaan in 26 rolprente en verskeie TV-reekse gespeel
   en was ook deel van die radioprogram Kolskoot in die laat jare
   sewentig. Een van die verhoogstukke waarin sy opgetree het, Curl Up and
   Dye, het in 1990 die eerste prys op die Edinburgse kunstefees in
   Skotland gekry en ook 'n speelvak in Londen gehad.

   Botha is op 16 April 2007 in Johannesburg oorlede.

[wysig] Bronne

     * Die Burger (Oos-Kaap) 18/1/2003
     * TVSA

   Kategorie: Suid-Afrikaanse akteurs

