Hannes Alfvén


   Hannes Olof Gösta Alfvén (30 Mei, 1908; Norrköping, † Swede – 2 April,
   1995; Djursholm, Swede) was 'n sweedse plasmafisikus en Fisika
   nobelpryswenner vir sy werk rakende magnetohidrodinamika. Hy is
   oorspronklik opgelei as 'n swaarstroom elektriese ingenieur maar het
   later geskuif na die onderwys en navorsing in die veld van
   plasmafisika. Alfvén het vele bydraes tot plasmafisika gelewer,
   insluitend teorieë wat die gedrag van auroras te beskryf, die Van Allen
   stralingsgordels, die effek van magnetiese storms op die aarde se
   magnetiese veld, die aarde se magnetosfeer en die dinamika van plasmas
   in die melkweg.

   Inhoud

        * 1 Biografie
             + 1.1 Onderwys
             + 1.2 Vroeë loopbaan
        * 2 Navorsing, Toekennings en Bydraes
        * 3 Verwysings

[wysig] Biografie

   In 1937 het Alfvén aangevoer dat as die heelal deurtrek is met plasma,
   behoort dit elektriese strome te kan dra wat galaktiese magnetiese
   velde tot gevolg behoort te hê.^[1] Nadat hy die Nobelprys vir fisika
   gewen het vir sy werk in magnetohidrodinamika het hy beklemtoon:

     Ten einde die verskynsels in 'n sekere plasmagebied te verstaan is
     dit nodig om nie net die magnetiese maar ook die elektriese velde en
     die elektriese strome uit te lê. Die Ruimte is gevul met 'n netwerk
     strome wat energie en momentum oor groot of baie groot afstande
     oordra. Die strome word dikwels afgeknyp tot filamentêre of
     oppervlakstrome. Laasgenoemde sal moontlik aan ruimte, insluitende
     interster- en intergalaktiese ruimte, 'n sellulêre struktuur
     verleen.^[2]

   Sy teoretiese werk op veldbelynde elektriese strome in die auroras
   (gebaseer op vroeëre werk deur Kristian Birkeland) is in 1974 deur
   sattelietwaarnemings bevestig, wat gelei het tot die ontdekking van die
   Birkelandstrome.

[wysig] Onderwys

   Alfvén het sy doktoraat in 1934 aan die Universiteit van Uppsala
   verwerf. Sy tesis was getiteld "Ondersoeke van die Ultrakort
   Elektromagnetiese Golwe".

[wysig] Vroeë loopbaan

   In 1934 het Alfvén fisika gedoseer aan beide die Universiteit van
   Uppsala en die Nobel Instituut vir Fisika in Stockholm, Swede. In 1940
   verkry hy 'n proffesoraat in elektromagnetiese teorie en elektriese
   mates aan die Koninklike Instituut vir Tegnologie in Stockholm. In 1945
   word hy aangestel tot voorsitter van die leerstoel vir Elektronika. In
   1963 is sy titel verander na voorsitter vir die leerstoel in
   Plasmafisika. Tydens 1954-1955 was Alfvén 'n Fullbright beurshouer
   verbonde aan die Universiteit van Maryland. In 1967 het Alfvén Swede
   verlaat, 'n tydjie in die Sowjet-Unie deurgebring het, het hy na die
   Verenigde State verhuis. Alfvén het gewerk by die departemente vir
   elektriese ingenieurswese aan beide die Universiteit van
   Suid-Kalifornië en die Universiteit van Kalifornië, San Diego.

[wysig] Navorsing, Toekennings en Bydraes

   Alfvén se werk is vir baie jare betwis deur 'n leidende figuur in
   astrofisika, byname die Brits-Amerikaanse geofisikus, Sydney Chapman.
   Alfvén en Chapman se struwelinge het in groot maat gespruit uit
   probleme met die stelsel van eweknie-oorsig. Alfvén het selde voordeel
   getrek uit die aanvaarding wat senior wetenskaplikes gewoonlik in
   wetenskaplike joernale geniet het. Een van sy voorleggings oor
   magnetiese storms en auroras is deur die Amerikaanse joernaal,
   "Terrestrial Magnetism and Atmospheric Electricity", afgekeur op grond
   daarvan dat sy teorieë nie gestrook het met die aanvaarde teoretiese
   berekeninge en konvensionele fisika op daardie tydstip nie. Hy was
   beskou as 'n persoon met onortodokse menings in sy veld deur baie
   fisici. R. H. Stuewer het byvoorbeeld opgemerk dat "...hy het 'n
   verbitterde buitestaander gebly en min respek van ander wetenskaplikes
   ontvang selfs nadat hy die Nobelprys verwerf het...". Dit het
   meegebring dat hy dikwels gedwing was om sy werk in obskure joernale te
   publiseer. Alfvén self het opgemerk:

     Wanneer ek plasmaverskynsels volgens hierdie formulier beskryf het,
     het die meeste keurders nie verstaan wat ek probeer sê nie en my
     verhandelinge afgekeur. Met die keuringstelsel wat vandag die
     wetenskap in die V.S.A oorheers, beteken dit dat my verhandelinge
     selde aanvaar word deur vooraanstaande joernale in die V.S.A.

   In 1970 is die Nobelprys vir Fisika aan hom toegeken vir sy werk in
   Magnetohidrodinamika (MHD). In 1988, is die Bowie medalje aan Alfvén
   toegeken deur die Amerikaanse Geofisiese Vereniging vir sy werk rakende
   komete en plasmas in die sonnestelsel.

[wysig] Verwysings

    1. ^ Hannes Alfvén, 1937 "Cosmic Radiation as an Intra-galactic
       Phenomenon", Ark. f. mat., astr. o. fys. 25B, no. 29.
    2. ^ Hannes Alfvén, "Cosmology in the Plasma Universe: An Introductory
       Exposition" (1990) IEEE Transactions on Plasma Science (ISSN
       0093-3813), vol. 18, Feb. 1990, p. 5-10

   Kategorie: Fisici

