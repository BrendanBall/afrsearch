Hans Merensky


   Hans Merensky
   Hans Merensky

   Hans Merensky (16 Maart 1871 in Botshabelo –† 21 Oktober 1952) was 'n
   Suid-Afrikaanse geoloog, prospekteerder, wetenskaplike,
   omgewingsbewaarder en weldoener. Hy het ryk alluviale diamant neerslae
   by Alexanderbaai in Namakwaland, reuse platinum- en chroomriwwe by
   Lydenburg, Rustenburg en Potgietersrus ontdek wat gelei het tot die
   oprigting van, van die wêreld se grootste platinum myne, fosfate en
   koper by Phalaborwa in die Transvaalse laeveld, goud in die Vrystaat en
   die grootste chroomneerslag ter wêreld by Jagdlust naby Pietersburg.

[wysig] Lewensgeskiedenis

   Hans Merensky is op 16 Maart 1871 op Botshabelo-sendingstasie gebore.
   Sy vader was die welbekende sendeling, Alexander Merensky. Hy gradueer
   aan die Universiteit van Berlyn en slaag Geologie en Myningenieurswese
   met lof. Na sy praktiese opleiding in koolmyne van die Saarstreek en in
   Silesië tree hy in diens van die Departement van Mynwese in
   Oos-Pruisië.

   Hy kom in 1904 met verlof na Suid-Afrika toe om geologiese opnames te
   doen. Hy bestee maande om deur Transvaal te reis. Hy ontdek tin naby
   Pretoria en skryf 'n gedetailleerde verslag oor die moontlikhede van
   die Premier Diamandmyn. Merensky bedank sy pos as Duitse amptenaar en
   vestig homself as raadgewende geoloog in Johannesburg waar hy floreer
   het.

   Hy het talle baanbrekerpublikasies oor wetenskaplike onderwerpe
   voortgebring waarvoor hy twee eregrade en die Leibnitz goue medalje,
   een van die hoogste Duitse toekennings, ontvang. Gedurende die
   daaropvolgende depressiejare, toe die pryse van aandele op die
   aandelemark gedaal het, verloor Merensky sy werk en raak hy in 1913
   bankrot.

   Tydens die Eerste Wêreldoorlog is hy in 'n kamp naby Pietermaritzburg
   geïnterneer op grond van die militêre diens wat hy in die Duitse
   Weermag meer as 'n dekade vroeër gedoen het ten einde vir tersiêre
   studie in Duitsland te kwalifiseer. Na die Oorlog was daar weens die
   depressie weinig belangstelling in nuwe ondernemings. Voorts het die
   mynmaatskappy vir geoloë permanente poste aangebied en was Merensky
   sonder inkome met die uitsondering van toevallige opdragte.

   In 1924 gee 'n vriend van Lydenburg vir hom 'n bottel gevul met grys
   stof wat hy onmiddellik as platinum herken. Sy deeglike professionele
   kennis en intensiewe prospekteerwerk stel hom in staat om 'n
   platinumrif wat 48 km lank is in die Lydenburgdistrik te ontdek. Die
   rif is later na hom vernoem. Hy word 'n ryk man as gevolg van hierdie
   en ander ontdekkings.

   Terwyl hy in 1926 op besoek in Duitsland was, is diamante in
   Namakwaland ontdek. Teen die tyd toe hy en sy kollega, E Reuning, daar
   aanland, het delwers en prospekteerders 'n gordel van 160 km langs die
   kus afgepen, sonder enige noemenswaardige resultate. Vorige navorsing
   het vir Merensky daartoe gelei om diamante met die teenwoordigheid van
   versteende skulpe te verbind. Merensky het vroeg in 1927 die beroemde
   diamantryke, oesterfossieldraende neerslae blootgelê en binne ses weke
   is diamante ter waarde van 150 000 pond ontdek. Die geheim het gou
   uitgelek en die groot diamantstormloop van Namakwaland het begin. Om
   die totale ineenstorting van die diamantmark te verhoed, het die
   regering tussenbeide getree en alle prospekteerdery verbied en die hele
   gebied, met die uitsondering van die Merensky-kleims, gesluit. Dr.
   Merensky het sy regte aan die staat verkoop en 'n fortuin gemaak.

   Vervolgens het hy op Westfalia begin boer. Hy het die plaas in die
   omgewing van Duiwelskloof in Noord-Transvaal gekoop. Hy het hier
   grootskaalse navorsing gedoen, plantasies gevestig, metodes ontwikkel
   om gronderosie te beveg, gras aangeplant en nuwe grassoorte ondersoek,
   vrugtenavorsing gedoen, veetelery aangemoedig, die grond verbeter, die
   Merenskydam gebou en hout geproduseer. Sy uitgebreide eksperimentering
   het tot die materiële ontwikkeling van die land bygedra.

   Merensky het ook voortgegaan met prospekteerwerk. Hy het deelgeneem aan
   die geofisiese navorsing wat tot die ontwikkeling van die goudvelde van
   die Oranje Vrystaat gelei het. Die groot chroomneerslae wat hy naby
   Polokwane (voorheen Pietersburg) ontdek het, is ook ontgin. Daarna het
   die ontdekking van fosfaat by Phalaborwa gevolg en die totstandkoming
   van Foskor.

   Hy kom op 21 Oktober 1952 te sterwe op sy plaas Westfalia.

[wysig] Belangrikste prestasies

   Hans Merensky, geoloog, boer en filantroop, was verantwoordelik vir die
   ontdekking van verskeie van Suid-Afrika se rykste mineraalneerslae. Sy
   geologiese insig het tot die ontdekking van platinum by Lydenburg,
   Potgietersrus en Rustenburg gelei, waar die wêreld se rykste
   platinummyne vandag geleë is. Hy was ook verantwoordelik vir die
   ontdekking van die ryk spoeldiamantneerslae by Alexanderbaai en het
   bygedra tot die ontdekking van die chroom- en fosfaatneerslae.

   Sy groot rykdom is gebruik om sy geboorteland te ontwikkel. Hy het
   dikwels navorsers uit die buiteland op sy koste genooi om bystand te
   verleen om ernstige probleme op te los. Hoewel hy nie eens vir homself
   die weelde van 'n nuwe huis op die plaas gegun het nie het hy, sover hy
   kon, bystand verleen aan universiteite, skole, biblioteke, hospitale,
   welsynsinrigtings, talle ander kulturele ondernemings en behoeftige
   mense.

   Hy het die stigting van landbouskole geïnisieer en by Stellenbosch die
   enigste fakulteit vir Bosbou moontlik gemaak, sowel as die grootskaalse
   ontwikkeling van die bosbou-industrie. Na sy dood is die geld wat hy
   nagelaat het, ooreenkomstig sy testament, gebruik om 'n trustfonds tot
   stand te bring om sy werk voort te sit. Die mineraal Merenskyiet is na
   hom vernoem.
   Kategorieë: Mense • Geoloë

