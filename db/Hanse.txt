Hanse


   Die Hansestede van Noord-Europa omtrent 1400
   Die Hansestede van Noord-Europa omtrent 1400

   Die term Hanse (afgelei van Oudhoogduits Hansa "groep, gevolg, skaar")
   - dikwels ook Duitse Hanse of Latyns Hansa Teutonica genoem - verwys na
   die verenigings van Noord-Duitse koopmans wat tussen die middel van die
   12de en die middel van die 17de eeu bestaan het. Hierdie verenigings
   was gemik op die versekering van 'n veilige oortog en die bevordering
   van gemeenskaplike ekonomiese belange veral in die buiteland.

   Vanaf die middel van die 14de eeu het die Koopmanshanse tot 'n
   Hanseverbond van stede begin ontwikkel waarin die Noord-Duitse stede
   saamgesluit het om die belange van hul koopmans te bevorder. Dikwels
   het die koopmansgildes die inisiatief geneem om handelsbetrekkinge met
   ander stede aan te knoop wat aan hul bewoners mag en aansien verleen
   het.^[1] Die klein en groot handelsverbonde van stede, wat sowel op 'n
   streeks- asook 'n internasionale basis gesluit is, was dus 'n tipiese
   kenmerk van die ekonomiese lewe in die Middeleeue.

   Toe die Hanse die hoogtepunt van sy politieke, ekonomiese en kulturele
   invloed bereik het, was daar byna 300 hawe- en binnelandse stede in
   Noord-Europa lid van die Hansebond. Argeologiese vondse dui op 'n baie
   intensiewe handel wat die stadsbewoners groot welvaart laat beleef en
   orals in die Hansegebied die beskikbaarheid van 'n groot verskeidenheid
   handelsgoedere en verbruikersware verseker het.

   Naas die stadsregte en die tipiese organisasievorms van gildes het ook
   die burgerlike selfbewussyn, wat in die argitektuur van openbare en
   sakrale geboue en versterkings tot uitdrukking gekom het, oor die hele
   noorde en ooste van Europa uitgebrei. Die vroeëre lidmaatskap in die
   Hanseverbond word nog steeds in die stadskarakter en boustyl van stede
   langs die Oosseekus tussen Lübeck en Danzig (Gdansk) en tot by die
   Baltiese lande sigbaar.^[2]

   Die Hanse se oorspronklike kleure wit en rooi kenmerk nog steeds die
   stadswapens van 'n groot aantal Hansestede. Met sy internasionale
   handelstelsel word die Hanse vandag as 'n historiese voorloper van die
   Europese Unie beskou. Die basis van hierdie vroeë ekonomiese gemeenskap
   was die ontwikkeling van 'n hoogs doeltreffende en effektiewe
   vervoerstelsel, veral vir die seehandel, sodat die destyds gebruiklike
   handelskip, die kogge, die simbool van die Hansebond geword het.

[wysig] Etimologie

   Hansa is 'n Oud-Germaanse woord wat reeds in die Gotiese Bybelvertaling
   van Wulfila voorkom waar dit "gewapende menigte" beteken.^[3]

   In die 12de en 13de eeu verwys die term in die gebiede tussen Seine en
   Elbe en in Suid-Duitsland sowel na 'n belasting wat deur koopmans
   betaal is, asook na 'n groep koopmans in die buiteland. Teen die begin
   van die 13de eeu het 'n sogenaamde Vlaamse Hanse in Londen bestaan wat
   eers as 'n gemeenskap van koopmans en later as 'n verbond van
   handelstede gefungeer het.

   Die eerste historiese verwysing na 'n gilde van Noord-Duitse koopmans
   dateer uit die jaar 1267; die term is in 'n koninklike oorkonde
   gebruik. Later is die term ook in ander gebiede oorgeneem. Eers in die
   jaar 1343 het die woord Hanse nie meer net na 'n groep koopmans in die
   buiteland, maar uitdruklik na die hele gemeenskap van Noord-Duitse
   koopmans.

   Nadat die Hanse tot 'n verbond van handelstede ontwikkel het, word in
   die meeste Nederduitse dokumente na die steden vun der dudeschen hense
   ("die stede van die Duitse Hanse") verwys.

[wysig] Invloedsfeer

   Die Hansestede was in 'n gebied geleë wat oor sewe huidige Europese
   lande gestrek het: Die Hanse se magsgebied het die Noord-Europese
   gebied tussen die Nederlandse Zuiderzee in die weste tot by die
   Baltiese Estland in die ooste ingesluit, en die geweste tussen die
   Sweedse seehawe Visby in die noorde tot by 'n lyn wat in die suide deur
   die stede Keulen-Erfurt-Breslau-Krakau gemarkeer was. Vanuit hierdie
   kerngebied het die Hanse-koopmans hul invloedsfeer in Europa steeds
   uitgebrei totdat dit in die 16de eeu Europese gebiede tussen Portugal
   in die weste en Rusland in die ooste en tussen Skandinawië in die
   noorde en Italië in die suide behels het en vandag oor twintig Europese
   lande sou strek.

   Tydens sy bloeitydperk was die Hansebond in ekonomiese en politieke
   opsig magtig genoeg om sy belange deur middel van ekonomiese blokkades
   op koninkryke en vorstedomme af te dwing en in enkele gevalle selfs
   oorlog te voer.

[wysig] Verwysings

    1. ^ Von Freeden, Uta en Siegmar von Schnurbein (reds.): Germanica.
       Unsere Vorfahren von der Steinzeit bis zum Mittelalter. Uitgegee
       vir die Romeins-Germaanse Kommissie van die Duitse Argeologiese
       Instituut. Augsburg: Weltbild 2006, bl. 411
    2. ^ Von Freeden/von Schnurbein (2006), bl. 411
    3. ^ Netzwerk für Wissensweitergabe: Die deutsche Hanse - Fernhandel
       im Mittelalter

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Hanse • Saadjies

