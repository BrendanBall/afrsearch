Harald V van Noorweë


   Harald V (* 21 Februarie 1937 in Skaugum naby Oslo) is sedert die
   afsterwe van sy vader op 17 Januarie 1991 koning en seremoniële
   staatshoof van Noorweë.

   Inhoud

        * 1 Funksies as staatshoof
        * 2 Lewe en koninklike gesin
        * 3 Sportbedrywighede
        * 4 Gesondheid
        * 5 Voorouers
        * 6 Verwysings
        * 7 Eksterne skakels

[wysig] Funksies as staatshoof

   Koning Harald V(Antônio Cruz/ABr, 2003)
   Koning Harald V
   (Antônio Cruz/ABr, 2003)

   Die Koninkryk Noorweë is 'n konstitusionele monargie, en as sy
   seremoniële staatshoof voer Harald V naas belangrike konstitusionele
   verantwoordelikhede oorwegend representatiewe funksies uit. Die Noorse
   kabinet word - afhangende van die spesifieke parlementêre situasie -
   deur hom formeel bekragtig of ontslaan.

   Die Noorse parlement (Stortinget) word volgens die Noorse grondwet elke
   jaar deur Harald V plegtig geopen, en net soos die monarge van die
   Verenigde Koninkryk dra ook die Noorse koning die jaarlikse wetgewende
   program van die regering voor wat in sy naam regeer. Hierdie toespraak
   staan as troonrede (Noors: trontale) bekend.

   Die Noorse regering vergader gewoonlik elke Vrydag onder voorsitterskap
   van die koning en die kroonprins in die statsråd ("Staatsraad") in die
   koninklike kasteel in Oslo. Tydens hierdie byeenkomste lê die regering
   sy besluite aan die koning voor, en volgens die parlementêre en
   grondwetlike praktyk word die besluite deur die monarg bekragtig.
   Wetsontwerpe sonder sy handtekening is ongeldig. Die koning het
   teoreies die reg om wetsontwerpe van die regering, wat teen die Noorse
   grondwet indruis, te veto. Sedert die regeringstydperk van koning
   Haakon VII het egter geen Noorse monarg meer regstreeks by die
   politieke debatte betrokke geraak nie.

   Die koning voer daarnaas elke week 'n privaat gesprek met die Noorse
   eerste minister (Noors: statsminister) en die minister van buitelandse
   sake (utenriksminister) waartydens hy oor die belangrikste perspektiewe
   van die land ten opsigte van die binne- en buitelandse beleid ingelig
   word.

   As die formele opperbevelhebber van die Noorse weermag handhaaf die
   koning daarnaas ook nou bande met die hoogste offisiere van die leër,
   die lugmag en die vloot. Harald V het self 'n militêre opleiding as
   offisier ontvang. As die opperhoof van die Evangelies-Lutherse
   Staatskerk van Noorweë het die koning ook noue bande met die biskoppe
   en kerkleiers van die land.

[wysig] Lewe en koninklike gesin

   Koning Harald V is die seun van Olav V en kroonprinses Märtha van
   Noorweë (Märtha van Swede) en 'n lid van die Duitse Huis
   Sleeswyk-Holstein-Sonderburg-Glücksburg, 'n sylyn van die Huis
   Oldenburg. Hy is die eerste Noors-gebore koning sedert Olav IV in die
   jaar 1370. Sy leuse is Alt for Norge ("Alles vir Noorweë").

   As 'n jong seun het prins Harald tydens die Tweede Wêreldoorlog eers
   enkele maande lank in Swede gebly en later na die Amerikaanse hoofstad
   Washington, DC verhuis. Op 7 Junie 1945 het hy egter weer na Noorweë
   teruggekeer. Hy het 'n openbare skool, Smestad skole, en later Oslo
   Katedralskole bygewoon waar hy sy Examen Artium (matriek) afgelê het.
   Hy het sy opleiding aan die Noorse Militêre Akademie en aan die
   Balliol-kollege in Oxford (Verenigde Koninkryk) voltooi. Toe koning
   Haakon VII in 1957 oorlede is, het sy pa Olav V koning van Noorweë
   geword, terwyl Harald as kroonprins gefungeer het. Reeds in 1958 het hy
   tydens die afwesigheid van sy vader as kroonprinsregent in die Statsråd
   gefungeer.
   Koning Harald V (links) en koningin Sonja op besoek by George Walker en
   Laura Bush, Februarie 2005
   Koning Harald V (links) en koningin Sonja op besoek by George Walker en
   Laura Bush, Februarie 2005

   Kroonprins Harald het op 29 Augustus 1968 in die katedraal van Oslo met
   die nie-adellike Sonja Haraldsen getrou. Sy vader het die huwelik eers
   ná nege jaar goedgekeur aangesien hy 'n nie-adellike eg as 'n
   bedreiging vir die toekoms van die Noorse monargie beskou het. Harald
   en Sonja het twee kinders, prinses Märtha Louise en kroonprins Haakon.

   Die egpaar het intussen vier kleinkinders. Hul seun, kroonprins Haakon,
   en sy eggenote, kroonprinses Mette-Marit, is sedert 21 Januarie 2004
   ouers van prinses Ingrid Alexandra. Hul eerste seun, prins
   Sverre-Magnus, is op 3 Desember 2005 gebore. Harald se dogter, prinses
   Märtha Louise, het op 29 April 2003 moeder van haar eerste dogter Maud
   Angelica Behn, en op 8 April 2005 van haar tweede dogter Leah Isadora
   Behn geword. Net soos die kinders van die koning se suster voer ook die
   meisies geen adellike titels as prinsesse nie en word ook nie as
   "koninklike hooghede" aangespreek nie. Die laasgenoemde geld ook vir
   die jongste seun van die prinslike egpaar, prins Sverre.

   Koning Harald V is deur sy moeder, kroonprinses Märtha, verwant aan die
   Sweedse en Belgiese koningshuise (koning Albert II van België is sy
   neef) en deur sy grootmoeder, koningin Maud, aan die Britse
   koningshuis. As agterkleinseun van koning Edward VII van Engeland word
   hy as 'n potensiële Britse troonopvolger gelys. Die huidige Noorse
   koningshuis is 'n sylyn van die Deense koningshuis (sonder die reg tot
   troonopvolging in Denemarke).

[wysig] Sportbedrywighede

   As 'n seiler het koning Harald V Noorweë verskeie kere by Olimiese
   seilwedvaarte verteenwoordig. By die Olimpiese Spele van 1964 in Tokio
   het hy ook die Noorse vlag gedra. Die monarg is al enkele dekades lank
   'n geesdriftige en suksesvolle seiljagvaarder. In 1987 het hy met sy
   seiljag Fram X wêreldkampioen geword. In 2005 het hy met sy seiljag
   Fram XV in Swede Europa-kampioen geword. Harald V seil in die
   sogenaamde Non-Corinthian Class en dus met 'n professionele seilspan.

   Koning Harald V het hom intensief beywer vir die toekenning van die
   Olimpiese Winterspele van 1994 aan die Noorse stad Lillehammer.

[wysig] Gesondheid

   Op 1 Desember 2003 het die koningshuis die publiek daarvan in kennis
   gestel dat koning Harald V blaaskanker opgedoen het. Op 8 Desember het
   hy 'n operasie in die Noorse Radiumhospitaal ondergaan. Kroonprins
   Haakon het tussentyds die funksie van staatshoof van Noorweë uitgevoer.
   Op 13 April 2004 het die koning sy ampspligte weer self uitgevoer.

   Op 17 Maart 2005 het die koningshuis bekend gemaak dat die koning 'n
   operasie vir subvalvulêre aortastenose sou ondergaan. Die kroonprins
   hedt nog eens tot by 7 Junie 2005 die funksies van sy vader uitgevoer.
   As gevolg van sy siektes het die koning sy rookgewoontes gestaak en
   volgens die advies van sy dokters ook sy werklas aansienlik verminder.

[wysig] Voorouers

   Genealogiese tabel van koning Harald V van Noorweë
   Tweede oorgrootouers

   Koning
   Christiaan IX van Denemarke
   (1818–1906)
   ∞ 1842
   Prinses
   Louise van Hessen-Kassel
   (1817–1898)

   Koning
   Karl XV van Swede (1826–1872)
   ∞ 1850
   Prinses
   Luise van Oranje-Nassau (1828–1871)

   Prins
   Albert van Sakse-Coburg en Gotha
   (1819–1861)
   ∞ 1840
   Koningin
   Victoria van Engeland
   (1819–1901)

   Koning
   Christiaan IX van Denemarke
   (1818–1906)
   ∞ 1842
   Prinses
   Louise van Hessen-Kassel
   (1817–1898)

   Koning
   Oskar I van Swede (1799–1859)
   ∞ 1823
   Prinses
   Josephine de Beauharnais van Leuchtenberg (1807–1876)

   Hertog
   Willem I van Nassau (1792–1839)
   ∞ 1829
   Prinses
   Pauline van Württemberg
   (1810–1856)

   Koning
   Christiaan IX van Denemarke
   (1818–1906)
   ∞ 1842
   Prinses
   Louise van Hessen-Kassel
   (1817–1898)

   Koning
   Karel XV van Swede (1826–1872)
   ∞ 1850
   Prinses
   Luise van Oranje-Nassau (1828–1871)
   Oorgrootouers

   Koning
   Frederik VIII van Denemarke
   (1843–1912)
   ∞ 1869
   Prinses
   Louise van Swede
   (1851–1926)

   Koning
   Edward VII van Engeland
   (1841–1910)
   ∞ 1863
   Prinses
   Alexandra van Denemarke (1844–1925)

   Koning
   Oskar II van Swede
   (1829–1907)
   ∞ 1857
   Prinses
   Sophia van Nassau
   (1836–1913)

   Koning
   Frederik VIII van Denemarke
   (1843–1912)
   ∞ 1869
   Prinses
   Louise van Swede
   (1851–1926)
   Grootouers

   Koning Haakon VII van Noorweë (1872–1957)
   ∞ 1896
   Prinses
   Maud van Groot-Brittanje en Ierland (1869–1938)

   Prins Carl van Swede, hertog van Wesgotland (1861–1951)
   ∞ 1897
   Prinses Ingeborg Charlotte van Denemarke (1878–1958)
   Ouers

   Koning Olav V van Noorweë (1903–1991)
   ∞ 1929
   Prinses Märtha van Swede (1901–1954)

   Konig Harald V von Noorweë (* 1937)

[wysig] Verwysings

     * Hierdie artikel, of gedeeltes daarvan, is uit die volgende
       Wikipedia artikel vertaal: Harald V. (Norwegen)

[wysig] Eksterne skakels

     * Die amptelike webwerf van die Noorse koningshuis (en)

   Kategorie: Noorweë

