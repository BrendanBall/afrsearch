Harry Potter


   Harry Potter is die titel van 'n reeks van sewe fantasieromans geskryf
   deur die Britse skryfster J. K. Rowling, asook die naam van die
   hoofkarakter in die romans. Die boeke handel oor die avonture van 'n
   jong towenaar en sy vriende Ron Weasly en Hermione (Hermien) Granger.
   Gebeure in die verhaal speel meestal af by Hogwarts Skool, 'n akademie
   vir jong towenaars en hekse. Die sentrale konflik waarin Harry gewikkel
   is, is teen 'n bose towenaar, die Heer Voldemort, wat Harry se ouers
   vermoor het as deel van sy planne om die towerwêreld oor te neem.

   Vandat die eerste roman Harry Potter and the Philosopher's Stone (in
   Afrikaans Harry Potter en die Towenaar se Steen) in 1997 verskyn het,
   wat in die VSA hernoem is as Harry Potter and the Sorcerer's Stone, het
   die boeke ontsettend populêr geword onder lesers van alle ouderdomme,
   en het die reeks positiewe kommentaar van kritici uitgelok. Uit die
   romanreeks het films, videospeletjies en ander produkte verskyn. Die
   sewende en laaste boek in die reeks, Harry Potter and the Deathly
   Hallows, Afrikaans Harry Potter en die Skatte van die Dood), is
   onderskeidelik uitgegee op 21 Julie en 15 November 2008, aangesien die
   boek, soos die voriges in die reeks, in Afrikaans vertaal moes word.

[wysig] Vertaling

   Die reeks is al in 65 verskillende tale vertaal vandat die eerste boek
   in 1997 verskyn het. Hierdie tale sluit Frans, Nederlands, Duits,
   Afrikaans en Italiaans in. Die boeke is ook soos ander klassieke
   kinderverhale (byvoorbeeld Winnie The Pooh en Peter Rabbit) in Antieke
   Grieks en Latyn beskibaar. Harry Potter and the Philosopher's Stone en
   Harry Potter and the Chamber of Secrets is die enigste twee in die
   reeks wat in Latyn beskikbaar is. Die rede hiervoor is waarskynlik die
   tydsame proses van vertaling vanaf Engels na Latyn. Die vertalings is
   deur Peter Needham behartig, wat meer as 30 jaar by Eton Kollege
   gedoseer het in die Klassieke. Sy vertalings, onder die titels Harrius
   Potter et Philosophi Lapis en Harrius Potter et Camera Secretorum, het
   'n positiewe respons van kritici ontvang.

   Aangesien die inhoud van die boeke streng geheim gehou is tot dit
   amptelik regoor die wêreld vrygestel is, moes lesers van ander tale
   buiten Engels maande wag vir vertalings in die taal van hulle voorkeur.
   Dié was ook die geval met die Afrikaanse uitgawes, waar lesers
   gewoonlik tussen vyf en agt maande moes wag. Die Harry Potter-reeks
   word in Afrikaans uitgegee deur Human & Rousseau. Die eerste vyf boeke,
   Harry Potter and the Philosopher's Stone, Harry Potter and the Chamber
   of Secrets, Harry Potter and the Prisoner of Azkaban, Harry Potter and
   the Goblet of Fire en Harry Potter and the Order of the Phoenix, in
   Afrikaans bekend as Harry Potter en die Towenaar se Steen, Harry Potter
   en die Kamer van Geheimenisse, Harry Potter en die Gevangene van
   Azkaban, Harry Potter en die Beker Vol Vuur en Harry Potter en die Orde
   van die Feniks, is in Afrikaans vertaal deur Janie Oosthuysen. Die
   sesde boek, Harry Potter and the Half-Blood Prince en die sewende boek,
   Harry Potter and the Deathly Hallows, in Afrikaans Harry Potter en die
   Halfbloed Prins en Harry Potter en die Skatte van die Dood, is deur
   Kobus Geldenhuys vertaal.

[wysig] Films

   Die produksiehuis Warner Bros. het die bal in 2000 aan die rol gesit
   vir 'n reeks rolprente, waarvan die tweede laaste een, Harry Potter and
   the Half-Blood Prince tans in produksie is. Die vyfde rolprent, Harry
   Potter and the Order of the Phoenix, het mees onlangs verskyn op 11
   Julie 2007. Die rol van Harry is tot dusver in al die films vertolk
   deur die jong akteur Daniel Radcliffe. Die rolle van Hermione (Hermien)
   en Ron is deur Emma Watson en Rupert Grint onderskeidelik vertolk.
   Aangesien Rowling aangedring het daarop dat alle rolle deur eksklusief
   Britse toneelspelers vertolk word, is baie legendes uit die Britse
   rolprentwêreld ook daarin te sien, onder andere Michael Gambon (as
   Albus Dumbledore in die derde, vierde en vyfde films), Maggie Smith (as
   Minerva McGonagall, in al vyf rolprente), Alan Rickman (as Severus
   Snape, in al vyf rolprente) en ook Gary Oldman (as Sirius Black, in
   films drie, vier en vyf). Vir die eerste twee rolprente, Harry Potter
   and the Philosopher's Stone en Harry Potter and the Chamber of Secrets,
   wat onderskeidelik in 2001 en 2002 uitgereik is, het Chris Columbus as
   regisseur opgetree. Harry Potter and the Prisoner of Azkaban is onder
   die regie van Alfonso Cuarón verfilm en is in 2004 uitgereik. Vir Harry
   Potter and the Goblet of Fire, wat in 2005 uitgereik is, het Mike
   Newell die leisels oorgeneem. Die onlangste rolprent, Harry Potter and
   the Order of the Phoenix het David Yates as regisseur gehad. Yates sal
   ook die regiewerk vir die sesde film, Harry Potter and the Half-Blood
   Prince doen. Dié rolprent se uitreiking vind in November 2008 plaas.
   Die uitreiking van die sewende rolprent, Harry Potter and the Deathly
   Hallows, is voorlopig vir 2010 geskeduleer.

   Die musiekklankbane vir die eerste drie rolprente is deur veteraan
   filmkomponis John Williams geskep. Williams is veral bekend vir sy
   kragtige filmmusiek uit bekende reekse soos Star Wars en Indiana Jones,
   met 'n styl wat sterk ooreenkom met dié van die bekende komponis
   Richard Wagner. Williams maak ook graag gebruik van die
   leitmotif-tegniek, waar sekere musikale temas voortgesit word deur die
   hele klankbaan. Hierdie temas verskyn ook meestal in die
   opvolgrolprente. As gevolg van 'n besige jaar in 2004, waar Williams
   klankbane vir vier ander rolprente geskep het, moes hy die aanbod om
   weer die musiek vir die volgende Potter-film te doen van die hand wys.
   Komponis Patrick Doyle het die klankbaan vir Harry Potter and the
   Goblet of Fire geskryf, maar het Williams se oorspronklike temas gehou,
   onder andere Hedwig's Theme, wat by aanhangers die tema vir die
   rolprente geword het. Die klankbaan van Harry Potter and the Order of
   the Phoenix is deur Britse komponis Nicholas Hooper geskryf en soos
   Doyle het Hooper ook weer gebruik gemaak van Hedwig's Theme. Anders as
   Williams en Doyle het Hooper nie 'n tematiese benadering gevolg toe hy
   die musiek vir die rolprent geskryf het nie, maar eerder gefokus daarop
   om gevoelswaarde uit tonele te neem en die musiek daarvolgens te
   komponeer. Hooper gaan ook die klankbaan vir Harry Potter and the
   Half-Blood Prince komponeer, maar Williams het onlangs sy
   belangstelling uitgespreek om terug te keer vir die sewende en laaste
   rolprent, Harry Potter and the Deathly Hallows.

[wysig] Eksterne skakels

     * J.K. Rowling - amptelike webwerf
     * Amptelike rolprentwebwerf

   Kategorie: Letterkunde

