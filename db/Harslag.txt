Harslag


   Die harslag is die ingewande wat in die borsholte van die geslagte dier
   voorkom. Dit sluit in die hart, milt, longe, slukderm en gorrel en soms
   ook die lewer.

   Die Afrikanercuisine ken baie geregte waarby harslag die vernaamste
   bestanddeel is. Gewoonlik word na sulke geregte verwys as afval.
   Deesdae word onder afval egter veral enige gereg met pens en pootjies
   verstaan.

   Inhoud

        * 1 Herkoms van die woord
        * 2 Gebruike
        * 3 Buite Suid-Afrika
        * 4 Bronne

[wysig] Herkoms van die woord

   Vir die etimilogie van harslag verwys die Etimilogiewoordeboek van
   Afrikaans (2003) na sy Nederlandse herkoms; daar bestaan hartslag wat
   'die borsingewande' sowel as 'die klop van die hart' beteken. In
   Afrikaans het die woord hom volksetimologies gedifferensieer tot
   harslag (die ingewande) en as hartslag (die klop van die hart).

[wysig] Gebruike

   Aangesien harslag soms taai kan wees hak of maal mense dit voordat dit
   in 'n gereg verwerk word. Varkhaksel en skaaphaksel is van die tipes
   geregte wat berei word. Dit sluit, byvoorbeeld, in:
     * Boerehaksel (gehakte lewer, hart en niertjies met wortel, ui,
       neutmuskaat, naeltjies en beespotegelatien - sien ook by afval)
     * Haksel in netvet (gemaalde lewer, hart en niertjies met naeltjies,
       kaneel, gemmer, suiker, sout en peper toegewikkel in netvet ['n met
       vetweefsel deuraarde vlies van die pens])
     * Skilpad van skaapafval (gemaalde skaaplewer, skaaplonge en
       skaapniertjies met eiers, ui, koljander, sout en peper, toegevou in
       netvet en bedek met vetderm)

[wysig] Buite Suid-Afrika

   In Oos-Nederland ken 'n mens die sogehete pungel of zwoerdmaag: 'n met
   hart, swoerd en worsvleis opgestopte varkpens wat toegestik en opgehang
   word om te laat droog.

   In Karintië (Suid-Oostenryk) bestaan die Maischale of Maischerl: in
   netvet gebakte klompies van gemaalde varkhart, varklonge, maer
   varkvleis, gemeng met gekookte gort, knoffel, sout, peper, tiemie,
   marjolein, basilikum en 'n bietjie vleissop.

   In die Angelsaksiese wêreld is pluck die eweknie van harslag; die heel
   bekendste harslaggereg ter wêreld is die Skotse haggis: in 'n skaappens
   gebakte gehakte skaaphart, skaaplonge, skaaplewer, skaapniere met hul
   niervet (suet), met aartappels, gort, vleissop en ui.

[wysig] Bronne

     * J.P. Stam-Dresselhuys en J.C. Wessels-Nijenhuis, Streekrecepten.
       L.J. Veen's Uitgeversmaatschappij N.V.; Amsterdam, 1966

     * G.J. van Wyk, Etimologiewoordeboek van Afrikaans. Die Buro van die
       WAT; Stellenbosch, 2003

     * Dine van Zyl, Afval en Afvalligheidjies. Saayman en Weber;
       Kaapstad, 1983

     * Rosa Walder, Kärntner Spezialitäten. Fleischmann & Mair GmbH;
       Innsbruck-Rum, 1993

   Kategorie: Kookkuns

