Hartsrivier


   Die Hartsrivier is 'n noordelike sytak van die Vaalrivier, wat op sy
   beurt weer 'n noordelike sytak is van die Oranjerivier (ook bekend as
   die Garieprivier, die grootste rivier in Suid-Afrika).

   Die rivier ontspring suid van Lichtenburg, suidwes van die
   Witwatersrand en vloei 320 km (ongeveer 200 myl) in 'n suidwestelike
   rigting, hoofsaaklik deur 'n baie gelyk gebied van die Wes-Transvaal
   (nou in die Noordwes-provinsie) voordat dit in die Vaalrivier vloei,
   ongeveer 100 km bokant die samevloeiing van die Vaal- en Oranjeriviere.

   Die rivier is nie standhoudend nie, maar word gereguleer om meer
   gereelde watergebruik moontlik te maak.

   Die meeste visse in die rivier is uitheemse spesies. In Barberspan is
   die meeste visse egter inheemse spesies.

   Vanaf Lichtenburg, vloei dit verby Biesiesvlei en Sannieshof. Hier
   vloei dit saam met die Klein Hartsrivier wat suidwes van Coligny
   ontspring.

   Verder stroomaf, 20 km wes van Delareyville, is die rivier verbind met
   Barberspan (26°35' S 25°35' O), wat gedeeltelik binne die Barberspan
   Natuurreservaat lê, en 'n RAMSAR vleiland is. Die pan is 11 km lank,
   3.5 km wyd en tot 8 m diep. Dit is na bewering vernoem na Frederick
   Hugh Barber, wat in 1875 langs die Hartsrivier gejag het. Volgens ander
   bronne verwys die naam egter na die baber, 'n visspesie wat in groot
   getalle in die effens brak water voorkom. In 1913 het Jan Christiaan
   Smuts, wat 'n plaas aan die suidekant van die pan besit het, arbeiders
   verskaf en sy voorman, mnr. M.S. Basson, as toesighouer opdrag gegee om
   'n kanaal te grawe om water van die rivier na die pan, wat 9 m laer as
   die rivier lê, te voer. Die gebied is so gelyk dat die rivier gedurende
   die reënseisoen genoeg water in die pan opstoot om die hele droë
   seisoen te hou, terwyl die pan voor 1913 gewoonlik in die winter
   opgedroog het. Die verandering was ekologies belangrik, want die pan
   wat nou standhoudend geword het, terwyl al die omliggende panne en
   vleie in die winter opdroog, het 'n oase geword vir voëls (veral
   watervoëls soos flaminke en bleshoenders), wat dit gebruik vir kos,
   water, slaapplek, ververing en nesmaak. Soms versamel daar tot 20 000
   voëls van meer as 320 spesies. Dit maak Barberspan 'n gewilde
   voëlkykplek, een van die bestes in Suid-Afrika. Sewe bedreigde
   voëlspesies en twee bedreigde soogdierspesies kom daar voor, en die
   water is plankton-ryk (RAMSAR, 1994). Die pan is ook gewild onder
   hengelaars wat dit besoek om karp, geelvis, moddervis en babers te
   vang.

   Motor-tydrenne, soos die Barberspan 500, word gereeld in die omgewing
   gehou.

   Daar is 'n hotel, selfsorgverblyf en kampeergeriewe.

   Tussen Delareyville en Migdol, vloei die droë Brakspruit, wat naby
   Ottosdal ontspring, in die Hartsrivier.

   Nog verder stroomaf lê Schweizer-Reneke teen die rivier. Daar is 'n
   vakansieoord by die Wentzeldam, net noord van hierdie dorp.

   In die ongewing waar die Hartsrivier en die Vaalrivier naby mekaar
   vloei, is die Vaalharts-skema in 1933 as deel van die nasionale
   heropbouprogram ná die resessie ontwikkel. Dit is 'n groot
   besproeiingsprojek wat water uit die Vaal- en Hartsriviere deur middel
   van kanale oor 'n groot gebied wat voorheen redelik droë wêreld was,
   versprei en die dorpe Warrenton, Jan Kempdorp en Hartswater laat groei
   het. Langs die pad wat hierdie dorpe verbind, is 'n populierboomlaning
   geplant. Dit is een van die langste boomlanings in Suid-Afrika.

   Rondom die noordelike deel van die skema lê die dorpies Pampierstad,
   Motsweding, Mokgareng, Manthestad en Taung, almal met hoofsaaklik
   Tswanasprekende inwoners. Taung het bekend geword nadat die oeroue
   skedel van die sogenaamde Taungkind in 'n kalkgroef 14 km wes van die
   dorp gevind is. Die kalkgroef word nie meer gebruik nie en dit is nou
   die Taung Erfenisterrein, wat oop is vir besoekers.

   Oos van Taung is die Taungdam in die Hartsrivier. 'n Ent stroomop is
   daar 'n plek met klipgraverings.

   Naby Taung vloei die Droëhartsrivier, wat naby Vryburg ontspring, ook
   in die Hartsrivier.

   Nog verder stroomaf, 33 km suidwes van Jan Kempdorp en wes van
   Warrenton is die Spitskopdam (28°04' S, 24°33' O) in die Hartsrivier.
   Die vleilandgebied by die dam is een van die grootstes in die andersins
   droë Noord-Kaapstreek. Net soos Barberspan bied dit permanente water in
   'n omgewing waar waterbronne normaalweg wisselvallig en tydelik van
   aard is, en daar is gereeld meer as 10 000 voëls teenwoordig.

   Die rivier vloei naby Delportshoop, 'n dorp in die Noord-Kaapprovinsie,
   in die Vaalrivier.

   In ongeveer 1850, is 'n dam naby Dikgatlong in die rivier gebou, maar
   dit het in 1856 weggespoel.

   Op 31 Maart 1902, gedurende die laaste maande van die
   Anglo-Boereoorlog, het die Slag van Hartsrivier, ook bekend as die Slag
   van Boschbult plaasgevind tussen die Boere en die Britse Magte naby die
   plek waar die Brakspruit in die rivier vloei, nie ver van Delareyville
   nie. Die Britte het daardie veldslag verloor en dit was ook die
   bloedigste dag van die oorlog vir die Kanadese magte wat aan die
   Engelse kant geveg het.

   Gedurende Maart 2006 was daar buitengewoon hoë reënval in die
   opvanggebied van die Hartsrivier en is die Taung-omgewing tot 'n
   rampgebied verklaar weens oorstromings.

   Spoeldiamante kom steeds voor in die oerbedding van die riviere in die
   opvangsgebied van die Hartsrivier. Die Newlandsmyn is sowat 60 km
   noordwes van Kimberley aan die rivier. Die maatskappy Dwyka Diamonds
   myn tans ongeveer 3000 ton per maand daar. 'n Ander onderneming, Noble
   Minerals, in samewerking met die plaaslike Ba-Ga-Maidi-stam, delf naby
   Taung spoeldiamante in 'n gebied van 2000 ha wat diamanthoudende gruis
   van die rivierstelsel bevat.

[wysig] Bronne en Verwysings

     * North West Province Tourism - Barbers Pan Bird Sanctuary. Sluit 'n
       prent in.
     * North West Parks & Tourism Board Honorary Officer Association Photo
       Album. Baie Barberspan foto's.
     * Encyclopædia Britannica
     * North West Provincial Government - Water Resources
     * South African Birding - Birding Spots - Barbers Pan and environs
     * South African Department of Water Affairs and Forestry Website
     * Op Pad in Suid-Afrika, deur B.P.J. Erasmus

   Kategorie: Riviere van Suid-Afrika

