Hatfield, Pretoria


   Hatfield is 'n voorstad van Pretoria, Suid-Afrika. Dit is oos van die
   stadskern geleë. Die noordelike grens met Colbyn en die
   Presidentswoning word deur Kerkstraat gevorm, die westelike grens met
   Arcadia deur Hillstraat en Roperstraat , die suidelike grens met
   Hillcrest deur Boundarystraat en Lynnwoodweg. Die oostelike grens word
   gevorm deur die LC de Villierssportgronde van die Universiteit van
   Pretoria. Hatfield word in Noord- en Suid-Hatfield verdeel deur die
   spoorlyn wat rofweg Oos-Wes deur die buurt loop. ^[1]

   Die voorstad Hatfield is geproklameer op 'n gedeelte van die plaas
   Koedoespoort wat in 1859 aan Lourens Cornelius Bronkhorst toegeken is.
   'n Erfgenaam van Bronkhosrt het die plaas in 1885 aan die Wesleyaanse
   Metodiste Vereniging (Engelse: Wesleyan Methodist Society) verkoop. Die
   grond is na die Tweede Vryheidsoorlog in 1903 aan die Koloniale
   Sekretaris van die Transvaal, Patrick Duncan, verkoop. Die voorstad is
   vernoem na Hatfield, 'n landgoed in Herfordshire, Engeland wat behoort
   het aan die Tweede Graaf van Selbourne, wat in 1905 Goewerneur van die
   Transvaal geword het.^[1]

   Die eerste besigheid in Hatfield was die Hatfield Bakkery, wat deur in
   1932 deur Sakkie Andrews gestig is. Dit is later gevolg deur die Rissik
   Station Stores en die meerverdieping Hatfield Galleries in
   Burnettstraat. Sedert die laat 1980's het die karakter van Hatfield
   vinnig begin verander soos al hoe meer besighede in die gebied opgerig
   is en vandag is dit 'n multifunksionele buurt met slegs 18% van die
   oppervlak steeds residensieel van aard. ^[1]

   Die Springbokparkie is in Hatfield.

[wysig] Verwysings

    1. ^ ^1,0 ^1,1 ^1,2 Du Plessis, Andre C, Gautrain Station, Hatfield,
       Chapter 3[1], Masters Thesis, University of Pretoria, 2003,
       Afgelaai op 29 Desember 2006

   Kategorieë: Voorstede van Pretoria • Hatfield, Pretoria

