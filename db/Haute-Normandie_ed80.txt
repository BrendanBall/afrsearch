Haute-Normandie


                                                           Haute-Normandie
     __________________________________________________________________

                                              Blason de la Basse-Normandie
                                             Beeld:Haute-Normandie map.png
                                                   Départements Eure (27)
                                                       Seine-Maritime (76)
                                                          Prefektuur Rouen
                                                  Bevolking 1 780 192 inw.
                                                                    (1999)
                                         Bevolkingsdigtheid 145 inw./vk km
                                                  Oppervlakte 12 317 vk km
                                                        Arrondissemente 15
                                                                 Kantons 6
                                                     Munisipaliteite 1 434
                                                             President van
                                       Gewestelike Raad Alain Le Vern (PS)

   Die Brotonne-brug in Seine-Maritime
   Die Brotonne-brug in Seine-Maritime

   Haute-Normandie ("Bo-Normandië") is een van die Franse geweste, wat in
   die jaar 1956 as administratiewe eenhede gevorm is, en bevat twee
   départements: Seine-Maritime en Eure. Haute-Normandie beslaan die
   oostelike deel van die historiese provinsie Normandië, met 'n oppervlak
   van 12 317 vierkante kilometer en sowat 1,8 miljoen inwoners (1999).

   Inhoud

        * 1 Geskiedenis
        * 2 Geografie
        * 3 Ekonomie
        * 4 Demografie
        * 5 Besienswaardighede
        * 6 Bronne
        * 7 Eksterne skakels

[wysig] Geskiedenis

   Sien hoofartikel : Normandië

   Normandië het ontwikkel ná die Eerste Wêreldoorlog tot een van die
   sentrums van die Franse papier- en petrochemiese bedryf. Die landing
   van die gealliëerde magte op 6 Junie 1944 het tydens die Tweede
   Wêreldoorlog 'n einde gebring aan die Duitse besetting, maar die gewes
   behoort tot die Franse gebiede wat die swaarste getref is deur die
   oorlogshandelinge.

   Ná die Tweede Wêreldoorlog het die plaaslike ekonomie vinnig gegroei,
   en baie ondernemings uit die metropolitaanse gebied van Parys het hulle
   in Haute-Normandie kom vestig.

[wysig] Geografie

   Marais Vernier, Eure
   Marais Vernier, Eure

   Die belangrikste landskappe in die département Seine-Maritime is die
   Alabasterkus (Frans: Côte d'Alabâtre) met sy kenmerkende, 200 miljoen
   jaar oue rotsformasies, wat bo-oor die strande verrys en tot by 110
   meter loodreg daal, en die Seinevallei, 'n landskap wat deur krytrotse
   en bebosde heuwels oorheers word. Die Seine het oor 'n tydperk van
   60 000 jaar 'n soort amfiteater met 'n oppervlak van 30 vierkante
   kilometer dwarsdeur die heuwels uitgegrawe. Naby Le Havre, die tweede
   grootste seehawe in Frankryk na Marseille, mond die Seine in die
   Engelse Kanaal uit.

   Eure spog met 'n groot aantal tuine, kloosters, kerke en ander
   besienswaardighede in sy uitgestrekte weilande, wat tussen die
   Seinemonding in die weste, Gisors in die ooste, die suide van die
   Normandiese hoofstad, Rouen, en die kunstenaarsdorp Verneuil-sur-Avre
   lê.

[wysig] Ekonomie

   Haute-Normandie is 'n hoogs geïndustrialiseerde gewes. Die plaaslike
   nywerhede het in 2001 werksgeleenthede aan meer as 142 000 mense geied
   en sestig persent van die Franse smeerolie-produksie, vyftig persent
   van sy plastiek en dertig persent van sy motors vervaardig. Dit is die
   belangrikste vervaardiger van linne, die vierde belangrikste gewes ten
   opsigte van buitelandse handelsbetrekkinge en die sesde belangrikste
   ten opsigte van navorsing.

[wysig] Demografie

   36,5 persent van die bevolking is jonger as 25 jaar, wat van
   Haute-Normandie die jongste gewes in Frankryk maak. Met twee persent
   van die nasionale oppervlak verteenwoordig Haute-Normandie met sy 1,74
   miljoen inwoners 3 persent van die nasionale bevolking.

[wysig] Besienswaardighede

   Die Eure, naamgewer van die département
   Die Eure, naamgewer van die département
   Glasvensters in die katedraal van Rouen
   Glasvensters in die katedraal van Rouen

   Haute-Normandie en sy hoofstad, Rouen, beskik oor die hoogste digtheid
   museums in Frankryk. Digby die plek waar Johanna van Arkel deur die
   Engelse op die brandstapel tereggestel is, die ou markplein van Rouen,
   behandel die Johanna van Arkel-museum haar geskiedenis.

   Die département Seine-Maritime lok toeriste met 'n aantal
   geskiedkundige en fynproewerroetes soos die Ivoorroete, Speseryeroete,
   Roete van die Abdye, Kaasroete en die Appel-en-siderroete.

   Die Route des Maisons d'Écrivains in Eure loop langs die huise van 'n
   aantal bekende Franse skrywers. In die Château de Vascœuil, 'n kasteel
   uit die 14de eeu, het die Franse geskiedkundige Jules Michelet sy
   hoofwerk, die Histoire de France ("Die geskiedenis van Frankryk") in 16
   boekdele, voltooi.

[wysig] Bronne

   Michel de Boüard: Histoire de la Normandie. Toulouse: Privat, 2001 ;
   ISBN 2-7089-1707-2

[wysig] Eksterne skakels

     * Conseil Régional - Gewestelike Raad
     * Portaal van die museums in Haute-Normandie (in Frans en Duits
       beskikbaar)
     * Haute-Normandie op Wikitravel

    Die administratiewe geweste van Frankryk        Flag of France
          Akwitanië | Auvergne | Boergondië | Bretagne | Centre |
    Champagne-Ardenne | Elsas | Franche-Comté | Île-de-France | Korsika |
    Languedoc-Roussillon | Limousin | Lotaringe | Midi-Pyrénées |
    Nord-Pas-de-Calais | Basse-Normandie | Haute-Normandie |
    Pays-de-la-Loire | Pikardië | Poitou-Charentes | Provence-Alpes-Côte
    d'Azur | Rhône-Alpes
                               Oorsese gebiede:
               Frans-Guyana | Guadeloupe | Martinique | Réunion

   Kategorie: Normandië

