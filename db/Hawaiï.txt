Hawaiï


   CAPTION: State of Hawaii
   Moku'āina o Hawai'i


   Vlag van Hawaiï Staatseël van Hawaiï
   Vlag van Hawaiï Seël van Hawaiï
   Bynaam: The Aloha State
   Map_of_USA_highlighting_Hawaiï
   Ander VSA-deelstate
   Hoofstad Honolulu
   Grootste stad Honolulu
   Goewerneur Linda Lingle (R)
   Amptelike tale Engels, Hawaiïaans
   Tale Engels 73,4%, Tagalog 5,4%, Japannees 5,0%, Ilokano 4,0%, Sjinees
   2,0%, Hawaiïaans 1,7%, Spaans 1,7%, Koreaans 1,6% en Samoaans 1,0%
   Oppervlakte 28 337 km² (43^ste)
    - Land 16 649 km²
    - Water 11 672 km² (41,2%)
   Bevolking (2000)
    - Bevolking 1 211 537 (42^ste)
    - Bev.digtheid 72,77 /km² (13^de)
   Toelating tot die Unie
    - Datum 21 Augustus 1959
    - Rangorde 50^ste
   Tydsone UTC -10 / Somertyd: Geen
   Breedtegraad 18°55' N tot 28°27' N
   Lengtegraad 154°48' W tot 178°22' W
   Wydte -- km
   Lengte 2 450 km
   Hoogte
    - Hoogste punt Mauna Kea 4 205 m
    - Gem. hoogte 925 m
    - Laagste punt Stille Oseaan 0 m
   Afkortings
    - VSA-poskantoor HI
    - ISO 3166-2 US-HI
   Webwerf www.hawaii.gov

   Hawaiï, 'n vulkaniese eilandgroep wat sewe groot bewoonde en 125
   kleiner onbewoonde eilande behels, is die 50ste en mees westelike van
   die Amerikaanse deelstate. Alhoewel die grootste eiland, wat met sy
   kenmerkende driehoeksvorm byna twee derdes van die totale oppervlak
   beslaan, ook die naam Hawaiï dra, bly Oʻahu met die hoofstad Honolulu
   die belangrikste en mees digbevolkte eiland - en ook steeds die
   hoofbestemming vir miljoene toeriste. Ter onderskeiding van die
   eilandgroep word die eiland Hawaiï deur die plaaslike bewoners dikwels
   Big Island (Groot Eiland) genoem.

   Hawaiï lê suid van die deelstaat Alaska, noord van die Franse eiland
   Tahiti en sowat 3 700 kilometer wes van die Amerikaanse vasteland.
   Alhoewel die eilandgroep in politieke opsig deel uitmaak van
   Noord-Amerika en vanweë sy ligging noord van die ewenaar in geografiese
   opsig ook nie by die Suidsee-eilande gereken word nie, behoort dit ten
   opsigte van sy inheemse bevolking en beskawing wél tot Polinesië.

   Die bewoners van die huidige Amerikaanse deelstaat is 'n mengelmoes van
   Europese en Oosterse nasies en rasse, terwyl die oorspronklike
   Polinesiese bewoners vandag in die minderheid is.
   Die hoofstad Honolulu op die eiland Oahu
   Die hoofstad Honolulu op die eiland Oahu

   Hawaiï het bekendheid verwerf as een van die laaste groot eilandgroepe
   ter wêreld wat op 20 Januarie 1778 deur die Britse seevaarder en
   ontdekkingsreisiger kaptein James Cook ontdek is. Die inheemse
   bevolking het Cook aanvanklik as 'n godheid beskou het, maar tydens sy
   tweede besoek in Januarie 1779 is hy met wantroue bejeën toe die
   Hawaiïaners waargeneem het dat hy blykbaar nie in staat was om 'n
   seestorm te kalmeer nie, en uiteindelik is Cook in die heilige
   Kealakekuabaai vermoor.^[1]

   In die 19de eeu het die bekende Amerikaanse skrywer Mark Twain Hawaiï
   as "the loveliest fleet of islands that lies anchored in any ocean"
   ("die bekoorlikste vloot van eilande wat in enige oseaan geanker lê")
   beskryf.^[2] In 1900 het Hawaiï 'n Amerikaanse besitting geword. Die
   Japanse lugaanval op die Amerikaanse vlootbasis Pearl Harbor op 7
   Desember 1941, waartydens meer as 2 300 mense hul lewens verloor het,
   was 'n keerpunt van die Tweede Wêreldoorlog. In 1959 is Hawaiï as die
   50ste deelstaat tot die Unie toegelaat.

   Ondanks sy ligging in die Noordelike Stille Oseaan naby die Noordelike
   Keerkring en byna 2 400 kilometer noord van die ewenaar word Hawaiï in
   die algemeen veral deur toeriste as 'n tipiese Suidsee-eiland
   waargeneem en dikwels met 'n sorgvrye paradys geassosieer. Gevolglik
   het Honolulu met sy bekende Waikiki-strand al dekades gelede 'n
   sinoniem vir moderne Amerikaanse massatoerisme geword. Sowat 60 persent
   van alle besoekers kom tans uit die Verenigde State en Japan.^[3]
   Nogtans het Hawaiï sy natuurskoon danksy die omgewingsbewustheid van sy
   bewoners bewaar.

   Inhoud

        * 1 Geografie
        * 2 Klimaat
        * 3 Geologie
             + 3.1 Raaiselagtige lawastrome
             + 3.2 John Tuzo Wilson se hotspot-teorie
             + 3.3 Verwering en erosie
        * 4 Ekonomie
             + 4.1 Landbou
             + 4.2 Veeteelt
             + 4.3 Energie en natuurlike hulpbronne
        * 5 Kultuur
             + 5.1 Taal
             + 5.2 Branderplankry
        * 6 Verwysings
        * 7 Eksterne skakels

[wysig] Geografie

   Die eilandketting van Hawaiï behels 132 eilande, eilandjies, riwwe en
   seerotse en strek soos 'n groot boog vanuit die mees suidelike eiland -
   Hawaiï (19° Noord, 154° Wes) - oor 'n lengte van byna 2 600 kilometer
   in noordelike rigting tot by die Kure-atol (28° Noord, 179° Wes) digby
   die internasionale datumlyn. Hawaiï is in die sentrum van die Stille
   Oseaan geleë - sowat 4 700 kilometer van die Amerikaanse weskus, 6 200
   kilometer van Japan en 8 000 kilometer van die Australiese metropool
   Sydney af.

   Aangesien die Hawaiï-eilandketting deel uitmaak van die uitgestrekte
   Polinesiese Driehoek, wat oor Tahiti en die Paaseiland tot by
   Nieu-Seeland strek, word dit dikwels by die Suidsee gereken. Sy natuur,
   sy klimaat en sy inheemse beskawing deel inderdaad talle gemeenskaplike
   kenmerke met die Suidsee-eilande suid van die ewenaar.
   'n Kaart van Hawaiï se hoofeilande
   'n Kaart van Hawaiï se hoofeilande

   Slegs sewe van die Hawaiïaanse eilande is bewoon en vorm saam met een
   onbewoonde eiland die sogenaamde agt hoofeilande aan die suidelike
   eindpunt van die eilandketting. Die hoofeilande beslaan die grootste
   deel van Hawaiï se oppervlakte: Hawaiï (die "Groot Eiland" en
   naamgewer) met 10 548, Maui met 1 888, Oahu met 1 574, Kauai met 1 432,
   Molokai met 676, Lanai met 362, Niihau met 190 en Kahoolawe (digby
   Lanai) met 117 vierkante kilometer. Met altesaam 16 697 vierkante
   kilometer beslaan die hoofeilande byna die hele oppervlakte van die
   eilandketting met 16 705 vierkante kilometer, terwyl die sowat 125
   kleiner eilande, atolle en rotsbanke slegs 'n totale oppervlakte van
   sowat 8 vierkante kilometer het.

   Die enigste noemenswaardige van die kleiner eilande is die
   Midway-eilande. Aangesien hulle sedert 1903 regstreeks deur die
   Amerikaanse Vloot beheer word, word hierdie eilandgroep met sowat 2 000
   inwoners - merendeels soldate met hul gesinne - in administratiewe
   opsig nie by die deelstaat Hawaiï gereken nie.

   Oahu met die hoofstad Honolulu vorm ondanks sy relatief klein
   oppervlakte die politieke en ekonomiese sentrum van die deelstaat
   Hawaiï en behels vier vyfdes van die totale bevolking. Aangesien Oahu
   as die hoofeiland fungeer, word na die ander eilande dikwels as die
   "buureilande" of "buite-eilande" verwys. Nogtans dra elkeen van die
   eilande sy trotse bynaam: Terwyl Hawaiï se bynaam - Big Island of die
   "Groot Eiland" - slegs na sy grootte verwys (die naam "Orgideë-Eiland"
   het nie ingeburger geraak nie), pronk die ander eilande met meer of min
   fantasieryke name soos "Tuin-Eiland" (Kauai), "Vriendelike Eiland"
   (Molokai), "Vallei-Eiland" (Maui) of "Spoke-" en "Pynappel-Eiland"
   (Lanai).

   Vanweë die naam Hawaiï se dubbelsinnigheid is daar 'n konvensie om van
   op Hawaiï te praat as iemand op die Groot Eiland bly, en van in Hawaiï
   indien 'n mens die deelstaat bedoel.^[4]

   Afgesien van die koralriwwe is die Hawaiïese eilande uitsluitlik van
   vulkaniese oorsprong. Terwyl die grootste vulkane soos Mauna Kea
   sigbare hoogtes van meer as 4 000 meter bereik, is hierdie bergspitse
   net die toppe van reusagtige berge wat meer as 10 000 meter hoog vanaf
   die Pasifiese seebodem rys en dus as die hoogste pieke ter wêreld
   beskou word.

[wysig] Klimaat

   Weerkundige instrumente op Mount Wai'ale'ale (Kauai), die natste plek
   op aarde
   Weerkundige instrumente op Mount Wai'ale'ale (Kauai), die natste plek
   op aarde

   Vanweë sy ligging in die buitenste sone van die tropegordel het Hawaiï
   'n stabiele oseaanklimaat met lae temperatuurskommelings: Die
   gemiddelde somertemperature is met 26 °C net vier graad hoër as dié van
   die winter. Naas die tropiese invloede speel ook die ligging in die
   passaatgordel van die Noordelike Halfrond 'n beduidende rol ten opsigte
   van die weerspatrone. Die wind waai meestal uit noordoostelike rigting
   sodat daar aan die eilande se loefkante jaarliks tussen 3 000 en 5 000
   liter se neerslae per vierkante meter aangeteken word. Met uiterstes
   van 15 000 liter is die Hawaiï-eilande selfs die wêreld se rekordhouers
   ten opsigte van jaarlikse reënvalle.

   In teenstelling met die noordoostelike kante van die eilande kry die
   benedewindse streke minde as 600 liter reën per vierkante meter wat in
   die poreuse vulkaangrond dikwels vinnig wegsypel. In die hoofstad
   Honolulu word minder as 600 millimeter jaarlikse reënval aangeteken,
   terwyl die droogste en natste plek van die eilandketting op die eiland
   Kauai lê: Die jaarlikse reënval varieer hier tussen 0 millimeter in die
   Ka'u-woestyn in die weste van die eiland en 12 000 millimeter teen die
   hange van Mount Wai'ale'ale. Die meeste reënvalle word in die
   wintermaande tussen laat Oktober en April aangeteken.

   As gevolg van die eilande se ligging in die passaatgordel is die weer
   dikwels bewolk sodat Hawaiï in vergelyking met ander gebiede op
   dieselfde breedtegraad slegs tussen 40 en 75 persent van die maksimale
   sonskynure per jaar kry. Behalwe vir Augustus, die enigste baie warm en
   bedompige maand, varieer die relatiewe humiditeit tussen 55 en 70
   persent.

   Temperature in die hoër geleë dele van die eilande is gewoonlik laer en
   kan selfs tot vriespunt daal. Vanweë die groot verskeidenheid
   landskapsvorme en mikroklimaatsones is die gegewens ten opsigte van
   gemiddelde temperature en neerslae in die algemeen slegs in 'n redelik
   klein gebied - meestal langs die kuslyn - van toepassing en varieer
   grootliks in ander dele van die eilande.

[wysig] Geologie

[wysig] Raaiselagtige lawastrome

   Die tipiese uitbarsting van 'n Hawaiïese skildvulkaan: 1 aswolk 2
   lawafontein 3 krater 4 lawameer 5 fumarole 6 lawastroom 7 lae van lawa
   en as 8 stratae 9 sill (drumpel) 10 magmapyp 11 magma-kamer 12 dyk
   Die tipiese uitbarsting van 'n Hawaiïese skildvulkaan: 1 aswolk 2
   lawafontein 3 krater 4 lawameer 5 fumarole 6 lawastroom 7 lae van lawa
   en as 8 stratae 9 sill (drumpel) 10 magmapyp 11 magma-kamer 12 dyk

   Die geologiese geskiedenis van Hawaiï het in die dieptes van die Stille
   Oseaan begin. Die groot vulkane op die eiland Hawaiï is slegs drie
   miljoen jaar oud, en hulle het sowat 2,5 miljoen jaar benodig voordat
   hulle vir die eerste keer uit 'n oorspronklike diepte van 5 000 meter
   bo die seespieël verrys het. Die twee aktiewe vulkane Mauna Loa en
   Kilauea het daarna oor 'n tydperk van 500 000 jaar nog 4 000 meter se
   lawa opeengehoop om hul huidige pieke te skep.

   Volgens die berekeninge van wetenskaplikes het elkeen van die vulkane
   jaarliks 0,1 kubieke kilometer lawa na die oppervlak vervoer. Voor die
   1960's was die heersende geowetenskaplike teorieë nie in staat om die
   oorsprong van hierdie geweldige lawastrome te verklaar nie, net soos 'n
   aantal ander geologiese fenomene: Slegs die suidoostelike eilande se
   vulkane is nog steeds aktief, terwyl die nie-vulkaniese eilande in
   noordwestelike rigting al hoe kleiner en in geologiese opsig ouer word:
   Hawaiï is 'n relatief jong eiland wat eers sowat 500 000 jaar gelede
   ontstaan het, Molokai is twee, Nihoa 7,5, die French Frigate Shoals
   twaalf en Midway-eiland selfs 28 miljoen jaar oud.

   Voor die 1960's het die heersende opvatting oor die aardkors beweer dat
   dit orals op die planeet tektonies stabiel en onbeweeglik sou wees.
   Wetenskaplikes het wél besef dat daar tektoniese prosesse soos
   verskuiwings plaasvind wat onder meer aardbewings tot gevolg het, maar
   was daarvan oortuig dat die kontinentale plate hierdeur nie geraak sou
   word en as "vas veranker" beskou moes word.

   Eers in die 1960's het navorsers die bewys vir 'n hipotese gelewer wat
   al in 1920 deur die Duitse geoloog Alfred Wegener (1880-1930) gestel
   is: Die aardkors en ook die vastelande dryf as groot plate op die
   taai-vloeibare magma van die aardmantel. Hierde nuwe teorie staan nou
   as plaattektoniek bekend.

   Volgens die plaattektoniek is gesteentes verganklik, en in die sentrale
   bergrûe van die oseane, waar magma deur groot splete in die aardkors
   opbeweeg, ontstaan steeds nuwe aardkorsgesteentes. Die splete vorm
   tegelykertyd die buitekante van die aardkors se groot plate wat deur
   onderstromings van mekaar weggedryf word. Die plate beweeg jaarliks net
   enkele sentimeter, en in bepaalde randgebiede gly hulle terug na die
   aardmantel toe om sodoende gesmelt te word en 'n nuwe kringloop te
   begin.

   Die plaattektoniek-teorie lewer 'n eenvoudige verklaring vir geologiese
   fenomene soos vulkanisme, aardbewings en die vorming van bergreekse.
   Orals waar twee plate bymekaarkom en teen mekaar bots, is daar
   seismiese en vulkaniese aktiwiteite en word nuwe gebergtes gevorm.

[wysig] John Tuzo Wilson se hotspot-teorie

   Strome van pāhoehoe of basaltiese lawa op Big Island. Foto: Mila
   Zinkova (2007)
   Strome van pāhoehoe of basaltiese lawa op Big Island. Foto: Mila
   Zinkova (2007)

   Aangesien die Hawaiïese vulkane nie by 'n breuklyn nie, maar in die
   middel van die Pasifiese Plaat - en dus duisende kilometer van enige
   plaatgrens af - geleë is, is 'n bykomende teorie benodig wat deur die
   geowetenskaplike John Tuzo Wilson (1908-1993) geformuleer is: Volgens
   hom tree sogenaamde hotspots as onbeweeglike vurige vlekke op bepaalde
   plekke van die aardkors op. Hul sterk hitte brand holtes in die
   Pasifiese Plaat sodat magma kan opbeweeg wat eers op die seebodem
   uitstroom en later na die seevlak opstyg om uiteindelik nuwe eilande te
   vorm.

   Wilson se hotspot-teorie verduidelik ook hoekom net die suidoostelike
   Hawaiï-eilande nog deur vulkanisme geraak word - hulle lê tans
   regstreeks oor een van die vurige plekke, terwyl die ander eilande al
   lank daarvan wegbeweeg het. Geowetenskaplikes is nou ook in staat om
   die spesifieke eienskappe van Big Island se lawa - dit is meer
   vloeibaar en bevat minder gasse as ander soorte lawa - te verklaar. Dit
   is afkomstig van 'n gedeelte van die aardkors wat deur baie hoë
   temperature gekenmerk word.

   Aan die hand van die ouderdom van die Hawaiï-eilandketting en sy lengte
   het wetenskaplikes berekeninge ten opsigte van die snelheid, waarmee
   die Pasifiese Plaat beweeg, gedoen om sodoende Wilson se hipotese te
   toets. Die berekeninge het ooreenkom met ander metings en bevestig dat
   die Pasifiese Plaat teen 'n snelheid van sowat agt sentimeter per jaar
   in noordwestelike rigting beweeg.

   In 1972 het die Amerikaanse geofisikus James Morgan die oorspronklike
   Hotspot-teorie as sy uitgangspunt geneem om ook die beweging van die
   onderseese Emperor Seamounts-bergreeks te ondersoek. Die bergreeks, wat
   van die mees noordwestelike punt van die Hawaiï-eilandketting tot naby
   die Aleoete-eilande strek, is volgens Morgan net soos Hawaiï deur 'n
   hotspot geskep en het sowat 34 miljoen jaar gelede sy bewegingsrigting
   verander. Morgan se hipotese verduidelik hoekom die bergreeks 'n draai
   maak en voorspel ook dat die Emperor Seamounts se mees noordelike
   bergspits Meiji, wat 70 miljoen jaar gelede ontstaan het, binne enkele
   miljoen jare in 'n diepseetrog voor die Aleoete sal versink.

   'n Verdere bewys vir die juistheid van Wilson se bevindings is jong
   vulkaniese gesteente op die seebodem sowat 30 kilometer suidoos van Big
   Island - die Loihi Seamount wat in 1978 deur geoloë ontdek is, is twee
   jaar later as 'n aktiewe vulkaan geïdentifiseer. Sy bergspits rys nog
   net 950 meter benede seevlak en sal in enkele duisend jare met fonteine
   van waterdamp uit die Stille Oseaan opstyg om geleidelik 'n nuwe eiland
   te vorm.

[wysig] Verwering en erosie

   'n Lugfoto van Nihoa
   'n Lugfoto van Nihoa

   Die tweede belangrike geologiese kringloop, waardeur die
   Hawaiï-eilandketting geraak word, speel hom in teenstelling met die
   vulkanisme in 'n korter tydspan van slegs enkele miljoen jare af.
   Verwering en erosie omskep die vulkaniese landskappe tot tropiese
   reënwoud, vrugbare landbougrond en klipstrande. Terwyl die branders die
   lawastroom op die strand van Kaimu (Big Island), wat meer as 250 jaar
   gelede hier gevloei en gestol het, tot swart korreltjies fyngemaal het,
   is die strande op die noordwestelike eilande soos O'ahu reeds wit.

   Die mees westelike eilande het vulkaniese berge as gevolg van
   erosieprosesse tot rotskoppies gekrimp soos byvoorbeeld Tanager Peak op
   die eiland Nihoa en Miller's Peak. Nihoa lyk vandag op 'n ysberg in die
   oseaan aangesien die grootste gedeelte van sy skildvulkaan, wat vroeër
   net soos Mauna Kea enkele duisend meter bo seevlak verrys het, nou
   onder water lê. Rolstene en sand van die vulkaniese berghellings is
   hier opeengehoop, en 'n koralrif word hier tans langsamerhand opgebou.
   Die uiterste weste van Hawaiï is tot atolle met blou strandmere en
   kringvormige sandeilande soos Laysan en Midway geërodeer.

[wysig] Ekonomie

   'n Kruisvaartskip van die Noorse redery Norwegian Cruise Lines (NCL) in
   Nawiliwili Harbor (Kauai)
   'n Kruisvaartskip van die Noorse redery Norwegian Cruise Lines (NCL) in
   Nawiliwili Harbor (Kauai)

   Hawaiï is een van die vinnigste ontwikkelende deelstate van die VSA -
   die per capita-inkomste het tussen 1960 en 1970 met $4 600 meer as
   verdubbel en in 1990 die $18 000-kerf oorskry. In 2006 het dit reeds
   meer as $38 000 beloop en was die 16de hoogste in die VSA.

   Hawaiï se ekonomiese geskiedenis word deur 'n opeenvolging van
   hoofuitvoere en hoofnywerhede gekenmerk wat sandelhout, walvisvangs,
   suikerriet en pynappels ingesluit het. Tot by die periode kort ná die
   Tweede Wêreldoorlog is die ekonomiese lewe daarnaas deur vyf groot
   suikerriet-maatskappye, die sogenaamde Big Five, oorheers wat ook 'n
   groot invloed op die politieke ontwikkeling uitgeoefen het. Eers met
   die staatwording van Hawaiï en die opkoms van 'n georganiseerde
   vakbondbeweging het die Big Five hul oorheersende invloed geleidelik
   verloor.

   Sedert die middel van die 20ste eeu het die Amerikaanse Weermag,
   toerisme en onderwys tot die belangrikste ekonomiese sektore ontwikkel.
   Toerisme is sedert 1959, toe Hawaiï 'n Amerikaanse deelstaat geword
   het, die grootste sektor wat sowat 'n kwart van die bruto nasionale
   produk (BNP) oplewer. Die openbare sektor het nogtans die belangrikste
   werkgewer gebly. Die huidige ekonomiese beleid is veral op
   diversifisering gemik.

[wysig] Landbou

   'n Jong Hawaiïese sandelhoutboom (Santalum ellipticum)
   'n Jong Hawaiïese sandelhoutboom (Santalum ellipticum)
   Tarovelde op die eiland Kaua'i
   Tarovelde op die eiland Kaua'i
   Taroknolle, 'n tradisionele Hawaiïese stapelvoedsel
   Taroknolle, 'n tradisionele Hawaiïese stapelvoedsel

   Die tradisionele gewasse, wat deur die eerste Polinesiese setlaars in
   Hawaiï ingevoer is en naas vis 'n belangrike rol as stapelvoedsel
   gespeel het, was die stapelvoedsel taro (Colocasia esculenta of
   antiquorum, Hawaiïes: kalo, 'n plant wat vanweë sy mitologiese
   betekenis ook 'n beduidende rol by Hawaiïese rituele gespeel het),
   broodvrugte ( 'ulu), patats ( 'uala), yams, groente, varings, vrugte en
   seewier (limu).^[5]

   Sandelhout was sedert 1790 een van die eerste belangrike uitvoere, maar
   grootskaalse ontbossing het reeds in die 19de eeu 'n einde aan die
   sandelhoutbedryf gemaak. Ook die walvisvangers, wat Hawaiï as 'n basis
   en handelsentrum gebruik het, het met die ontginning van ruolie in die
   VSA op 'n slag broodloos geword nadat die goedkoop petroleum walvisolie
   vinnig vervang het.

   Ander gewasse en bome, wat eers in die moderne tydperk in
   Hawaiïingevoer is, sluit lemoene (1792), koffie en pynappels (1813),
   mangobome (1824), rys (1858), eukaliptus (bloekom, 1870), ysterhoutbome
   (1880's en 1890's), macadamianeute (1881), Smooth Cayenne-pynappels
   (1890) en Solo-papajas (1911) in.

   Suikerriet is reeds deur die eerste Polinesiese setlaars op Hawaiï
   ingevoer, en in die vroeë 19de eeu het Sjinese en Spanjaarde die eerste
   pogings onderneem om dié gewas op 'n grootskaalse manier te verbou.
   Maar eers in 1835 het die industriële suikerbedryf op die eiland Kauai
   met die bou van die eerste suikermeule 'n aanvang geneem.

   Vanweë die knellende tekort aan mannekrag - talle inheemse Hawaiïers
   het aan nuwe siektes beswyk wat deur die Europeërs en ander
   vreemdelinge op die eilande versprei is - het die suikerbedryf vanaf
   1850 gasarbeiders uit Sjina en later ook uit Japan, Korea, Puerto Rico,
   die Filippyne en selfs Europa in diens geneem. Die bedryf het land -
   wat dikwels aan die droë, benedewindse kant van die eilande geleë was -
   teen lae pryse van Hawaiïese families gekoop en danksy die besproeiing
   van die suikerrietgewasse in vrugbare grond omgeskep. Nuwe
   landboumetodes, plaagbeheer en die teelt van geskikte suikerrietsoorte
   het die opbrengste aansienlik verhoog.

   Weens oorproduksie en die gepaardgaande prysverlaging, maar ook as
   gevolg van 'n nypende watertekort het die Hawaiïese suikerbedryf in die
   laat 20ste eeu groot moeilikhede ondervind, en 'n aantal suikermeule is
   gesluit.

   Ofskoon dit steeds minder landbougrond beslaan het as die
   suikerrietplantasies, het die pynappelbedryf 'n simbool van Hawaiï
   geword, onder meer danksy die hoë gehalte van plaaslike kultivars wat
   op die vrugbare vulkaangrond goed geaard het. Die geskiedenis van die
   bedryf het reeds in die vroeë 19de eeu begin, tog word James Drummond
   Dole as die pionier van die industriële pynappelverbouing in Hawaiï
   beskou. In 1901 het Dole sy Hawaiian Pineapple Company geïnkorporeer.
   Dole se pynappelfabriek in Honolulu, waar in die tydperk tussen 1907 en
   1991 die meeste van sy vrugte ingeblik is, was 'n tyd lank die grootste
   van sy soort wêreldwyd. Net soos die suikerbedryf was ook die
   pynappelprodusente op buitelandse plaaswerkers aangewese.

   Teen die middel van die 20ste eeu was Hawaiï die grootste
   pynappelprodusent ter wêreld, en die plaaslike bedryf het met sy agt
   maatskappye en 3 000 werkers sowat vier vyfdes van die wêreldoes
   opgelewer.^[6] Nog in die 1990's het 60 persent van alle ingeblikte
   pynappelvrugte op die Amerikaanse mark uit Hawaiï gekom.

   Vanweë die hoër produksiekoste het Hawaiï sy status as belangrike
   pynappelprodusent intussen lankal aan lande soos Thailand, die
   Filippyne en Brasilië afgestaan wat elkeen tussen tien en dertien
   persent van die wêreldproduksie oplewer, terwyl Hawaiï se aandeel tot
   sowat twee persent gekrimp het. Nadat die maatskappy Del Monte
   aangekondig het dat hy sy pynappelverbouing in 2008 sal staak, is daar
   naas Dole Food Hawaii nog net een ander belangrike produsent in die
   deelstaat aktief, Maui Pineapple Co. Die bedryf het tans nog 1 200
   werknemers in diens.^[7]

   Aangesien die tipiese monokulture vier vyfdes van Hawaiï se
   landbougrond beslaan het, het ander gewasse steeds 'n minder belangrike
   rol gespeel. Terwyl groente, graan en aartappels nog in die middel van
   die 19de eeu na Kalifornië uitgevoer is, voorsien invoere tans aan 80
   persent van Hawaiï se voedselbehoeftes. Selfs die verbouing van taro,
   'n inheemse knolgewas en tradisionele stapelvoedsel, het sedert 1950
   met sowat 50 persent afgeneem.

   Die belangrikste landbouprodukte, wat nog steeds uitgevoer word, is
   papajas en ander tropiese vrugte, Kona-koffie (eiland Hawaiï),
   Maui-koffie (Maui), macadamianeute (Hawaiï), gemmer (met 'n rekordoes
   van 18 miljoen pond in 1998) en blomme, veral orgideë. Die stad Hilo op
   Big Island is die sentrum van die Hawaiïese orgideëbedryf.

   Hawaiï is die enigste VSA-deelstaat waar koffie op 'n kommersiële basis
   verbou word. Die jaarlikse produksie op die eilande Hawaiï, Kauai,
   Maui, Molokai en Oahu het in die 1990's sowat 7,6 miljoen pond
   beloop.^[8]

   Tans word sowat 'n tiende van die deelstaat se totale oppervlakte vir
   landboukundige doeleindes gebruik. Die landboubedryf word deur groot
   plantasies met 'n gemiddelde oppervlakte van meer as 200 hektaar
   oorheers.^[9]

[wysig] Veeteelt

   Die vrugbare vulkaniese weivelde van die Parker Ranch op Big Island
   Die vrugbare vulkaniese weivelde van die Parker Ranch op Big Island

   Die eerste beeste uit Kalifornië is deur kaptein George Vancouver
   tydens sy tweede seereis in 1793 ingevoer. Saam met hierdie eerste vee
   het in die volgende jaar nog enkele beeste op die eiland Hawaiï
   aangekom. Van die agt vroulike en vier manlike diere het twee kort ná
   die landing beswyk. Aangesien koning Kamehameha I 'n taboe op die
   slagting van die beeste geplaas het, was daar in 1830, toe die taboe
   opgehef is, het die kudde beeste aansienlik vermeerder.^[10]

   Veeteelt word in Hawaiï vandag met die Parker Ranch op Big Island
   vereenselwig. Die ranch is as een van die oudste bestaande veeplase in
   die VSA al in 1847 deur die veeteler John Palmer Parker gestig wat
   destyds geprobeer het om Europese beesrasse op die eiland in te voer.
   Die ranch op die Waimea-hoogplato het met sy sowat 60 000 beeste vinnig
   tot een van die grootste Amerikaanse veeplase gegroei en strek tans oor
   'n oppervlakte van 150 000 akkers (610 vierkante kilometer).

   Die plaaslike cowboys van oorspronklik Spaans-Mexikaanse afkoms staan
   plaaslik as paniolos bekend ('n Hawaiïese weergawe van españoles of
   Spaanssprekendes), alhoewel later ook Filipinos, Sjinese en Japannese
   as paniolos op die veeplaas kom werk het. Parker Ranch, wat gedurende
   die Tweede Wêreldoorlog as 'n oefenterrein vir 50 000 soldate van die
   Amerikaanse Marine Corps gebruik is, is ná die afsterwe van sy laaste
   eienaar, Richard Smart, in 1992 in 'n nie-winsgewende stigting (Parker
   Ranch Foundation Trust) omgeskep wat hom vir gesondheidsorg, onderwys
   en die sosiale welsyn van mense in die plaaslike Waimea-gemeenskap
   beywer.^[11]

   Naas die Parker Ranch is daar nog 'n aantal kleiner veeplase op die
   ander eilande, tog kan die plaaslike veetelers net in sowat veertig
   persent van Hawaiï se vleisbehoeftes voorsien. Kleiner veeboederye
   spits hulle op melkproduksie toe.

[wysig] Energie en natuurlike hulpbronne

   'n Hawaiï-gebaseerde C-17 Globemaster III oor die Hickam-lugmagbasis.
   Die energie-intensiewe militêre sektor is 'n grootskaalse verbruiker
   van kerosien
   'n Hawaiï-gebaseerde C-17 Globemaster III oor die Hickam-lugmagbasis.
   Die energie-intensiewe militêre sektor is 'n grootskaalse verbruiker
   van kerosien
   South Point Wind Farm
   South Point Wind Farm

   Die deelstaat Hawaiï beskik - behalwe vir bauxiet wat op die eiland
   Kauai aangetref word - nie oor enige noemenswaardige minerale
   hulpbronne nie.

   Aangesien die deelstaat Hawaiï ver af van die Amerikaanse vasteland
   geleë is, verskil sy energie-infrastruktuur en sy verbruik sterk van
   dié van die ander 49 deelstate. Tans is Hawaiï nog afhanklik van
   ingevoerde fossiele brandstowwe om in sy energiebehoeftes te kan
   voorsien. Ruolie lewer sowat 90 persent van die benodigde energie op,
   terwyl steenkool en aardgas geen noemenswaardige rol speel nie.

   Die per capita-energieverbruik is een van die laagstes in die VSA, en
   vanweë die warm tropiese klimaat benodig die meeste huishoudings
   byvoorbeeld geen energie vir verwarmingdoeleindes nie. Die
   vervoersektor, wat veral kerosien vir militêre en kommersiële vliegtuie
   benodig, is die belangrikste verbruiker van energie met 'n aandeel van
   meer as 50 persent, terwyl die deelstaat se ekonomiese hoofsektor
   toerisme nie energie-intensief is nie.^[12]

   Twee groot olieraffinaderye op Oahu verwerk ruolie wat uit Alaska en
   uit die buiteland ingevoer word en voorsien in Hawaiï se groot behoefte
   aan vloeibare brandstowwe vir siviele en militêre doeleindes. 'n
   Plaaslike wet skryf voor dat petrol vir motorvoertuie met suurstof
   verryk moet word.^[13]

   Hawaiï se huidige termiese kragsentrales is oorwegend oliegedrewe en
   wek meer as drie kwart van die deelstaat se elektrisiteit op. Met die
   begin van die energiekrisis in die laat 20ste eeu het hernubare energie
   'n steeds belangriker rol in Hawaiï begin speel, en 'n talle
   kleinskaalse energieprojekte is aangepak.

   Die termiese kragsentrales op die eiland Hawaiï maak uitsluitlik
   gebruik van biologiese afvalprodukte van die plaaslike suiker- en
   macadamianeutbedryf of etanol, terwyl 'n windkragsentrale bykomende
   elektrisiteit in spitstye verskaf. Geotermiese vulkaniese energie word
   eweneens op Hawaiï ingespan.^[14] Danksy die intensiewe sonstraling het
   sonenergie 'n beduidende bron vir warmwater in privaathuise geword. Die
   veertien windturbines van die Pakiki Nui-windkragprojek in South Point
   (Big Island) verskaf sedert 2007 elektrisiteit aan sowat 10 000
   huishoudings op die eiland.^[15]

   Die regering van Hawaiï het vroeg in 2008 'n ambisieuse inisiatief
   aangekondig waarvolgens die deelstaat sy ruolieverbruik tot by die jaar
   2030 met 72 persent sal verminder en dit deur hernubare energie sal
   vervang.^[16]

[wysig] Kultuur

[wysig] Taal

   Adelbert von Chamisso (1781-1838) het die eerste Hawaiïaanse grammatika
   saamgestel
   Adelbert von Chamisso (1781-1838) het die eerste Hawaiïaanse grammatika
   saamgestel

   Hawaiïaans (Hawaiïaans: ‘Ōlelo Hawai‘i), 'n Polinesiese taal met 'n
   oorspronklike woordeskat van sowat 25 000 woorde, maak deel uit van die
   Austronesiese taalfamilie en het naas Engels ampstaalstatus in die
   deelstaat Hawaiï. Die eerste grondwet in Hawaiïaans is in die jare 1839
   en 1840 deur koning Kamehameha afgekondig.

   Die eerste Europeër, wat Hawaiïaans noukeurig bestudeer het, was die
   Duitse digter en natuurkundige Adelbert von Chamisso (1781-1838). Hy
   het aan boord van die Russiese brik Rurik na Hawaiï geseil en in die
   laat herfs van 1816 drie weke op Big Island gebly. Tien maande later
   het hy 'n tweede reis van twee weke na Hawaiï onderneem. Danksy sy
   navorsingsreise en uitgebreide leeswerk was Chamisso in staat om
   twintig jaar later die eerste Hawaiïaanse grammatika te skryf. Die werk
   met die titel Über die hawaiische Sprache is op 12 Januarie 1837 aan
   die Berlynse Akademie der Wissenschaften voorgelê wat Chamisso destyds
   as lid aanvaar het.^[17]

   In die periode tussen die 1830's en die 1950's het die aantal
   moedertaalsprekers van Hawaiïaans geleidelik afgeneem, en op ses van
   die sewe bewoonde eilande is die inheemse taal deur Engels vervang. In
   die laat 20ste eeu het nog sowat 2 000 mense, veral bejaardes, op alle
   eilande Hawaiïaans as hul eerste taal gebruik. Die Hawaiïaanse
   bevolking van die "Verbode Eiland" Niihau is met sowat 180 mense een
   van die belangrikste groepe Hawaiïaanssprekendes.^[18]

   Sedert 1949 het belangstelling in die inheemse taal weer toegeneem.
   Hawaiïaans is in 1978 as tweede ampstaal naas Engels erken, en in 1979
   is 'n leerstoel vir Hawaiïaans aan die Universiteit van Hawaiï in Hilo
   gevestig. Openbare Hawaiïaansmedium-voorskole (Pūnana Leo) is in 1984
   as die eerste in 'n reeks Hawaiïaanstalige skole in die lewe geroep.
   Die eerste leerders wat hier skoolgegaan het, het intussen grade by
   kolleges behaal, en baie van hulle praat vlot Hawaiïaans. Die kulturele
   herlewing op die eilande skep 'n gunstige klimaat vir die oorlewing van
   die taal wat dekades lank as bedreig beskou is.

   As 'n Polinesiese taal is Hawaiïaans veral ten opsigte van sy
   melodieuse klankstelsel verwant met die ander tale van die Polinesiese
   Driehoek soos Tahitiaans en Samoaans. Die kenmerkende spelling met sy
   talle vokale, wat deur Amerikaanse sendelinge ná hul aankoms op die
   eilandketting in 1820 geskep is, verskil egter sterk van dié van ander
   Suidseetale. Die sendelinge het hulle by die transkripsie van
   Hawaiïaans beperk tot die vyf klinkers (a, e, i, o en u) en sewe
   medeklinkers (h, k, l, m, n, p en w). Om die transkripsie van
   Hawaiïaanse tussenklanke te bepaal, het die taalkundige sendelinge
   gewoonlik gestem en die spelling volgens die meerderheid se besluit
   vasgelê. Gevolglik verskil die spelwyse van woorde soms sterk van dié
   van ander Polinesiese tale - tabu ("taboe"), wat in die meeste
   Polinesiese tale voorkom, word in Hawaiï byvoorbeeld as kapu
   weergegee.^[19] In woorde soos lūʻau ("Hawaiïaanse feesmaal")
   verteenwoordig elke klinker 'n sillabe.

   Saam met die okina, 'n soort plofklank en medeklinker, beskik die
   Hawaiïaanse alfabet oor dertien letters. Die okina is eers in die laat
   20ste eeu ingevoer en soos 'n omgekeerde apostroof (ʻ) geskryf om
   klinkers van mekaar te skei, soos byvoorbeeld in Hawaiʻi.

   Naas die twee amptelike tale Engels en Hawaiïaans speel die plaaslike
   kreooltaal (Hawaiʻi Creole) nog 'n belangrike rol as omgangstaal. Die
   Hawaiïese Kreools het oorspronklik as 'n verkeerstaal vir kommunikasie
   tussen inheemse en uitheemse Engelssprekendes in Hawaiï ontstaan en die
   Polinesiese Hawaiïaanse Pidgin as omgangstaal vervang. Die woordeskat
   van Hawaiʻi Creole is met Portugese, Hawaiïaanse, Tagalog-, Japannese,
   Koreaanse en in 'n mindere mate Spaans-Mexikaanse en
   Spaans-Puertorikaanse leenwoorde verryk.

[wysig] Branderplankry

   'n Branderplankryer op die golwe van Oahu se North Shore
   'n Branderplankryer op die golwe van Oahu se North Shore

   Net soos in ander Polinesiese gemeenskappe het branderplankry ook in
   Hawaiï 'n belangrike rol gespeel en het deel gevorm van die plaaslike
   rituele. Tydens die vervaardiging van 'n branderplank en sy eerste
   gebruik is religieuse plegtighede gehou. Volgens Hawaiïese liedere was
   dit die "sport van konings" wat al in die 15de eeu beoefen is.
   Gewoonlik het die konings en stamhoofde oor die beste branderplanke
   beskik wat van die beste beskikbare hout vervaardig is, en ook die mees
   geskikte strande was net vir die heersersklas toeganklik.
   Duke Kahanamoku op 'n poskaart uit die jaar 1915
   Duke Kahanamoku op 'n poskaart uit die jaar 1915

   Die stamhoof was gewoonlik die beste branderplankryer van die
   gemeenskap en het sodioende sy hoë status bevestig. Ook gewone
   Polinesiërs was by die sport betrokke en het hulle vaardighede op die
   swaar branderplanke bewys. Hierdie tradisionele planke was sowat ses
   meter lank met 'n gewig van meer as 150 pond e is oorwegend van swaar
   koa-hout gemaak. Die historiese swaar branderplanke word deesdae net op
   baie groot branders gebruik.

   Die Christelike sendelinge, wat omstreeks 1820 na Hawaiï gekom het, het
   branderplankry as 'n dekadente tydverdryf beskou, en tydens die 19de
   eeu het hierdie sport by die inheemse bevolking minder gewild geraak.
   Eers in die vroeë 20ste eeu het Blanke geesdriftiges die ou Polinesiese
   sport herontdek. Veral die plaaslike branderplankryer Duke Kahanamoku
   (1890-1968), wat as swemmer in 1912 en 1920 Olimpiese goue medaljes
   gewen het, het baie tot die nuwe gewildheid van die sport bygedra. Hy
   het in Kalifornië en aan die Amerikaanse weskus net soos in Australië
   duisende aangesteek met sy geesdrif vir branderplankry. In 1968, die
   jaar van sy afsterwe, is 'n belangrike kompetisie, die Duke Kahanamoku
   Surfing Classic, na hom vernoem.

   Makaha Beach aan die weskus van Oʻahu is die toneel van die Buffalo's
   Big Board Surfing Classic, 'n kompetisie waarby die ou tradisionele
   olo-branderplankrystyl met die sogenaamde elephant guns herleef - baie
   swaar Polinesiese branderplanke met 'n gewig van tot by vyftig pond en
   'n lengte van dikwels meer as drie meter. Die kompetisie, wat in die
   styl van die ou Hawaiïese makahiki-sportfees gehou word, is deur die
   plaaslike branderplankryer Richard "Buffalo" Keaulana in die lewe
   geroep.

   Die atletiese sport word vandag dwarsoor die wêreld deur mans en vroue
   beoefen. Die groot Hawaiïese branderplankry-kompetisies word gewoonlik
   tussen laat November en die middel van Desember gehou wanneer die
   winterstorms in die noordelike Stille Oseaan veral langs die noordkus
   van Oahu baie groot branders laat ontstaan en sodoende gunstige
   toestande vir branderplankryers skep. 'n Sirene kondig die
   natuurverskynsel vir alle geesdriftiges in die gebied aan wat met
   bekende branderplankrystrande soos Sunset Point, Waimea Bay en Halaiwa
   pronk.

[wysig] Verwysings

    1. ^ Stahn, Eberhard: Hawaii. Reiseführer mit Landeskunde. Dreieich:
       Mai Verlag 1995, bl. 53-55
    2. ^ Young, Gordon: Hawaii, Island of Fire and Flowers. In: National
       Geographic Magazine, volume 147, nommer 3, Maart 1975, bl. 399
    3. ^ Stahn (1995), bl. 14
    4. ^ Stahn (1995), bl. 21
    5. ^ Canoe Plants of Ancient Hawai'i
    6. ^ gohawaii.about.com
    7. ^ gohawaii.about.com: Del Monte to End Pineapple Production in
       Hawaii
    8. ^ Geskiedenis van landbou in Hawaiï
    9. ^ MERIAN: Hawaii. Hamburg: Hoffmann und Campe, September 1984, bl.
       146
   10. ^ hawaiiag.org: Die geskiedenis van landbou in Hawaiï
   11. ^ Die amptelike webwerf van die Parker Ranch: About the Ranch
   12. ^ Energy Information Administration: Hawaii
   13. ^ Energy Information Administration: Hawaii
   14. ^ Hawaii's Energy Future: Renewable Enerrgy Sources
   15. ^ Wind farm to service 10,000 households. In: Honolulu
       Star-Bulletin, 14 September 2006
   16. ^ Clean Energy Initiative
   17. ^ Schweizer, Niklaus R.: Aloha Kelemania. In: MERIAN - Hawaii.
       Hamburg: Hoffmann und Campe, September 1984, bl. 90
   18. ^ Stahn (1995), bl. 82
   19. ^ Stahn (1995), bl. 82

[wysig] Eksterne skakels

   Landbou
     * The "Canoe Plants" of Ancient Hawai'i
     * Hawaii Agricultural Research Center: Hawaii's Sugar Industry
     * Hawaii's Agricultural Gateway: Some History of Hawaii Agriculture

   Kategorie: Hawaiï

