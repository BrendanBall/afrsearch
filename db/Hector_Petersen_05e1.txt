Hector Petersen


   Hector Pieterson (1964 – 16 Junie 1976) het die Soweto-opstand van 1976
   teen Apartheid verbeeld nadat 'n foto, geneem deur Sam Mzima, van die
   sterwende Hector wat deur 'n medestudent gedra word dwarsoor die wêreld
   gepubliseer is. Hy is op 12-jarige ouderdom doodgeskiet toe die polisie
   begin vuur het op betogende studente. Vir jare was 16 Junie (vandag
   Jeugdag, 'n openbare vakansiedag in SA) een van die mees simboliese dae
   van die stryd teen Apartheid.

   Daar bestaan 'n algemene opvatting dat Hector die eerste kind was wat
   op daardie dag geskiet is, maar eintlik was dit Hastings Ndlovu maar sý
   dood is deur geen fotograaf op film vasgelê nie en hy het nooit baie
   bekend geword nie. Toe Hector geskiet is en neerval op die hoek van
   Moema- en Vilakazistraat, is hy opgetel deur Mbuyisa Makhubo (toe
   18jaar oud), 'n medeskolier, wat saam met Hector se suster Antoinette
   (toe 17) in die rigting van Mzima se motor gehardloop het, waarmee hy
   na 'n nabygeleë kliniek geneeem is waar hy dood verklaar is. Beide
   Mbuyisa en Mzima is na die tyd deur die polisie geteister en moes
   onderduik. Mbuyisa se moeder het die Waarheids- en Versoeningskomissie
   vertel dat sy 1978 'n brief van Mbuyisa uit Nigerië ontvang het maar
   sedertdien niks van hom gehoor het nie. Beide Hector Pieterson en
   Hastings Ndlovu lê begrawe in die Avalon-begrafplaas in Soweto.

[wysig] Pitso of Petersen of Pieterson

   Sedert Junie 1976, word Hector se van Petersen gespel in die pers maar
   die familie dring daarop aan dat die korrekte spelling Pieterson is.
   Die Pieterson-familie het oorsponklik Pitso geheet maar het 'n
   Afrikaanse van aangeneem in 'n poging om as "Kleurling" deur te gaan.

[wysig] Hector Pieterson-museum

   Die Hector Pieterson-museum het op 16 Junie 2002 die eerste museum
   geword om in Soweto oop te maak. Dit huisves alle inligting oor die
   gebeure wat gelei het tot die Soweto-opstand. Dié museum kan aangetref
   word in Kumalostraat, Orlando-Wes in Soweto. Antoinette Pieterson werk
   as gids by die museum.
   Kategorie: Suid-Afrikaanse anti-apartheidsaktiviste

