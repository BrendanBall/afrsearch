Heilige Graal


   'n Verskyning van die Heilige Graal (Frankryk, 15de eeu)
   'n Verskyning van die Heilige Graal (Frankryk, 15de eeu)

   Die Heilige Graal (van Oudfrans graal "skottel") is een van die
   bekendste mites van die Westerse geskiedenis en letterkunde, wat mense
   nou al agt eeue lank bekoor. Die vroegste bronne van die Graal-tematiek
   is waarskynlik nie Christelik nie; die graalslegendes is blykbaar
   verwerkings van ou Keltiese motiewe uit die Mabinogion, soos
   byvoorbeeld koning Artus se reis na die ketel van Annwn. Die
   Graal-tematiek vermeng moontlik kenmerke van ou vrugbaarheidskulte,
   Keltiese mites en Christelike motiewe en simboliek.

   Die Heilige Graal is aanvanklik as 'n steen, 'n boek of 'n standbeeld
   voorgestel. Later word dit as 'n kelk, 'n bord of as 'n ketel beskryf.
   Met die eerste verwerking in die middeleeuse literatuur van die laat
   12de eeu word die Graalslegendes sterk Christelik beïnvloed; die Graal
   word nou onder meer as die mitiese jaspisbeker beskou, wat Jesus
   Christus tydens die Laaste Avondmaal gebruik het en waarin Josef van
   Arimatea ná Jesus se kruisiging sy bloed opgevang het. Later het hy dit
   volgens legendes na die Britse eilande gebring.

   Wonderdadige krag word aan die Graal toegeskryf. Die beskouer van die
   Graal sou 'n mistieke verligting ervaar. Soms is die Graal ook as die
   onuitputlike bron van wonderlike geregte by 'n feesmaal uitgebeeld.

   Volgens ander Middeleeuse bronne (byvoorbeeld die Duitse digter Wolfram
   von Eschenbach) is die Graal eerder 'n wonderdadige steen wat op die
   burg Montsalvatch ("Berg van die Verlossing") bewaar word.

   Inhoud

        * 1 Die Graal as literêre motief
             + 1.1 Chretien de Troyes: Le Conte du Graal (Roman de Perceval)
             + 1.2 Wolfram von Eschenbach: Parzival
        * 2 Die hooftrekke van die verhale
             + 2.1 Die geskiedenis van die Graal
             + 2.2 Koning Artus en sy Tafelronde
        * 3 Moderne Graalmites
        * 4 Bronne
             + 4.1 Wetenskaplike publikasies
             + 4.2 Populêrwetenskaplike publikasies
             + 4.3 Verwysings
        * 5 Eksterne skakels
             + 5.1 Die Heilige Graal
             + 5.2 Moderne Graalmites en die Da Vinci Code

[wysig] Die Graal as literêre motief

   Die Heilige Graal te midde van koning Artus se Tafelronde (Franse
   manuskrip uit die 14de eeu)
   Die Heilige Graal te midde van koning Artus se Tafelronde (Franse
   manuskrip uit die 14de eeu)

   Die belangrikste graalromans het in 'n taamlik kort tydperk tussen die
   einde van die 12de en die begin van die 13de eeu ontstaan. Aangesien
   die literêre werke in die Middeleeue nog nie deur 'n kopiereg beskerm
   was nie, het die digters dikwels die werke van ander skrywers bewerk.
   In die geval van die Graal-tematiek was Chrétien de Troyes en Robert de
   Boron die twee oorspronklike outeurs.

   Die grondidee van die Graal het tot 'n sentrale motief in die
   Middeleeuse letterkunde ontwikkel, nog voordat iemand 'n noukeurige
   beskrywing gegee van wat die Graal presies so wees. In sy
   oorspronklike, onvoltooide Parsival-teks van omtrent 1180 verwys
   Chrétien de Troyes na die Graal nie as 'n beker of skottel nie. Die
   Graal lyk hier eerder op 'n geheimsinnige steen, moontlik 'n meteoriet,
   net soos dit in die werk van die Duitse digter Wolfram von Eschenbach
   beskryf word.

   Teen die einde van die 12de eeu het Robert de Boron in sy Graal-siklus,
   wat tussen 1191 en 1202 ontstaan het, beweer dat die Graal 'n beker is,
   waaruit Jesus Christus tydens die Laaste Avondmaal gedrink het. De
   Boron het die eerste deel van sy trilogie aan die voorgeskiedenis van
   die Graal gewy en die verbinding met Josef van Arimatea (Frans: Joseph
   d'Arimathie) geskep. Volgens die Rooms-Katolieke geloof is die Graal
   daarmee verbind met die Altaarsakrament en die Teenswoordigheid van
   Christus tydens die wyding van brood en wyn. 'n Ander legende, soos bo
   beskryf, beweer dat Josef van Arimatea die bloed van die Verlosser in
   die Graal opgevang het. Later is die Graal na Britannië gebring.

   In latere tekste uit die 13de eeu, maar ook in die Engelse Le Morte
   Darthur van Thomas Malory, wat in 1470 voltooi is, het die Heilige
   Graal tot 'n goue beker ontwikkel, waarin 'n klein hoeveelheid van die
   Heilige Bloed van Jesus Christus bewaar word.

   Die soektogte van helde, wat die Graal wil opspoor, is een van die
   belangrikste onderwerpe van die middeleeuse letterkunde. Chrétien de
   Troyes se Parsival (Frans: Perceval) of "Die Storie van die Heilige
   Graal" (Le Conte du Graal) is die eerste literêre verwerking van die
   stof. In die 12de eeu versinnebeeld die soektog na die Graal ook die
   ridder wat na volmaaktheid streef.

   Alle sienswyses in verband met die Graal word deur 'n vermenging van
   Christelike en esoteriese motiewe gekenmerk, uitgaande van Keltiese
   mites oor 'n mirakuleuse beker; tog begin die Graal eers met die
   Middeleeuse letterkunde verander na 'n medium van goddelike openbaring.

[wysig] Chretien de Troyes: Le Conte du Graal (Roman de Perceval)

   Chrétien de Troyes se misties-religieuse versroman is die oudste
   bekende literêre werk oor die Heilige Graal, wat tussen 1179 en 1191
   vir die graaf Filips van Vlaandere geskryf is. Chrétien verwys na 'n
   boek in die graaf se biblioteek, wat hy as bron gebruik het, maar
   verstrek geen besonderhede nie. Dit is dus nie duidelik of die Graal al
   vroeër in verband met die Artus-epiek en die literêre Perceval-figuur
   gebring is nie. Chrétien beweer dat sy bron 'n bewys vir die bestaan
   van die Graal lewer, en sommige navorsers glo dat hy na 'n historiese
   oorlewering uit die Elsas verwys. Volgens hierdie legende het Diederik
   van die Elsas, graaf van Vlaandere, 'n deelnemer aan die Tweede
   Kruistog in 1150, enkele druppels van Jesus se bloed, wat deur Josef
   van Arimatea opgevang is, as 'n reliek uit Jerusalem saamgebring.^[1]

   Die Britanniese Artus-legendes uit die Matière de Bretagne met hulle
   bo-natuurlike elemente, wat magiese en mistiese magte insluit, was aan
   Chrétien en sy tydgebote bekend. Navorsers vermoed dat Chrétien ook
   deur die die Ierse echtrai ("Avonture"), die eerste Keltiese legendes
   wat Britanniese vlugtelinge na die Europese vasteland gebring het,
   geïnspireer is.

[wysig] Wolfram von Eschenbach: Parzival

   Die Duitse digter Wolfram von Eschenbach (omtrent 1170/75 tot 1220) het
   waarskynlik Chrétien de Troyes se Perceval geken. Sy werk verskil in 'n
   aantal opsigte van die Franse weergawe. Wolfram beweer dan ook dat hy
   nie die Franse origineel vir sy Duitse roman bewerk het nie; hy het die
   manuskrip van 'n misterieuse man met die naam Kyot ontvang, wat in die
   Spaanse stad Toledo 'n onbekende Arabiese handskrif ontdek had. Die
   held, Parzival, word hier as 'n rustelose soeker na waarheid uitgebeeld
   - in 'n tyd, toe die Kerk en die Christelike godsdiens aanspraak daarop
   gemaak het om die enigste bron van wysheid in hierdie verband te wees.

   Wolfram se werk bevat daarnaas 'n indrukwekkende oorsig oor die
   sterrekundige kennis van sy tyd; die Graal kry hier ook 'n kosmologiese
   betekenis. Die geleerde Jood Flegetanis, een van Wolfram se
   romanfigure, versinnebeeld hierdie sterrekundige en astrologiese
   dimensie. Nadat hy die sterre gelees het, verkondig hy dat daar 'n
   misterieuse dinc ("voorwerp") sou bestaan, wat deur 'n edele
   Christelike geslag bewaar word. Die Graal word deur jonkvroue versorg
   en deur ridders (templeis - moontlik 'n verwysing na die Orde van die
   Tempeliers) beskerm.

   Die Graal word nie as 'n beker of skottel beskryf nie. Dit is blykbaar
   'n steen, wat uit die hemel neergestort het (moontlik 'n meteoriet), en
   dra die opskrif lapsit exillis - "steen wat van die sterre gekom het".
   Die Graal lê op 'n groen sydoek en kan vanweë sy enorme gewig net deur
   'n reine maagd gedra word.

[wysig] Die hooftrekke van die verhale

   'n Groep skulpture uit die Keulense kerk Groß-St.-Martin (1509). Heel
   regs staan Josef van Arimatea
   'n Groep skulpture uit die Keulense kerk Groß-St.-Martin (1509). Heel
   regs staan Josef van Arimatea

   Alhoewel die Middeleeuse Artusromans in sekere opsigte sterk van mekaar
   verskil, kan daar nogtans gemeenskaplike hooftrekke aangewys word.

[wysig] Die geskiedenis van die Graal

   Die Graal se geskiedenis begin met Josef van Arimatea, 'n welvarende
   koopman, wat volgens sommige verhale 'n oom van Jesus van Nazaret is.
   Ná sy kruisiging word die lyk van Jesus aan Josef uitgehandig, wat sy
   begrafnis wil reël, en moontlik ook die beker, wat Jesus gedurende die
   Laaste Avondmaal gebruik het. Toe sy liggaam vir die begrafnis
   voorberei en gewas word, vloei nog bloed uit sy oop wonde, wat deur
   Josef met die beker opgevang word.

   Ná Jesus se opstanding word Josef daarvan beskuldig dat hy die lyk sou
   gesteel het. Hy word in hegtenis geneem en na 'n kerker oorgebring,
   waar geen kos aan hom voorsien word nie. Na bewering verskyn Jesus aan
   Josef en oorhandig aan hom die beker van die Avondmaal. Daarna onthul
   Jesus die geheim van sy menslike gestalte aan Josef en leer hom hoe om
   die Heilige Mis te vier.

   Nadat Jesus weer verdwyn het, word Josef op 'n wonderlike manier gered:
   Elke dag verskyn 'n duifie wat 'n hostie in die beker lê.
   Die (beweerde) "Heilige Spies" in die Skatkamer van Wene (Oostenryk)
   Die (beweerde) "Heilige Spies" in die Skatkamer van Wene (Oostenryk)

   Josef word in die jaar 70 uiteindelik vrygelaat en verlaat die land met
   sy suster, haar man Bron en 'n aantal aanhangers ballingskap toe. Ter
   herdenking van die Laaste Avondmaal rig hulle 'n tafel op, wat as die
   "Eerste Tafelronde van die Graal" bekend staan. Die tafel beskik oor
   twaalf sitplekke; net die dertiende plek bly steeds leeg - dit word of
   as Judas se plek beskou of as dié van Jesus en die "Gevaarlike Plek"
   genoem, aangesien die aarde elkeen wat hier gaan sit onmiddellik
   verslind.

   Josef seil daarna na Europa en vestig hom in Brittanje, waar hy die
   eerste Christelike kerk in Glastonbury stig en aan die moeder van Jesus
   wy. Die Graal word hier bewaar en as kelk tydens die Graalsmis gebruik.

   Daar is egter ander versies waarvolgens Josef slegs die Europese
   vasteland bereik en die Graal daarna deur Bron bewaar word. Nadat die
   Graal op 'n wonderlike manier een vis vermeerder het sodat die hele
   gemeente kan eet, kry Bron die bynaam "Ryk Visser". Die gemeenskap
   vestig hulle uiteindelik in Avaron, waar hulle vir Alain, die derde
   bewaarder van die Graal, wag.

   Die Graal word later na Munsalvaesche (die "Berg van Heil") geneem,
   waar 'n ridderorde gestig en 'n kasteel opgerig word om dit te beskerm.
   Hierdie "Ridders van die Tweede Tafelronde" geniet 'n feesmaaltyd,
   waarby die Graal as "gasheer" optree. Die koning of Graalbewaarder dien
   as die priester by die Graalmis, maar word kort daarna deur 'n
   gloeiende spies gewond.

   Weens hierdie enigmatiese wond begin die land ringsom die kasteel
   verdor en kry die bynaam "Die Woeste Land", terwyl die koning Maimed of
   "Gewonde Koning" genoem word. By nadere ondersoek word vasgestel dat
   die spies oorspronklik aan Longinus behoort het, die legendariese
   Romeinse soldaat wat Jesus in sy sy gesteek het. Vier enigmatiese
   voorwerpe word nou in die kasteel van die Graal bewaar - die beker (of
   kelk), die spies, 'n misterieuse swaard (wat op 'n bepaalde moment sou
   breek) en of 'n skottel of 'n steen, almal heilige insignia wat deur
   mense op soek na die Heilige Graal opgespoor en in besit geneem moet
   word.

[wysig] Koning Artus en sy Tafelronde

   Perceval, Bors en Galahad het die Graal ontdek
   Perceval, Bors en Galahad het die Graal ontdek

   Die "Derde Tafelronde", wat deur die towenaar Merlyn gestig word en aan
   die hof van koning Artus in Camelot vergader, beskik nie meer self oor
   die Graal nie. Op Pinkster verskyn die Graal egter skielik en voorsien
   aan elke ridder sy gunsteling-gereg en -dranke. Die ridders verplig
   hulle nou tot die soektog na die Heilige Graal.

   Die verhale beskryf nou 'n aantal avonture, waarin die vyf ridders
   Gawain, Lancelot, Perceval, Galahad en Bors die mees belangrike
   karakters is. Maar slegs drie van hulle sal die Graal uiteindelik
   opspoor. Lancelot, wat as die beste ridder ter wêreld beskryf word,
   raak verlief op Artus se eggenote, terwyl Gawain meer in wêreldlike
   sake as die geheim van die Graal belang stel. Hulle soektog bly
   vergeefs.

   Galahad, die seun van Lancelot en die Graalprinses, is die uitverkore
   kandidaat wat op die Gevaarlike Sitplek mag sit en die Graal sal vind.
   Ook Perceval is 'n suksesvolle kandidaat, in soverre hy die Graal mag
   besigtig en daarin slaag om die Gewonde Koning met die spies te genees.
   Uiteindelik keer hy egter na die Graalkasteel terug en word die nuwe
   Graalkoning.

   Bors is die laaste van die drie ridders wat in aanraking met die Graal
   kom. Hy reis saam met Galahad en Perceval na die heilige stad Sarras
   anderkant die Westelike See, waar hulle daarin slaag om die geheim van
   die Graal te ontrafel. Bors is die enigste van hulle wat na Camelot
   teruggekeer en oor die ontdekking van die Graal berig.

   Die Graal verdwyn weer, aangesien net een mens dit geraak het, maar sal
   opnuut bereikbaar wees vir enigeen wat dit waaragtig kom soek.

[wysig] Moderne Graalmites

   Maria Magdalena, een van die sentrale figure in die Nuwe Testament, was
   moontlik een van Jesus Christus se dissipels en volgens sommiges selfs
   sy eggenote. Sy was moontlik ook die finansier van Jesus se beweging en
   die eerste mens wat sy opstanding verkondig het (skildery deur A.F.A.
   Sandys, 1860)
   Maria Magdalena, een van die sentrale figure in die Nuwe Testament, was
   moontlik een van Jesus Christus se dissipels en volgens sommiges selfs
   sy eggenote. Sy was moontlik ook die finansier van Jesus se beweging en
   die eerste mens wat sy opstanding verkondig het (skildery deur A.F.A.
   Sandys, 1860)

   Die Graalmites uit die bloeityd van die Middeleeue wek nog steeds
   belangstelling, en ook moderne mense probeer die geheime van die Graal
   te ontrafel. Die Graal het gevolglik 'n gewilde onderwerp in die
   moderne letterkunde en esoteriese stromings geword.

   Die BBC-verslaggewers Henry Lincoln, Michael Baigent en Richard Leigh
   beweer in hulle pseudo-wetenskaplike boek Holy Blood, Holy Grail (1982)
   dat die Franse term San Greal 'n gekodeerde weergawe van Sang real
   (letterlik "koninklike bloed", 'n verwysing na die verwantskap met
   Jesus Christus) en die Heilige Graal dus 'n simbool vir Jesus Christus
   se bloedlyn sou wees.

   Volgens hierdie teorie was Jesus Christus met Maria Magdalena getroud
   en het sy kruisiging oorleef. Die nageslag van Jesus en Maria Magdalena
   se vier kinders oorleef steeds vandag, en die Heilige Graal word dus as
   'n antieke dokument beskou wat die Israelitiese bloedlyn van Koning
   David tot Jesus Christus en sy nageslag uitspel. Na bewering sal uit
   hierdie bloedlyn 'n "Tweede Messias" voortspruit.

   Die geheim van die bloedlyn word volgens die outeurs deur 'n orde, die
   sogenaamde Prieuré de Sion, wat na bewering in 1099 gestig is, bewaar.
   Die geheimsinnige Franse priester Berenger Saunière uit die dorp
   Rennes-le-Château is 'n sentrale figuur in hierdie teorie. Hy word
   verdag dat hy 'n geheim ontdek het, wat vir hom hy kort voor sy
   misterieuse dood in 1917 rykdom verwerf het. Die geskiedenis van
   Rennes-le-Château en sy verbintenis met die Orde van die Tempeliers,
   die Kathare en die bloedlyn van die Merovingers-dinastie speel 'n
   beduidende rol in die geheim.

   Die teorie het baie aandag in die media getrek, veral ná die
   vrystelling van die roman The Da Vinci Code op 18 Maart 2003, waarin
   die Amerikaanse skrywer Dan Brown die teorie vir sy fiksie gebruik. Hy
   beweer dat die storie, alhoewel dit nie feitlik is nie, op egte rituele
   en gebeure gebaseer is.

   Oor Jesus Christus se lewe is redelik min bekend; historiese bronne uit
   sy tyd soos dié van die Joods-Romeinse geskiedskrywer Flavius Josephus
   bevestig egter dat hy geleef het en gekruisig is. Die apokriewe
   Evangelie van Philippus verwys in spreuk 55 na Maria Magdalena as Jesus
   Christus se mees geliefde dissipel en beskryf sy noue verhouding met
   haar.

   Jesus Christus is deur sy tydgenote as Rabbi aangespreek, en volgens
   die destydse Joodse tradisie was baie rabbis getroud. Die idee dat
   Maria Magdalena moontlik sy eggenote was, is dus minder opspraakwekkend
   as wat deur die skrywers voorgestel word. In sy tyd het Jesus immers as
   'n spirituele leier opgetree, wat hom vir die vernuwing van die Joodse
   geloof beywer het, en nie as die kuise stigter van 'n nuwe godsdiens
   nie.

   Maria Magdalena is in elk geval die vrou wat by die sleutelgebeure van
   die Christelike geloof steeds aanwesig is. En nie net by die kruis nie:
   Sy is die eerste wat Christus se opstanding verkondig.

   Bewerings, waarvolgens Maria Magdalena ná Jesus se dood saam met Josef
   van Arimatea na Gallië gevlug het en swanger van Jesus was, is 'n
   esoteriese teorie wat uit die vervalste dokumente van Pierre Plantard
   (1920-2000) voortgespruit het. Die BBC-verslaggewers het hierdie
   vervalsings as eg beskou.

   Pierre Plantard was 'n monargis en anti-Semiet, wat belang gestel het
   in esoteriese onderwerpe. Onder die pseudoniem Henri Lobineau het hy
   geheime genealogiese dossiers geskryf, wat ook 'n naamlys van die groot
   meesters van die Prieuré de Sion bevat. Die skrywer Lobineau, 'n
   beweerde genealoog, verwys na antieke dokumente wat hy bestudeer het.
   In 1967 is hierdie dossiers in die Franse Bibliothéque Nationale in
   Parys gekatalogiseer. Die antieke perkamente het net soos die genealoog
   Lobineau nooit werklik bestaan nie.

[wysig] Bronne

[wysig] Wetenskaplike publikasies

     * Bruce, James Douglas: The Evolution of Arthurian Romance, From the
       Beginnings Down to the Year 1300. Baltimore, Md.: Johns Hopkins
       University Press 1923
     * Lacy, Norris J. (uitgewer): The Arthurian Encyclopedia. New York:
       Garland Publishing 1986
     * Loomis, Roger Sherman: The Grail: From Celtic Myth to Christian
       Symbol. Cardiff: University of Wales Press 1963
     * Nutt, Alfred: Studies on the Legend of the Holy Grail. Londen:
       Folklore Society 1888. Herdrukte uitgawe, New York: Cooper Square
       Publishers 1965

[wysig] Populêrwetenskaplike publikasies

     * Fanthorpe, Patricia en Lionel Fanthorpe: The Holy Grail Revealed:
       The Real Secret of Rennes-le-Château. North Hollywood, Kalif.:
       Newcastle Pub. Co. 1982
     * Matthews, John: The Grail. Londen: Hamlyn 2005
     * Serio, Mario en Gorlani, Paolo: The Da Vinci Project - Seeking the
       Truth. [DVD/CD en boek]. Milaan: Mediane srl 2006
     * Terhart, Franjo: Der Heilige Gral - Mythos des Abendlandes. Bath:
       Parragon 2006

[wysig] Verwysings

    1. ^ Die Volksblad, 4 Mei 2007: Jesusbloed toer deur dorp

[wysig] Eksterne skakels

[wysig] Die Heilige Graal

     * Webwerf oor André Douzet se nuwe Frans-Duitse dokumentêr oor die
       Heilige Graal (2005), met 'n kort uittreksel (trailer) uit die
       rolprent

[wysig] Moderne Graalmites en die Da Vinci Code

     * Maria Magdalena: dissipel van Jesus, of dalk sy minnares? Wat sê
       die feite? - ekerk.co.za

   Kategorieë: Christendom • Middeleeue • Esoterie

