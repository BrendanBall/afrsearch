Heks


   'n Heksetoneel (omtrent 1700)
   'n Heksetoneel (omtrent 1700)

   'n Heks was volgens die Europese volksgeloof meestal 'n vroulike,
   onheilbringende persoon, wat oor magiese kragte beskik het. In die
   tydperk van die kerstening het mense begin glo dat hekse bondgenote was
   van demone of die duiwel. Heks moet egter as 'n oorkoepelende term
   beskou word, waarmee 'n aantal bygelowe en denkbeelde saamgevat is,
   soos byvoorbeeld Incantata (Latyns: 'n besweerderes), Bacularia ('n
   besemruiter), Herberia ('n kruidkundige), Strix ('n uil) en baie ander.

   In die tydperk van die heksejag het die term "heks" na sowel vroue
   asook mans verwys, wat om verskillende redes vervolg is. Die
   beskuldiging van heksery was dus net 'n soort legitimasie vir die
   onderdrukking van bepaalde mense.

   Anders as in Europa, wat die heksejagte al eeue lank agter hom gelaat
   het, speel hierdie soort bygeloof nog steeds 'n groot rol in die
   onderontwikkelde Swart gemeenskappe van Afrika. Na ramings is tenminste
   200 mense sedert 1994 in Suid-Afrika as "hekse" vermoor. Net soos
   vroeër in Europa, waar heksejagte hulle hoogtepunt dikwels ná misoeste
   en oorlogsverwoestings bereik het en daarnaas ook 'n uitvloeisel van
   vrouehaat was, moet die hekse-histerie van Swart gemeenskappe onder
   meer in verband met seksuele en seksistiese motiewe, maar ook
   traumatiese ervarings soos die VIGS-pandemie, misdaad en geweldpleging
   en die daarmee gepaardgaande ontmensliking van hele gemeenskappe beskou
   word.

   Inhoud

        * 1 Die bronne en metodiek van die moderne navorsing
        * 2 Etimologie
        * 3 Oorsprong van die heksegeloof
        * 4 Heksejagte in die Middeleeue en vroeë moderne tyd
        * 5 Moderne heksejagte

[wysig] Die bronne en metodiek van die moderne navorsing

   Die tipiese voorstellings van 'n heks het onder die invloed van
   verskillende elemente ontwikkel, wat deur uiteenlopende oorspronge
   gekenmerk word. Die konsep van 'n heks is dikwels net 'n projeksie van
   verskillende stromings, wat tot verwarring kan lei.

   Die etimologie van die woord heks is een moontlike beginpunt vir die
   moderne navorsing. Dit lewer die voorstellings van 'n tydperk op, toe
   die etimologiese motivasie nog steeds lewendig was. Hierdie periode
   strek in ons Wes-Germaanse tale tot by die jaar 1000 n.C., terwyl die
   benamings in ander tale en hulle konteks ter vergelyking ontleed kan
   word.

   'n Tweede stroming het hulle oorsprong in die sprokies en legendes.
   Hier vind 'n mens ook ander figure, wat as sinoniem met die heks beskou
   kan word, soos die reus, die menseëter en die draak. Baie van hierdie
   motiewe kom orals in Europa en elders voor. Hulle is egter problematies
   deurdat sprokies en legendes, wat oorspronklik deel van 'n mondelinge
   verteltradisie uitgemaak het, dikwels eers laat neergeskryf is en
   sodoende moontlik opvattings oor hekse uit later eeue bevat of onder
   die indruk van heksejagte ontstaan het.

   Die Bybel is 'n derde bron, wat inligting oor die geloof in toordery en
   vroue, wat as towenaresse gestraf is, bevat. Hierdie bron is egter
   beperk tot die Middel-Ooste en die terms en voorstellings, wat in die
   plaaslike tale gebruik is.

   Ten vierde het historiese dokumente oor die heksegeloof van die
   Middeleeue en die moderne tyd bewaar gebly, insluitende die lêers van
   hekseprosesse. Hulle is beïnvloed deur plaaslike bygelowe, maar ook
   deur die Bybelse tradisies. Hulle lewer ook 'n taalkundige probleem op
   deurdat hulle meestal nie in die volkstaal nie, maar in Latyn geskryf
   is. Latynse terme soos malefica kan ewewel in plaas van "heks" ook deur
   neutrale woorde soos "boosdoener" of "misdadiger" vertaal word.

[wysig] Etimologie

   Hekseskulptuur in Duitsland
   Hekseskulptuur in Duitsland

   Die wortels van die Afrikaanse woord "heks" is beperk tot die
   Wes-Germaanse taalgebied: Nederlands heks, Middelhoogduits hecse,
   hesse, Oudhoogduits hagzissa, hagazussa, Middelnederlands haghetisse,
   Oudengels haegtesse (= 'n spookagtige wese; in Nieu-Engels verkort tot
   hag). Die presiese betekenis van die woord bly steeds onduidelik; die
   eerste bestanddeel van hagazussa is waarskynlik Oudhoogduits hag
   ("omheining, heg, haag"). Die tweede deel is moontlik verwant aan die
   Germaanse en Noorse tysja ("fee, spook") en Litaus dvasia ("spook,
   gees, siel"). Volgens die vroeë volksgeloof was hekse dus moontlik
   spoke, wat op hegge gesit of gery het.

   Volgens hierdie sienswyse bestaan daar min twyfel dat die term "heks"
   tot die godsdienstige sfeer behoort. Dit is egter nie waarskynlik dat
   hekse of hulle voorlopers in die voor-Christelike tydperk 'n belangrike
   rol by enige ritueel gespeel het nie. Hulle was eerder nederige mitiese
   wesens of miskien godinne van 'n ou geloof.

   In metaforiese opsig verwys die term na 'n wese, wat sowel deel uitmaak
   van die wêreld van die lewendes asook van die doderyk. Daar is ook
   variante wat beweer dat die wêreldse en heilige sfeer (of die wêreldse
   lewe en die hiernamaals) hier teenoor mekaar staan.

   Walter W. Skeats se etimologiese woordeboek lei die Engelse woord witch
   ("heks") van die Oud-Engelse wicche, Angel-Saksiese wicca (manlik) of
   wicce (vroulik) af - 'n ontaarde vorm van witga (die verkorting van
   witega, "siener, waarsegger"), wat afgelei is van Angel-Saksies witan
   ("sien, weet"). Op dieselfde manier is Yslands vitki ("heks") ontwikkel
   uit vita ("weet") of vizkr ("'n wys mens"). Wizard ("towenaar") is
   afgelei van die Normandies-Franse wischard, Oudfrans guiscart ("die
   skerpsinnige"). Die Engelse woorde wit en wisdom ("wysheid, verstand")
   het dieselfde wortel.

[wysig] Oorsprong van die heksegeloof

   'n Heks word op die brandstapel tereggestel (Willisau, Switserland,
   1447)
   'n Heks word op die brandstapel tereggestel (Willisau, Switserland,
   1447)

   Die heksegeloof is 'n Paneuropese bygeloof (volksgeloof), wat sy
   wortels in die heidense godegeloof het. Hierdie gemeenskaplike
   oorsprong is nie sonder meer ooglopend nie, aangesien daar 'n groot
   aantal afwykende plaaslike opbattings oor en benamings vir hekse
   bestaan.

   In die Poskeltiese kultuur is daar sprake van feë soos byvoorbeeld
   Morgane, wat óf kwaad- óf goedgesind is. Ierse uitbeeldings wees hulle
   met twee gesigte. In die Posgermaanse gebied verwys die term fee na 'n
   goedgesinde wese; in teenstelling daarmee is daar kwaadgesinde hekse -
   'n konsep wat blykbaar as gevolg van Christelike indoktrinasie
   ontwikkel is. Net feë het hulle oorspronklike karakter as mitiese
   wesens bewaar, en die term is tydens die Europese heksejagte gevolglik
   ook nie op mense toegepas nie.

   Die sprokiesagtige stereotipe van 'n heks, wat op 'n besem ry en
   dikwels van 'n swart voël (Odin se raaf) of kat vergesel word, is
   afgelei van die ou voorstellings van wesens, wat in bosse woon en op
   heinings of op hegge ry. Hierdie soort uitbeeldings het waarskynlik
   onder die indruk van moderne sprokiesverhale en illustrasies veral in
   Duitsland posgevat. Hekse-stereotipes in die aangrensende lande verskil
   duidelik hiervan - behalwe vir die bygeloof, dat hekse in staat is om
   te vlieg. Die heinings se palissades - meestal gekruiste boomtakke - is
   later as besems uitgebeeld. Hierdie soort stereotipe het egter al onder
   Christelike invloed gestaan.

   Die motief van 'n wese, wat op heinings sit, verwys moontlik na 'n
   soort argaïese (woud-)priesteres of is 'n abstrakte simbool vir wesens,
   wat hulle op die grens tussen ongerepte natuur en die menslike
   leefruimte beweg. Daarnaas het dit waarskynlik ook na 'n geesagtige
   wese verwys.

   Indien die heg of omheining gelykstaan aan die banmyl, wat
   voor-Christelike plekke van godsverering omring endie gens tussen die
   menslike wêreld en die hiernamaals versinnebeeld het, is hekse moontlik
   persone, wat as bemiddelaars tussen daardie wêrelde kan optree. Hulle
   beskik dus oor divinatoriese, maar ook heilkundige bekwaamhede en ander
   kennisse - almal eienskappe van voor-Christelike kultuurdraers.

   Die term heks het sekerlik altyd ook na heilkundige en kraamvroue,
   orakelpriesteresse, towenaresse, sieneresse en ander eienskappe verwys,
   wat ook aan die Noorse Freya, die Ierse Brigid en ander argaïese
   godinne toegeskryf is. Die etimologie van die Engelse woord vir heks,
   witch, wys op 'n vrou met heilkundige en okkulte kennisse, wat moontlik
   deel uitgemaak het van 'n besonderse priesterskap, wat ook in die
   vroeg-Christelike tydperk steeds voortbestaan het. Met die uitbreiding
   van die Christelike godsdiens is die heidense gelowe en hulle
   aanhangers gedemoniseer.

   Die moderne term heks verwys na die (manlike en vroulike) aanhangers
   van die huidige natuurgodsdienste, wat hulle oorsprong in
   voor-Christelike gelowe het. Dit word in hierdie verband ook deur die
   aanhangers self en dus in 'n positiewe sin gebruik.

[wysig] Heksejagte in die Middeleeue en vroeë moderne tyd

   Vervolgings van persone, wat van bose toordery beskuldig word, kom in
   die meeste samelewings voor. Heksejag as 'n historiese term verwys
   egter spesifiek na die tydperk van wettelike heksejagte en -prosesse,
   wat tussen die 15de en 19de eeu in Europa (en daarnaas ook in
   Nieu-Engeland) plaasgevind het. Die hekse-histerie en -prosesse in
   Salem (Massachusetts, VSA) in die laat 17de eeu was 'n laat uitbarsting
   van heksewaan in die Nuwe Wêreld.

   Heksejagte het hoogty gevier in die vroeë moderne tyd tussen 1450 en
   1750 - en nie tydens die Middeleeue nie. Die eerste historiese
   dokument, wat na 'n hegsen brand ("hekseverbranding") in die Switserse
   stad Schaffhausen verwys, dateer uit die jaar 1402/03. Na ramings is
   altesaam 60 000 mense tereggestel, waarvan driekwart vroue en een kwart
   mans en kinders. Die meeste slagoffers van heksejagte is in Duitsland
   vermoor - sowat 25 000.

   Die heksejagte in Duitsland het 'n historiese hoogtepunt in die
   sogenaamde Klein Ystydperk tussen 1565 en 1640 bereik. Weens die
   ongewone lange en koue winters, wat soms tot by Junie geduur het, is
   die groeitye drasties verkort. Die somers was nat en koud, en die graan
   het op die velde verrot. Mense is deur hongersnode gepla, en vir die
   eerste keer sedert die 9de eeu het die Europese bevolking as gevolg van
   die onvoldoende voedselproduksie weer begin krimp. Hallusinogene, wat
   weens die koue weer in die graan uitgebrei het, het moontlik ook 'n rol
   gespeel. Duitsland is daarnaas deur die Dertigjare Oorlog, wat op sy
   grondgebied gewoed het, verwoes.

   In hulle nood en histerie was mense al te gretig om bose magte en hekse
   as die "veroorsakers" van die misoeste aan te wys, en owerhede het
   begin om hekse die doodvonnis op te lê en hulle op die brandstapel te
   laat teregstel om die situasie te kalmeer.

[wysig] Moderne heksejagte

   Heksejagte vind nog steeds plaas in die onderontwikkelde gemeenskappe
   van byvoorbeeld Suidoos-Asië, Latyns-Amerika en veral Afrika, waar nog
   steeds 'n aantal negatiewe bygelowe gehandhaaf word. Sedert 1960 is
   hier waarskynlik meer mense van heksery beskuldig en as gevolg daarvan
   tereggestel of vermoor as tydens die hele Europese tydperk van
   heksejagte.

   In Tansanië (Oos-Afrika) is, veral tydens die presidentskap van Julius
   Kambarage Nyerere, tussen 10 000 en 15 000 mense vermoor. In Wes-Afrika
   is "hekse" in die sewentigerjare daarvan beskuldig dat hulle
   verantwoordelik was vir die uitbreek van 'n epidemie. In plaas van 'n
   program om entstowwe beskikbaar te maak, het die regering die
   "belydenisse" van ou vroue laat uitsaai, wat na bewering die gedaantes
   van bosuile aangeneem het om die siele van siek kinders te steel.

   'n Aantal Afrikalande soos Kameroen het ná hulle onafhanklikwording
   weer wette aangaande heksery ingevoer. Moontlik moet dit as 'n poging
   beskou word om hekseprosesse aan geregtelike prosedure te onderwerp en
   ongekontrolleerde heksejagte te vermy.

   In Suid-Afrika het geweldpleging in verband met beweerde heksery ook ná
   1994 voortgegaan. Na ramings is honderde mense as "hekse" vermoor,
   onder meer 'n vrou in 'n landelike gemeenskap, wat gedurf het om
   openlik oor haar VIGS-siekte te praat.
   Kategorieë: Mitologie • Natuurreligie • Okkultisme

