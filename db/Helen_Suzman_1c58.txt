Helen Suzman


   Helen Suzman, gebore Helen Gavronsky is op 7 November 1917 in
   Germiston, Suid-Afrika as die dogter van Litaus-Joodse immigrante.

   Sy was 'n politikus en verbete stryder teen apartheid. Sy het Ekonomie
   en Statistiek aan die Universiteit van die Witwatersrand studeer.

   Op 20-jarige ouderdom trou sy met dr. Moses Suzman. Hulle het twee
   kinders voor sy in 1944 as lektor na die universiteit terugkeer. Sy
   beëindig haar akademiese loopbaan ter wille van die politiek toe sy in
   1953 as 'n lid van die Verenigde Party (VP) tot die volksraad verkies
   is. Sy verlaat in 1959 die VP en sluit by die liberale Progressiewe
   Party en verteenwoordig die Houghton kiesafdeling as die party se
   enigste lid van die parlement van 1961 tot 1974. Sy is bekend vir haar
   sterk teenstand teen die Apartheidbeleid van die regerende Nasionale
   Party.

   Later, soos blanke opposisie teen apartheid begin groei het, is die
   party herdoop na die Progressiewe Federale Party, en het andere
   liberale kollegas soos Colin Eglin by haar in die parlement aangesluit.
   Sy het 36 jaar as parlementslid gedien.

   Sy het die reg op vryheid van spraak van alle Suid-Afrikaners verdedig
   en haar vermoeë om as lid van die parlement tronke te besoek gebruik om
   omstandigehede te ondersoek insluitend op Robbeneiland waar verskeie
   ANC lede aangehou is. Sy het Nelson Mandela verskeie kere in die tronk
   besoek en was aan sy sy toe hy die nuwe grondwet 1996 teken. As stryder
   vir menseregte het sy sukses behaal in byvoorbeeld verbeterings wat op
   haar aandrang in omstandighede in tronke aangebring is.

   Sy het haar by die veldtog teen die herinstelling van die doodstraf
   geskaar en voorspraak gemaak vir vroue se reg om oor aborsie te
   besluit.

[wysig] Sien ook

     * Progressiewe Party
     * Progressiewe Reformiste Party
     * Progressiewe Federale Party
     * Demokratiese Party
     * Demokratiese Alliansie

[wysig] Eksterne skakel

     * [1] Telegraph artikel
     * Die Helen Suzman-stigting se tuisblad

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Saadjies • Suid-Afrikaanse anti-apartheidsaktiviste •
   Suid-Afrikaanse politici

