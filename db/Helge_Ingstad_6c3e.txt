Helge Ingstad


   'n Monument ter ere van Anne Stine en Helger Ingstad in Oslo
   'n Monument ter ere van Anne Stine en Helger Ingstad in Oslo

   Helge Marcus Ingstad (* 30 Desember 1899 in Meråker, † 29 Maart 2001 in
   Oslo) was 'n Noorse ontdekkingsreisiger en skrywer. Nadat hulle 'n
   aantal Noorse nedersettings gekartografeer het, het Ingstad en sy vrou
   Anne Stine, 'n argeoloog, in 1961 die oorblyfsels van 'n
   Wiking-nedersetting in L'Anse aux Meadows op die Kanadese eiland
   Newfoundland ontdek. Hulle het sodoende die eerste navorsers geword wat
   'n oortuigende bewys opgelewer het vir die hipotese dat Groenlandse
   Wikings reeds sowat 500 jaar voor Christophorus Columbus en John Cabot
   'n Atlantiese seeroete na Noord-Amerika ontdek het. Ingstad het ook die
   teorie ontwikkel dat die misterieuse verdwyning van die Groenlandse
   Wiking-nedersettings in die 14de en 15de eeu moontlik deur hulle
   emigrasie na Noord-Amerika verklaar kan word.

   Inhoud

        * 1 Loopbaan
        * 2 Huwelik
        * 3 Skrywer
        * 4 Werke
        * 5 Eksterne skakels

[wysig] Loopbaan

   Helge Ingstad was oorspronklik 'n advokaat van beroep, maar vanweë sy
   geesdrif vir die buitelewe het hy sy suksesvolle regspraktyk in
   Levanger verkoop en hom in 1926 as pelsjagter in die Kanadese
   Noordwesgebiede gevestig. In die volgende drie jare het Ingstad met die
   Kariboe-eters, 'n plaaslike Eerste Nasies-stam, rondgetrek. Ná sy
   terugkeer na Noorweë het hy sy blitsverkoperboek Pelsjegerliv
   ("Pelsjagterlewe") geskryf.

   Toe Noorweë Eirik Raudes Land, 'n gebied in Oos-Groenland, geannekseer
   het, het Ingstad in 1932 en 1933 as goewerneur van die gebied gedien.
   Die Internasionale Geregshof in Den Haag het egter in 1933 Noorweë se
   aanspraak op hierdie Deense gebied verwerp. Die Noorse regering het
   Ingstad vervolgens as goewerneur van Svalbard (Spitsbergen en die
   omliggende eilande) aangestel - 'n geskikte funksie vir 'n man met 'n
   regswetenskaplike agtergrond en ervaring met die Arktiese lewe.

[wysig] Huwelik

   Tydens sy ampstermyn op Svalbard het Helge Ingstad sy vrou Anne Stine
   ontmoet. Sy was amper twintig jaar jonger as hy, maar nadat sy Helge se
   boeke oor Kanada en Groenland met groot bewondering gelees het, het sy
   op hom verlief geraak. Sy het vir hom 'n brief geskryf, en nadat hul
   briefwisseling vir 'n tyd lank voortgeduur het, het die twee verloof
   geraak en uiteindelik getrou.

   Die Ingstads het hulle in 1946 in die Holmenkollengebied van die Noorse
   hoofstad Oslo gevestig waar hulle die res van hul lewens (of ten minste
   die tyd wanneer hulle nie rondgereis het nie) deurgebring het. Hulle
   dogter Benedicte het net soos haar moeder 'n argeologiese loopbaan
   gevolg. Vanaf haar tienerjare het Benedicte haar ouers op hulle
   verkenningsreise vergesel.

[wysig] Skrywer

   Helge Ingstad was 'n gewilde skrywer, en met sy boeke oor sy reise na
   afgeleë plekke van die wêreld het hy in Noorweë beroemdheid verwerf. In
   Groenland het hy Øst for den store bre ("Oos van die groot gletser") en
   in Svalbard Landet med de kalde kyster ("Die Land met die koue kuste")
   geskryf. Sy reisverhaal Apache-indianerne - jakten på den tapte stamme
   ("Die Apaches - Die Soektog na die Verlore Stam") baseer op die besoek
   wat hy aan die Apache-Indiane van Noordwes-Mexiko afgelê het. Ná die
   Tweede Wêreldoorlog het hy 'n tyd lank by die Nunamiut, 'n Inuit-stam
   in Noord-Alaska gebly en die boek Nunamiut - blant Alaskas
   innlandeskimoer geskryf.

   Sowel 'n Noord-Amerikaanse rivier asook 'n berg is na Helge Ingstad
   vernoem. Die Kanadese Ingstad Creek, 'n klein rivier, mond in die Groot
   Slawemeer uit. Die naam Ingstad Mountain vir 'n bergspits in die
   Brooks-bergreeks (1 461 meter) is op 19 April 2006 deur die Amerikaanse
   Board on Geographic Names amptelik erken. Die Nunamiut-stam het Ingstad
   sodoende vir sy ondersteuning vereer.

   Helge Ingstad is in 2001 op die ouderdom van 101 jaar in Oslo oorlede.
   Hy het die laaste jare van sy lewe aan die kategorisering en beskrywing
   van die groot hoeveeldheid foto's en klankopnames (141 liedere) gewy
   wat hy tydens sy besoek by die Nunamiut in 1950 opgeneem het. Hierdie
   werke het in die boek Songs of the Nunamiut verskyn wat van 'n
   kompakskyf (CD) met die oudiomateriaal vergesel was. Sy werk het
   uiteindelik geblyk om 'n waardevolle bydrae tot die bewaring van die
   Nunamiut-kultuur te lewer aangesien baie van die goed wat hy teen die
   middel van die 20ste eeu versamel het intussen plaaslik verlore gegaan
   en sodoende net in Ingstad se klankopnames oorleef het.

[wysig] Werke

     * Ingstad, Helge; Gay-Tifft, Eugene (vertaler) (1992). The Land of
       Feast and Famine. McGill-Queens University Press. ISBN
       0-7735-0912-7.
     * Ingstad, Helge; Naomi Walford (vertaler) (1966). Land under the
       Pole Star; a voyage to the Norse settlements of Greenland and the
       saga of the people that vanished. St. Martins Press.
     * Ingstad, Helge (1996). Oppdagelsen av det nye land. J. M.
       Stenersens forlag (Oslo).
     * Ingstad, Helge; Ingstad, Anne Stine (2001). The Viking Discovery of
       America: The Excavation of a Norse Settlement in L'Anse Aux
       Meadows, Newfoundland. Checkmark Books. ISBN 0-8160-4716-2.
     * Ingstad, Helge; Groven, Eivind (transkripsies); Tveit, Sigvald
       (red.) (1998). Songs of the Nunamiut. Oslo: Universitetsforlaget.
       ISBN 82-518-3778-2.
     * Ingstad, Helge (1965). Vesterveg til Vinland; oppdagelsen av
       norrøne boplasser i Nord-Amerika. Gyldendal (Oslo).

[wysig] Eksterne skakels

     * Doodsberig in die New York Times (soos dit in die Halifax Sunday
       Herald op 1 April 2001 verskyn het
     * Die Noorse ontdekking van Amerika – Pubmed Samevatting van die
       artikel oor die argeologiese vondse in L'Anse aux Meadows

   Kategorie: Noorse ontdekkingsreisigers

