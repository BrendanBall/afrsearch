hellogoodbye


                  hellogoodbye
   Oorsprong    Huntington Beach, Kalifornië, VSA
   Genre(s)     Pop punk
                Power pop
                Synthpop
                Bubblegum Pop
   Aktiewe jare 2001 - hede
   Uitgewer(s)  Drive-Thru Records
   Last.fm      hellogoodbye
   Lirieke      hellogoodbye
   Huidige lede Forrest Kline
                Jesse Kurvink
                Marcus Cole
                Chris Profeta
   Gewese lede  Aaron Flora

   hellogoodbye is 'n power pop-musiekgroep wat in 2001 gevorm het vanuit
   Huntington Beach, Kalifornië, VSA afkomstig is. Hulle beskik tans oor
   'n platekontrak met Drive-Thru Records waaronder hulle hul eerste
   vollengte-album in 2006 uitgereik het, naamlik Zombies! Aliens!
   Vampires! Dinosaurs!, asook hul eerste DVD, OMG HGB DVD ROTFL. In 2005
   het hulle op MTV se The Real World: Austin verskyn en ook MTV2 se Dew
   Circuit Breakout gewen.

   Inhoud

        * 1 Geskiedenis
             + 1.1 Vroeë loopbaan (2001 - 2004)
             + 1.2 Zombies! Aliens! Vampires! Dinosaurs! (2006 - hede)
             + 1.3 Groepslede
             + 1.4 Gewese lede
        * 2 Diskografie
             + 2.1 Albums
             + 2.2 Kortspelers
             + 2.3 DVDs
             + 2.4 Enkelsnitte
             + 2.5 Aparte snitte
        * 3 Eksterne skakels
        * 4 Verwysings

[wysig] Geskiedenis

[wysig] Vroeë loopbaan (2001 - 2004)

   hellogoodbye is in 2001 as 'n opneemprojek deur Huntington Beach High
   School-leerder Forrest Kline geloods. Met die hulp van sy maat Jesse
   Kurvink het Kline sintetiese power pop-liedjies op sy rekenaar begin
   opneem, aanvanklik met die doel om hul vriende te vermaak. Hellogoobye
   se aanhangertal het stewig begin groei nadat ál hoe meer van hul
   liedjies op MP3.com begin verskyn het. In totaal het elf liedjies, wat
   hulle aanvanklik net vir vriende op CDs geskryf het, op die webtuiste
   opgeduik onder die album The Parachute EP. Hierdie liedjies het toe
   later as demos vir hul daaropvolgende kortspeler en vollengte album
   gedien. Aanvanklik is daar beplan om die amptelike The Parachute EP met
   vier liedjies uit te reik, maar later is daar slegs 'n paar eksemplate
   deur Kline self gemaak.^[1] Volgens Kline is die musiekgroep se naam
   geïnspireer deur die Beatles liedjie "Hello, Goodbye".

   In 2002 het hellogoobye reeds begin om plaaslike opvoerings uit te voer
   sonder dat hulle eens 'n album al uitgereik het. Vir regstreekse
   opvoerings het Kline gesing en die kitaar gespeel terwyl Kurvink
   klavier gespeel het. Hulle is soms met die tromme deur Parker Case en
   Aaron Flora uitgehelp. Flora en baskitaarspeler Marcus Cole het spoedig
   by die groep aangesluit en sodoende die groep se line-up voltooi.^[2]

   Alhoewel die Kaliforniese indie-uitgewer, Drive Thru Records, 'n
   platekontrak in Januarie 2004 aan hellogoodbye uitgereik het, doen die
   groep steeds alles self, insluitende opnemings, album-omslagte,
   plakkate en merchandise-ontwerpe. Kort nadat hulle die platekontrak
   ontvang het, het Kline en Kurvink die groep se eerste debuutkortspeler
   opgeneem, naamlik Hellogoodbye EP, wat ook 'n musiekvideo van die
   liedjie "Call n' Return" tot gevolg gehad het. In die video speel Kline
   en Flora 'n komiese tenniswedstryd teen Cole en Kurvink. In Maart 2004
   het die trommer, Aaron Flora, die groep verlaat en is hy deur die
   sestienjarige hoërskool-dropout, Chris Profeta, vervang. Profeta is
   voorheen van die musiekgroep A Cutthroat Kiss.

[wysig] Zombies! Aliens! Vampires! Dinosaurs! (2006 - hede)

   In 2006 het hellogoodbye in die Vans Warped Tour verskyn. Op 8 Augustus
   2006 het Drive-Thru Records hellogoobye se eerste vollengte-album
   Zombies! Aliens! Vampires! Dinosaurs! uitgereik. Die album bevat
   meestal liedjies oor ou liedjies wat heropgeneem is. Vyf van hierdie
   liedjies sou aanvanklik op hellogoodbye se debuutalbum in 2002 verskyn
   het, maar hierdie album is toe nooit uitgereik nie. Hierdie liedjies se
   name is "All Time Lows", "I Saw It on Your Keyboard", "Two Weeks in
   Hawaii", "Figures A and B", en "Touchdown Turnaround". Op 7 November
   2006 het die groep 'n kortspeler uitgereik wat slegs op die Internet
   beskikbaar is, met die naam Remixes!. Hierdie kortspeler kan by die
   iTunes Store en op die groep se MySpace gekoop word. iTunes se
   musiekwinkel is tans nie beskikbaar in Suid-Afrika nie.

   In Januarie 2007 is die treffer "Here (In Your Arms)" uitgereik en het
   dit by nommer veertien op die Bilboard Hot 100-ranglys en by nommer
   nege op die Pop 100 gespits. Die Suid-Afrikaanse pop-sensasie, Nicholis
   Louw, het 'n Afrikaanse weergawe van hierdie liedjie onder die titel
   "Ek is Verlief" uitgereik. Ook in Januarie 2007 het hellogoodbye op CBS
   se The Late Late Show met Craig Ferguson en Plain White T's verskyn. Op
   13 Maart 2007 het die groep 'n kortspeler, wat net drie liedjies bevat,
   eksklusief aan iTunes uitgereik, wat uit drie verskillende verwerkte
   weergawes van hul liedjie "All of Your Love" bestaan. In April het
   hulle op Give It a Name 2007 opgetree. Sedert 3 April 2007 het hulle
   begin om deur Noord-Amerika te toer saam met Boys Like Girls. Die toer
   heet "Two Months of Spring Break Tour '99". hellogoodbye beplan om in
   Augustus 2007 by die Reading and Leeds Festival op te tree. Hulle het
   ook aangekondig dat hulle op 21 Augustus 2007 by die London Astoria op
   sal tree. Kaartjies vir laasgenoemde optrede is soos soetkoek verkoop.
   Op 5 Mei 2007 het die groep by The Bamboozle in New Jersey opgetree. Op
   Woensdag, 6 Junie 2007 het hellogoodbye op Last Call with Carson Daly
   opgetree.

[wysig] Groepslede

     * Forrest Kline - voorsanger, kitaar
     * Jesse Kurvink - sintetiese klavier
     * Marcus Cole - baskitaar
     * Chris Profeta - tromme

[wysig] Gewese lede

     * Aaron Flora - tromme

[wysig] Diskografie

[wysig] Albums

     * Zombies! Aliens! Vampires! Dinosaurs! (2006) #13 VSA

[wysig] Kortspelers

     * hellogoodbye EP (2004)
     * Remixes! (2006)
     * All of Your Love Remixes (2007) (eksklusief aan iTunes)

[wysig] DVDs

     * OMG HGB DVD ROTFL (2005)

[wysig] Enkelsnitte

     * "Shimmy Shimmy Quarter Turn" (2005)
     * "Here (In Your Arms)" (2006) #14 U.S., #4 UK
     * "All of Your Love" (2007)

[wysig] Aparte snitte

     * "Winter Wonderland" – op Happy Holidays from Drive-Thru Records
       uitgereik (2004)
     * "Weird Science" – op Dead Bands Party: A Tribute to Oingo Boingo
       uitgereik (2005)

[wysig] Eksterne skakels

     * Amptelike website
     * hellogoodbye op PureVolume
     * MTV2's Dew Circuit Breakout webtuiste
     * hellogoodbye video
     * hellogoodbye op Last.fm

[wysig] Verwysings

    1. ^ The Hellogoodbye BuddyBoard. Laaste besoek 22 Junie 2006.
    2. ^ Onderhoud met Forrest Kline - Signed, sincerely me... v1.0
       (Internet Argief). Laaste besoek 9 Junie 2007.

   Hierdie artikel is in sy geheel of gedeeltelik vanuit die Engelse
   Wikipedia vertaal.

   Klik vir info oor hierdie sjabloon.
   Kategorie: Amerikaanse musiekgroepe

