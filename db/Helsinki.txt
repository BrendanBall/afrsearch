Helsinki


                                                   Helsinki / Helsingfors

                                          Land:                    Finland
                                     Provinsie:               Suid-Finland
                                         Gewes:                    Uusimaa
                                    Koördinate:       60° 10' N, 24° 56' O
                                      Stigting:              12 Junie 1550
                                   Oppervlakte:                  184,5 km²
                                     Bevolking: 563 689 (31 Augustus 2006)
                            Bevolkingsdigtheid:              3 055,2 / km²
                                        Hoogte:          25 m bo seespieël
                                Amptelike tale:             Fins en Sweeds
                             Amptelike webwerf:                 www.hel.fi

   Die katedraal van Helsinki
   Die katedraal van Helsinki

   Helsinki (Fins [ˈhɛlsiŋki], Sweeds: Helsingfors [hɛlsɪŋˈfɔrs]) is die
   hoofstad van Finland en die Finse gewes Uusimaa met 563 689 inwoners
   (2006).

   Helsinki is die grootste stad van Finland en sy politieke, ekonomiese,
   kulturele, opvoedkundige en geestelike sentrum. Meer as 'n kwart van
   die Finse bevolking woon in die metropolitaanse gebied van Helsinki met
   1,233 miljoen inwoners. Helsinki is 'n tweetalige stad, en 6,2 persent
   van sy inwoners praat Sweeds. Naas 'n Finstalige meerderheid van sowat
   88 persent huisves die stad ook die grootste aantal buitelanders in
   Finland.

   Helsinki se argitektuur is veral deur die klassisisme beïnvloed. Die
   stadsentrum met die Senaatsplein (Senaatintori), die Universiteit van
   Helsinki se hoofgebou en biblioteek, die Presidentepaleis en die
   katedraal, is in die 19de eeu deur die Duitse argitek Carl Ludwig Engel
   ontwerp.

   Inhoud

        * 1 Geografie
             + 1.1 Ligging
             + 1.2 Die stadsgebied
             + 1.3 Klimaat
        * 2 Geskiedenis
             + 2.1 Sweedse heerskappy
             + 2.2 Russiese heerskappy
             + 2.3 Die tydperk ná die Finse onafhanklikheid
        * 3 Bevolking
             + 3.1 Tale en bevolkingsgroepe
             + 3.2 Godsdienste
        * 4 Ekonomie
        * 5 Kultuur en besienswaardighede
             + 5.1 Argitektuur
             + 5.2 Klassisisme
             + 5.3 Art Nouveau-boustyl
             + 5.4 Funksionalisme
             + 5.5 Ander besienswaardighede
             + 5.6 Teater en musiek
        * 6 Verwysings
        * 7 Eksterne skakels

[wysig] Geografie

[wysig] Ligging

   Helsinki lê in die Suid-Finse gewes Uusimaa aan die Finse Golf en
   teenoor die Estiese hoofstad Tallinn. Die stad vorm 'n metropolitaanse
   gebied met die stede Espoo, Vantaa, Kauniainen en 'n aantal dorpe in
   die omgewing.

   Net soos ander dele van Suid-Finland word die stadsgebied van Helsinki
   deur 'n heuwellandskap gekenmerk, wat veral uit granietrotse bestaan.
   Die hoogste natuurlike heuwel in die stadswyk Kivikko het 'n hoogte van
   62 meter bo seevlak, terwyl 'n kunsmatige heuwel in die stadswyk
   Malminkartano 'n hoogte van 90 meter bereik.

[wysig] Die stadsgebied

   'n Lugfoto van Helsinki se binnestad
   'n Lugfoto van Helsinki se binnestad

   Helsinki strek oor 'n totale oppervlak van 686 vierkante kilometer,
   waarvan 186 vierkante kilometer uit land op die vasteland en die res
   uit 315 eilande langs die kus bestaan. Die belangrikste eilande is die
   woongebied Lauttasaari, Seurasaari met sy opelugmuseum, Korkeasaari met
   die dieretuin van Helsinki en die vestingeiland Suomenlinna (Sveaborg).

   Sowat 'n vyfde van die stadsgebied is bosgebiede, naastenby tien
   persent word deur parke en tuine beslaan en vyf persent dien as
   landbougebied.

   Die skiereiland Vironniemi in die suid-weste huisves die stadsentrum
   van Helsinki, wat duidelik van die nuwe 20ste eeuse voorstede in die
   ooste en noorde verskil.

   Helsinki vorm saam met die voorstede Espoo, Vantaa en Kauniainen die
   sogenaamde Hoofstadgewes (Fins: Pääkaupunkiseutu, Sweeds:
   Huvudstadsregionen) met sowat een miljoen inwoners. Die metropolitaanse
   gebied van Helsinki sluit die voorstede Kirkkonummi, Vihti, Nurmijärvi,
   Tuusula, Kerava, Sipoo, Järvenpää en Hyvinkää in met 'n totale
   bevolking van 1,233 miljoen, of naastenby 'n kwart van Finand se
   bevolking.

[wysig] Klimaat

   Die Senaatsplein in die winter van 2004
   Die Senaatsplein in die winter van 2004

   Helsinki se klimaat het kontinentale en maritieme kenmerke. Die
   gemiddelde jaarlikse temperatuur is 4,8 °C, die gemiddelde jaarlikse
   reënval 689 millimeter. Oktober is die natste maand met gemiddeld 73 mm
   reënval, Maart die droogste met 36 mm. Die koudste maand is Februarie
   met 'n gemiddelde temperatuur van -6,6 °C, Julie die warmste met 17,2
   °C. Nogtans kan die maksimale temperature in die somer soms tot by 30
   °C bereik, terwyl die temperature in Januarie dikwels benede -15 °C
   daal. Die koudste temperatuur, wat ooit in Helsinki aangeteken is, was
   -34,3 °C op 10 Januarie 1987.

   Die eerste sneeu va gewoonlik teen die middel van November, en vanaf
   laat Desember tot by laat Maart bly die stad met sneeu bedek. Die Finse
   Golf bevries gewoonlik tydens die winter, en daar word ysbrekers
   benodig om 'n vaargeul vir skepe oop te hou.

   Helsinki lê op dieselfde breedtegraad soos die suide van Alaska en die
   suidpunt van Groenland, wat van die stad die op een na die mees
   noordelik geleë hoofstad ter wêreld maak (die mees noordelike is
   Reykjavík in Ysland). Danksy hierdie ligging word dit tydens die
   somer-sonstilstand nie heeltemaal donker nie, en inwoners geniet die
   "wit nagte".

[wysig] Geskiedenis

[wysig] Sweedse heerskappy

   Die gewes Uusimaa (Sweeds: Nyland) het in die 12de eeu onder Sweedse
   heerskappy gekom. As gevolg van die Sweedse immigrasie in die 14de en
   15de eeu is die dorpe in die gebied aanvanklik deur 'n Sweedstalige
   bevolking bewoon.
   Gustav I Wasa, die stigter van Helsinki
   Gustav I Wasa, die stigter van Helsinki
   Die seevesting Suomenlinna
   Die seevesting Suomenlinna

   Die stad Helsingfors is op 12 Junie 1550 op bevel van die Sweedse
   koning Gustav I Wasa gestig om as seehawe met die Hansestad Reval (die
   huidige Tallinn) anderkant die Finse Golf mee te ding. Die stad was
   oorspronklik aan die monding van die Vantaanjokirivier geleë, en die
   Sweedse naam Helsingfors is afgelei van die stroomversnellings (Sweeds:
   fors) aan die benedeloop van die Vantaanjoki. Die gebied van die
   destydse Ou Helsingfors word nog steeds Vanhakaupunki ("die ou
   stadskern") genoem, alhoewel van die 16de eeuse Helsinki niks oorgebly
   het nie. Die inwoners van Helsingfors was voormalige burgers van die
   stede Porvoo, Ekenäs, Rauma en Ulvila, wat hulle op bevel van die
   koning in die nuwe stad gevestig het.

   Toe Swede tydens die Lyflandse Oorlog in 1561 Reval verower het, het
   Helsinki se belangrikheid afgeneem. Aangesien die hawe se ligging aan
   die einde van 'n lae baai vol klippe nie geskik vir groot seilskepe was
   nie, is die besluit geneem om Helsinki nader by die op see te verskuif.
   Aanvanklik is Santahamina en die gebied van die huidige Sörnäinen as
   geskikte plekke beskou. Uiteindelik is Helsinki in 1640 onder die
   leiding van die goewerneur-generaal Per Brahe na sy huidige ligging op
   die skiereiland Vironniemi (Sweeds: Estnässkatan) verskuif. Die ou stad
   teen die monding van die Vantaanjoki is opgegee.

   Die groei van die Russiese Ryk en die stigting van die stad Sankt
   Petersburg in die jaar 1703 het 'n groot invloed op Helsinki
   uitgeoefen. Die stad is swaar getref deur die Groot Nordiese Oorlog
   tussen Swede en Rusland. 'n Pesepidemie het in 1710 'n verwoestende
   effek op 'n groot deel van die bevolking gehad, en in 1713 het die
   Sweedse leër die stad tydens hulle terugtog neergebrand. In die tydperk
   tussen 1713 en 1721 en nog eens tydens die Russies-Sweedse Oorlog van
   1741 tot 1743 is Helsinki deur Russiese troepe beset. Nadat Swede die
   vesting Hamina in die Vrede van Turku aan Rusland afgestaan het, is die
   nuwe seevesting Sveaborg (Suomenlinna) voor die kus van Helsinki
   opgerig.

[wysig] Russiese heerskappy

   Woonhuise in die Art Nouveau-boustyl in die stadswyk Katajanokka
   Woonhuise in die Art Nouveau-boustyl in die stadswyk Katajanokka

   Op 2 Maart 1808 is Helsinki tydens die Russies-Sweedse Oorlog deur
   Russiese troepe verower en 'n tweede keer deur 'n brand volledig
   verwoes. Met sy neerlaag is Swede in 1809 gedwing om Finland aan
   Rusland af te staan.

   Aanvanklik het Turku, destyds die grootste en belangrikste stad van die
   land, as die hoofstad van die nuutgestigte Grootvorstedom Finland
   gedien. Weens die groter afstand van Sint-Petersburg het Tsaar
   Alexander I Turku egter as minder geskik geag, en in 1812 is die
   besluit geneem om die regeringsetel na Helsinki te verskuif. Helsinki
   was toe 'n onbenullige stad met sowat 4 000 inwoners, en die Duitse
   argitek Carl Ludwig Engel het die opdrag gekry om Helsinki as 'n
   representatiewe hoofstad te herbou. In hierdie tydperk het die
   stadsentrum rondom die Senaatsplein met sy klassisistiese argitektuur
   ontstaan. Die omliggende geboue was grotendeels houthuise met een
   verdieping, en net 'n klein aantal van hulle is tot vandag bewaar.
   Helsinki was sedert 1819 ook die setel van die Finse Senaat.

   Ná die groot brand van Turku in die jaar 1827 is ook die Akademie van
   Turku, destyds Finland se enigste tersiêre onderwysinstelling, na
   Helsinki verskuif en as die Universiteit van Helsinki herstig. Danksy
   die industrialisering het Helsinki tydens die tweede helfte van die
   19de eeu sterk gegroei. Spoorwegverbindings na Hämeenlinna en
   Sint-Petersburg is in 1862 en 1870 gebou. Kort ná die euwisseling het
   die inwonertal gegroei tot meer as 100 000. Talle nuwe huise in die
   Jugendstil (Art Nouveau)-boustyl is in stadswyke soos Katajanokka,
   Kruununhaka en Eira opgerig.

[wysig] Die tydperk ná die Finse onafhanklikheid

   Midsomernag in Helsinki
   Midsomernag in Helsinki

   Met die onafhanklikheidwording van Finland op 6 Desember 1917 het
   Helsinki die hoofstad van die nuwe staat geword. Ná die uitbreek van
   die Finse Burgeroorlog het die Rooi Gardes Helsinki op 28 Januarie 1918
   ingeneem, en die burgerlike regering het na Vaasa gevlug. In April het
   Duitse troepe ter ondersteuning van die burgerlikes ingegryp en
   Helsinki ná twee dae se gevegte op 13 April 1918 verower. Anders as
   byvoorbeeld Tampere is die stad deur die burgeroorlog min beskadig. Met
   die oorwinning van die burgerlike ("Witte") magte is sowat 10 000
   aanhangers van die Rooi Gardes op die eiland Suomenlinna geïnterneer.
   1 500 van hulle het van honger en siektes beswyk.

   Tydens die Tweede Wêreldoorlog het die Sowjetiese Lugmag 'n aantal
   bomaanvalle op Helsinki uitgevoer, maar danksy die doeltreffende
   lugafweer is dit hierdeur minder geraak as ander Europese stede.

   Helsinki sou eintlik die gasheerstad van die Olimpiese Somerspele van
   die jaar 1940 gewees het, en 'n aantal funksionalistiese geboue soos
   die Olimpiese Stadion en die Kulturele Sentrum Lasipalatsi is vir die
   Spele opgerig, wat uiteindelik weens die oorlog gekanselleer is. In
   plaas daarvan het die Olimpiese Somerspele van 1952 in Helsinki
   plaasgevind.

   In 1975 het die eerste Konferensie vir Veiligheid en Samewerking in
   Europa (KVSE) in Helsinki plaasgevind, wat tot 'n politieke toenadering
   tussen die Westerse en die Oosbloklande gelei het.

[wysig] Bevolking

   Op 31 Augustus 2006 was Helsinki se inwonertal 563 689 mense, die
   bevolkingsdigtheid 3 055,2 inwoners per vierkante kilometer. Die
   aandeel van vroue was met 53,4 persent hoër as die Finse gemiddelde
   (51,1 persent). Die Hoofstadgewes, 'n agglomerasie van Helsinki, Espoo,
   Vantaa en Kauniainen) het 992 836 inwoners, die metropolitaanse gebied
   van Helsinki 1 293 093.

   Helsinki se inwoners word deur 'n hoër mobiliteit as die res van die
   Finse bevolking gekenmerk. Baie mense uit ander Finse gebiede vestig
   hulle in die hoofstad om hier te gaan werk of studeer. Tegelykertyd
   verhuis veral gesinne na die voorstede om Helsinki se hoë huurpryse te
   ontvlug. In 2005 het 33 953 mense uit ander Finse dorpe en stede en die
   buiteland hulle in Helsinki gevestig, terwyl 33 381 na ander stede en
   dorpe verhuis het.

[wysig] Tale en bevolkingsgroepe

   'n Tweetalige straatbord in Helsinki
   'n Tweetalige straatbord in Helsinki

   Helsinki was tot by die einde van die 19de eeu 'n oorwegend
   Sweedstalige stad. In die jaar 1870 het van die bewoners 57 persent
   Sweeds, 25,9 persent Fins, 12,1 persent Russies, 1,8 persent Duits en
   3,2 persent ander tale gepraat. Danksy die binnelandse migrasie het die
   aandeel van Sweedstalige bewoners sterk verminder en beloop tans 6,2
   persent. Helsinki is amptelik tweetalig met Fins as die meerderheids-
   en Sweeds as die minderheidstaal. Straatborde is deurgaans tweetalig,
   net soos alle ander amptelike kennisgewings in die stad.

   'n Variant van die Finse taal, wat net in Helsinki gepraat word, is die
   sogenaamde Helsinki-plattaal. Hy steun op die Finse omgangstaal, het
   egter ook talle woorde uit Sweeds, Russies en tans ook Engels ontleen.
   In die plaaslike plattaal word Helsinki steeds Stadi genoem (afgelei
   van Sweeds stad). In die omgangstaal van die res van Finland word
   Helsinki ook Hesa genoem.

   5,2 persent van die inwoners is buitelanders, oorwegend burgers van
   Estland, Rusland en Swede, daarnaas ook van Somalia. 7,9 persent is in
   die buiteland gebore. Die meeste immigrante woon in die stadswyk
   Jakomäki. Helsinki se buitelandse bevolking is groter as dié van ander
   Finse stede, maar nog steeds klein in vergelyking met ander Europese
   metropole .

[wysig] Godsdienste

   Die oorgrote meerderheid van Helsinki se bevolking is lede van die
   Evangelies-Lutherse Kerk. Die Katedraal van Helsinki is die setel van
   die bisdom van Helsinki, terwyl die Uspenskij-katedraal die setel van
   die Fins-Ortodokse biskop van Suid-Finland is. Helsinki is daarnaas ook
   die setel van 'n Russies-Ortodokse en 'n Rooms-Katolieke biskop.

   Die Joodse gemeente is in die 19de eeu gestig en het tans sowat 1 300
   lede. Hulle sinagoge is in 1906 in die stadswyk Kamppi opgerig.

   Islamitiese Tatare het hulle sedert die 19de eeu in Helsinki gevestig,
   en in die laaste jare het ook Islamitiese immigrante uit die
   Middel-Ooste en Somalia 'n nuwe tuiste in Helsinki gevind.

[wysig] Ekonomie

   Die afdelingswinkel Stockmann
   Die afdelingswinkel Stockmann

   Die gewes Helsinki lewer sowat een derde van Finland se bruto
   geografiese produk op, en met die effektebeurse en talle banke dien
   Helsinki ook as die finansiële sentrum van Finland. Teen die middel van
   die 20ste eeu was Helsinki nog 'n belangrike nywerheidsentrum, maar
   vandag steun sy ekonomie oorwegend op die dienstesektor en
   informasietegnologie.

   Die meeste groot Finse ondernemings en filiale van multinasionale
   korporasies het hulle hoofkwartiere in Helsinki, veral danksy die
   internasionale verbindings, die logistiese netwerk en die
   beskikbaarheid van opgeleide mannekrag. Die grootste plaaslike
   ondernemings is Elisa (telekommunikasiedienste), Otava en SanomaWSOY
   (media), Kesko en HOK-Elanto (handel) en Stockmann (afdelingswinkels).

   Nadat die aantal werkplekke in die nywerheidsektor reeds in die tydperk
   tussen 1960 en 1980 met vyftig persent gedaal het, huisves Helsinki
   tans nog ondernemings soos Aker Finnyards in Hietalahti (skeepsbou),
   Arabia (keramiek) en ABB in Pitäjänmäki.

   Die per-capita-inkomste in Helsinki beloop 1,5 keer die gemiddelde van
   Finland, en Helsinki word by die welvarendste stede in Europa gereken.

[wysig] Kultuur en besienswaardighede

[wysig] Argitektuur

   Die Kerk van Kallio
   Die Kerk van Kallio

   Helsinki word as een van die belangrikste sentrums van die klassisisme
   beskou en word daarnaas deur 'n groot aantal geboue in die Art
   Nouveau-styl van die vroeë 20ste eeu gekenmerk. Sy moderne argitektuur
   sluit 'n aantal voorbeelde van die funksionalisme in.

[wysig] Klassisisme

   Nadat Helsinki in 1812 tot hoofstad van Finland verklaar is, het die
   Duitse argitek Carl Ludwig Engel (1778-1840) die opdrag gekry om 'n
   nuwe middestad met Sint-Petersburg as voorbeeld te ontwerp. Helsinki
   beskik nou oor 'n unieke klassisistiese middestad met kenmerkende
   geboue rondom die Senaatsplein soos die Katedraal van Helsinki in die
   Empire-boustyl (opgerig 1830-1840), die ou Senaatsgebou en die
   hoofgebou van die Universiteit van Helsinki. Ander noemenswaardige
   voorbeelde van Helsinki se Empire-argitektuur is die
   Universiteitsbiblioteek en die Presidentspaleis. Danksy Engel se
   klassisistiese sentrum het Helsinki later die bynaam "die wit stad van
   die noorde" gekry.

[wysig] Art Nouveau-boustyl

   Die Finse Art Nouveau-styl is sterk beïnvloed deur die destydse
   nasionaal-romantiese kunsstyl, met die nasionale heldedig Kalevala as
   die belangrikste bron van inspirasie.

   Die woonhuise in die stadswyke Katajanokka, Kruununhaka en Eira is
   pragtige voorbeelde van die Finse Art Nouveau-argitektuur. Ook die
   hoofstasie, die Nasionale Museum en die Kerk van Kallio is in die
   nasionaal-romantiese styl ontwerp. Die belangrikste verteenwoordiger
   van die Finse Art Nouveau-boustyl was Eliel Saarinen (1873-1950).

[wysig] Funksionalisme

   Die beroemde Finse argitek Alvar Aalto (1898-1976) was een van die
   invloedrykste verteenwoordigers van die funksionalisme. Hy het 'n
   aantal geboue in Helsinki soos die Finlandia-saal, 'n konsert- en
   kongresgebou met buitemure uit wit Carrara-marmer, wat in 1971 voltooi
   is, en die hoofkwartier van die papiervervaardiger Stora Enso ontwerp,
   albei kontroversiële voorbeelde van funksionalistiese argitektuur.
   Langs die hoofstraat Mannerheimintie vind 'n mens ander belangrike
   geboue in hierdie styl soos die kulturele sentrum Lasipalatsi, die
   poskantoor en die Olimpiese stadion.

[wysig] Ander besienswaardighede

   Aleksanterinkatu (vernoem na die Russiese tsaar Alexander I) en
   Esplanadi is die belangrikste winkelstrate in Helsinki. Die
   eersgenoemde verbind die Senaatsplein met die hoofstraat
   Mannerheimintie. Hier lê talle boetieke en afdelingswinkels soos
   Stockmann, die grootste in die Nordiese lande. Die Esplanadi loop
   parallel met die Aleksanterinkatu en word deur 'n park in 'n noordelike
   en suidelike straat verdeel (Pohjoisesplanadi en Eteläesplanadi).
   Helsinki se markplein (Kauppatori) lê teen die oostelike eindpunt van
   die Esplanadi, digby die Suidhawe.
   Die Temppeliaukiokerk
   Die Temppeliaukiokerk
   Die Finlandia-saal (Finlandiatalo)
   Die Finlandia-saal (Finlandiatalo)

   'n Veerboot verbind die markplein met die vesting van Suomenlinna, wat
   in 1748 op 'n aantal eilande opgerig en in 1991 deur die UNESCO tot
   wêrelderfenisgebied verklaar is. Die eilande word nog steeds deur sowat
   950 mense bewoon. 'n Deel van die terrein is 'n verbode militêre gebied
   en nie toeganklik vir besoekers nie.

   Die Ortodokse Uspenskij-katedraal is op 'n rots in die weste van die
   skiereiland Katajanokka opgerig. Die gebou in die Russies-Bisantynse
   styl is in 1868 as die grootste Ortodokse kerkgebou in Wes-Europa
   voltooi. Die kerk is van rooi bakstene gebou en beskik oor dertien
   koepels met goue spitse.

   Die bekende Evangelies-Lutherse Temppeliaukiokerk in die stadswyk Töölö
   is in 1969 in 'n granietrots gebou. Dit is 'n tipiese voorbeeld van die
   argitektoniese ekspressionisme van die sestigerjare. Die kerk met 'n
   hoogte van dertien meter spog met natuurlike rotsmure van vyf tot agt
   meter en 'n koperdak. Hier vind ook gereeld konserte plaas, wat
   jaarliks duisende besoekers lok.

[wysig] Teater en musiek

   Die Nasionale Teater van Finland
   Die Nasionale Teater van Finland

   Helsinki beskik oor drie groot teaters. Die Nasionale Teater van
   Finland (Suomen Kansallisteatteri) is oorspronklik in Porvoo gestig en
   was die eerste teater wat toneelstukke in Fins aangebied het. Sedert
   1902 word die teater deur 'n Art Nouveau-gebou op die Stasieplein
   gehuisves.

   Die Stadsteater van Helsinki (Helsingin Kaupunginteatteri) in die
   stadswyk Kallio het deur die samesmelting van die Arbeidersteater en
   die Volksteater tot stand gekom.

   Die Sweedse Teater (Svenska Teatern) is die oudste in die stad, en sy
   toneelstukke word in Sweeds opgevoer.

   Die Nassionale Opera (Kansallisooppera) in die stadswyk Töölö is die
   belangrikste operahuis in Finland. Naas operas word hier ook konserte
   en balletopvoerings aangebied. Die Stadsorkester van Helsinki tree tans
   in die Finlandia-saal op.

   In laat Augustus of vroeg in September fungeer Helsinki as gasheerstad
   van die Helsingfors Biennale met konserte, tentoonstellings, opera- en
   balletopvoerings van internasionale gehalte. Die Internasionale
   Vioolkampioenskap ter ere van die Finse komponis Jean Sibelius vind
   elke vyf jaar in Helsinki plaas. Tydens die somer word in die middestad
   talle rock- en pop-opelugkonserte aangebied, waaronder 'n aantal
   gratiskonserte in die Kaivopuisto- en Kaisaniemenpuisto-parke. Die
   jaarlikse Tuska Open Air Metal Festival, wat in Julie in die
   laasgenoemde park aangebied word, lok sowat 30 000 besoekers.

[wysig] Verwysings

     * HB Bildatlas Südfinnland/Helsinki. Ostfildern: HB Verlag 1997
     * Ilonen, Arvi: Helsinki. An Architectural Guide. Helsinki: Otava
       1990
     * Kent, Neil: Helsinki. A Cultural and Literary History. (Cities of
       Imagination-reeks). New York Stad: Interlink 2004

[wysig] Eksterne skakels

     * Inligting vir toeriste


   Hierdie artikel is gekies as 'n voorbladartikel. Klik gerus hier vir
   meer inligting.
   Commons
   Multimedia oor hierdie onderwerp is te vinde op Wikimedia Commons onder
   die titel:
   Category:Helsinki
   Kategorieë: Finland • Hoofstede in Europa

