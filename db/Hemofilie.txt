Hemofilie


   Hemofilie is 'n naam vir enige van 'n groep oorerflike genetiese
   siektes wat die liggaam se vermoë om bloeding te beheer, belemmer.

   Bloed word deur 'n netwerk van bloedvate deur die hele menslike liggaam
   vervoer. Wanneer weefsel beskadig word, veroorsaak die skade aan die
   bloedvate dat daar 'n lekkasie van bloed deur gaatjies in die bloedvate
   se walle is.

   Bloedplaatjies is klein kernlose selle wat sirkuleer in die bloed. Elke
   plaatjie se deursnee is 1,5-3,0 μm. Daar is 150 tot 400 biljoen
   plaatjies in een liter bloed. Die plaatjies speel 'n baie belangrike
   rol deur saam te pak en 'n "prop" (stolsel) te vorm in die beskadigde
   bloedvate se wande. Hulle begin dus om die beseerde bloedvate te
   herstel. Bloedstollingsfaktore (bloedproteïene) soos Faktor VII en IX
   is dan nodig om die "prop" (stolsel) in posisie te hou.

   Wanneer 'n bloedvat beseer word, is daar vier stadiums in die vorming
   van 'n normale stolsel, naamlik:
    1. Die bloedvat word beskadig en die bloeding begin.
    2. Die bloedvat trek saam en verminder die vloei van bloed na die
       beskadigde deel.
    3. Die bloedplaatjies pak saam op die bloedvat se wand.
    4. Die oppervlak van hierdie geaktiveerde bloedplaatjies voorsien dan
       'n area waar normale bloedstolling kan plaasvind. Stollingsfaktore
       VIII en XI word dadelik op die plaatjies se oppervlak geaktiveer om
       die stolling te begin. Die ander stollingsfaktore kom dan by soos
       in 'n "domino" effek.

   Inhoud

        * 1 Wat is dan die probleem by hemofiliste?
        * 2 Ontstaan
             + 2.1 Genetika van hemofilie
        * 3 Hemofilie en families
        * 4 Genetiese toetse en advies
        * 5 Ander genetiese siektes en hemofilie
        * 6 Wat is die gevolge van hemofilie?
        * 7 Hoe word hemofilie behandel?
        * 8 Die toekomstige behandeling van hemofilie
        * 9 Bronnelys

[wysig] Wat is dan die probleem by hemofiliste?

     * Wanneer een van die stollingsfaktore ontbreek, soos byvoorbeeld
       Faktor VIII, hou die "dominos" op om te val, dus stop die
       kettingreaksie.
     * Stolling vind dan glad nie plaas nie of dit gebeur stadiger as
       normaal.
     * Die bloedplaatjies pak dan nie saam om 'n permanente stolsel te
       vorm nie.
     * Die stolsel wat gevorm word is sag en word maklik verplaas uit sy
       normale posisie uit as gevolg van die afwesigheid van die
       stollingsfaktore.
     * Die bloeding sal dan aanhou sonder die nodige behandeling.

[wysig] Ontstaan

[wysig] Genetika van hemofilie

   Hemofilie is een van die agt soorte oorerflike genetiese siektes wat
   die liggaam se vermoë om bloeding te beheer belemmer.

   Mutasies op die X-chromosoom veroorsaak lae vlakke van stolling in
   faktore VII en IX. Die mutasies word hoofsaaklik op die X-chromosoom
   aangetref. Vrouens het twee X-chromosome, sodoende moet die mutasie op
   een van die X-chromosome aangetref word om hemofilie oor te dra na 'n
   volgende geslag. Omdat 'n man net een X-chromosoom (XY) het, is een
   kopie van die siek gene genoeg om hom hemofilie te gee.

[wysig] Hemofilie en families

   Die Hemofilie gene kom voor in families; ouers dra dit oor na hul
   kinders. Vrouens wat die gene in hulle dra het nie noodwendig probleme
   met bloedstolling nie, maar hulle dra nog steeds die siek gene wat tot
   die volgende geslag oorgedra kan word. 'n Seun kan die siek gene net by
   sy ma erf wat beteken wat sal beteken dat hy deur die siekte geraak
   gaan word. 'n Dogter wat die siek gene erf sal net 'n draer word.

   'n Seun met 'n draerma het 'n 50% kans om die siekte te kry. 'n Dogter
   met 'n draer ma het 'n 50% kans om 'n draer van die siek gene te word.

[wysig] Genetiese toetse en advies

   Mense met 'n geskiedenis van hemofilie in hul familie mag dalk kies om
   genetiese advies te kry voor hulle 'n kind sou hê. Genetiese advies kan
   families help om die moontlikheid wat daar is dat die kind 'n hemofilis
   of 'n draer gaan wees te bepaal. Genetiese toetse is die enigste manier
   om te bepaal of iemand die siekte het.

[wysig] Ander genetiese siektes en hemofilie

   Hemofilie VIII en XI kom die algemeenste voor, maar deur genetiese
   toetsing kan nog veel meer rare variasies van die siekte opgespoor
   word, soos wanneer die volgende stollingsfaktore vermis word:
     * Faktor I (Fibrinogen)
     * Faktor II (Prothrombin)
     * Faktor V (Proaccelerin)
     * Faktor VII (Proconvertin)
     * Faktor X
     * Faktor XII
     * von Willebrand-faktor

[wysig] Wat is die gevolge van hemofilie?

   Bloeding is natuurlik die algemeenste gevolg van hemofilie. Bloeding in
   die gewrigte en intrakraniale bloeding as gevolg van beserings is van
   die ernstige gevolge van hemofilie. Hemofiliste het baie dinge waarvoor
   hulle op die uitkyk moet wees. Medikasies moet voortdurend gemonitor
   word, want die gebruik van sekere medikasies soos
   bloedverdunningsmiddels kan gevaarlike gevolge hê. Goeie mondhigiëne
   kan bloeding uit die tandvleis voorkom. Laastens staan die mense wat
   bloedoortappings nodig het die kans om siektes vanaf die geïnfekteerde
   plasma te kry.

   Een van die goeie gevolge is dat mense met hemofilie wat lae
   stollingsvlakke het, nie bloedklonte kan kry nie.

[wysig] Hoe word hemofilie behandel?

   Alhoewel daar nog nie 'n kuur vir hemofilie is nie, kan dit beheer word
   deur die vermiste faktor, byvoorbeeld faktor VIII, terug te spuit elke
   keer wanneer dit benodig word. Die manier van behandeling is veilig en
   effektief om bloeding te stop.

[wysig] Die toekomstige behandeling van hemofilie

   Hemofilie is die perfekte kandidaat vir navorsing in geenterapie omdat
   die siekte deur 'n mutasie op die X-chromosoom veroorsaak word.
   Hemofilie kan genees word as navorsers sou uitvind hoe om die siek gene
   te vervang of te herstel.

   Geenterapie vir hemofilie wil die siek geen vervang met 'n normale
   werkende geen. Navorsers kan al gesonde gene vervaardig wat in
   navorsing gebruik kan word. Die gesonde gene word deur vektore
   (virusse) deur die liggaam vervoer. Die virusse is onskadelik en dit is
   daartoe in staat om die nuwe DNS tot in die liggaamselle te vervoer.
   Die virus infekteer die sel en word dan die oorheersende faktor wat dan
   die mutasie verwyder. Een van die toekomstige verwagtinge van hierdie
   terapie is dat die gesonde nuwe gene deur sperm na die volgende geslag
   oorgedra kan word.

[wysig] Bronnelys

     * Washington Health Foundation [1]
     * www.heamophilia.co.za
     * CoagulationFactors.com [2]

   Kategorie: Geneeskunde

