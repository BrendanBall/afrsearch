Hendrik Fredrik Prinsloo


   Kolonel Hendrik Fredrik Prinsloo (O.B.E., E.D.) ( – Ermelo, 20 November
   1966) was 'n Suid-Afrikaanse militaris wat onder meer die bevelvoerder
   van die Italiaanse krygsgevangenekamp by Zonderwater tydens die Tweede
   Wêreldoorlog was.^[1]

   Prinsloo was die oudste seun van Kommandant H. F. Prinsloo, wat die
   Carolina Boere Kommando in die Slag van Spioenkop tydens die Tweede
   Vryheidsoorlog aangevoer het. Op twaalfjarige ouderdom is Prinsloo deur
   Britse magte krygsgevangene geneem toe hy as wapendraer in sy vader se
   kommando opgetree het. Hy is saam met sy moeder in die Barberton
   konsentrasiekamp aangehou.^[1]

   Tydens die Eerste Wêreldoorlog het hy deelgeneem aan die Suidwes-Afrika
   veldtog waar hy die Croix-de-Guerre (avec palmes) toekenning van die
   Franse regering ontvang het. In 1922 het hy as Luitenant in die
   Militêre Konstabulary in Suidwes-Afrika 'n leidende rol gespeel in die
   beëindiging van die Bondelswart Rebellie en was hy leier van die mag
   wat die rebelle leier Abram Morris agtervolg en doodgemaak het om die
   oorgawe van die Bondel insurgente af te dwing.^[1]

   Teen die uitbreek van die Tweede Wêreldoorlog was Kolonel Prinsloo
   bevelvoerder van die Botha Regiment. In 1942, net voor hy met die
   regiment na Noord-Afrika sou vertrek, is hy deur Veldmaarskalk Jan
   Smuts in bevel van die Italiaanse krygsgevangene kamp by Sonderwater
   naby Cullinan geplaas.^[1]

   Prinsloo het aan die hoof van die kamp gestaan van die begin van 1943
   totdat dit in Februarie 1947 gesluit is. Met 63 000 gevangenes op 31
   Desember 1942 was Zonderwater die grootste Italiaanse krygsgevangene
   kamp ter wêreld. Prinsloo het tydens sy bevelvoering 9000 ongeletterde
   kleinboere wat by Zonderwater krygsgevangenes was laat Italiaans leer
   lees en skryf. 5000 gevangenes het ambagte geleer en die kamp se 15
   skole is jaarliks deur sowat 10 000 bygewoon. 'n Sentrale Biblioteek
   met meer as 10 000 boeke is opgerig en elke kamp blok het sy eie
   takbiblioteek gehad. Die gevangenes het by sowat Suid-Afrikaanse
   wergewers diesn gedoen en talle projekte van historiese belang is deur
   die gevangenes onderneem soos die bou van Tom Jenkinsrylaan in
   Pretoria, agt fresko's in wat vandag die Cullinan Square Restaurant,
   Funksie en Konferensie Sentrum is, standbeelde, klipmure, geboue en 'n
   replika Italiaanse kerkie op die plaas Bloemendaal^[2] ens. Slegs
   tweehonderd drie-en-dertig krygsgevangenes het in aanhouding aan
   siektes gesterf en ses-en-sewentig het in ongelukke omgekom. (ongeveer
   0,5% van die totale aantal krygsgevangenes wat in Suid-Afrika aangehou
   is). Prinsloo en drie van sy offisiere is deur die naoorlogs regering
   van Italië met die Orde van die Ster vereer. Die Pous het ook die
   "Ordine di Bene Merente", 'n pouslike dekorasie, aan Prinsloo
   toegeken.^[3]

   In 1947 het Prinsloo Suid-Afrika verteenwoordig by die Diplomatieke
   Konferensie wat Genève gehou is om die Internasionale Konvensie met
   Betrekking op die Behandeling van Krygsgevangenes, of te wel die
   Geneefse-Konvensie van 1929 aan te pas. ^[1]

[wysig] Verwysings

    1. ^ ^1,0 ^1,1 ^1,2 ^1,3 ^1,4 Military History Journal, Forty-seven
       Years After "Spion Kop", besoek op 8 Maart 2008
    2. ^ Dinokeng tourist guide, Bloemendaal Historical Farm & Tea Garden,
       besoek op 8 Maart 2008
    3. ^ Military History Journal, Italian Prisoners of War in South
       Africa 1941 - 1947, besoek op 8 Maart 2008

   Kategorie: Suid-Afrikaanse militariste

