Hendrik Frensch Verwoerd


   Hendrik Frensch Verwoerd
   Hendrik Frensch Verwoerd
     __________________________________________________________________

   Eerste Minister van Suid-Afrika
   Ampstermyn
   1958 – 6 September 1966
   Voorafgegaan deur Johannes Gerhardus Strijdom
   Opgevolg deur John Vorster
     __________________________________________________________________

   Gebore 8 September 1901
   Amsterdam, Nederland
   Sterfte 6 September 1966
   Kaapstad
   Politieke party Nasionale Party

   Hendrik Frensch Verwoerd (Amsterdam, 8 September 1901 – Kaapstad, 6
   September 1966) is 'n voormalige eerste minister van Suid-Afrika wat in
   'n sluipmoord in die parlement in Kaapstad gesterf het. Verwoerd word
   algemeen as 'n sleutelfiguur in die Apartheidstelsel beskou. Mense sal
   waarskynlik nog lank verskil oor die waarde van sy werk. In die
   geskiedenis van die Afrikaners en van Suid-Afrika bly die grondlegger
   van die 1961-Republiek egter ‘n sleutelfiguur.

   Inhoud

        * 1 Kinderdae en Loopbaan
        * 2 Politieke Loopbaan
        * 3 Sluipmoord
             + 3.1 Eerste Sluipmoordpoging
             + 3.2 Sluipmoord
             + 3.3 Reaksie op die Sluipmoord
        * 4 Werke van Verwoerd
        * 5 Sien ook
        * 6 Verwysings
        * 7 Eksterne skakels

[wysig] Kinderdae en Loopbaan

   Hendrik Verwoerd is op 8 September 1901 in Amsterdam, Nederland gebore.
   Sy vader was Wilhelm Johannes Verwoerd, 'n winkelier, en sy moeder, 'n
   Fries het Anje Strik geheet^[1]. Hy het 'n ouer broer, Leendert, en 'n
   jonger suster ,Lucie, gehad.^[2].

   Lucie, oftewel, Hendrika Johanna Lucretia, is op 8 November 1908 in
   Wynberg in Suid-Afrika gebore. Sy is op 23 April 1940 met Jasper
   Johannes Erasmus Cloete getroud en sy sterf op 26 Julie 1959. Hulle het
   twee kinders gehad: Maria Annette en Jasper Johannes Erasmus
   Cloete.^[3]. Leendert is op 14 Julie 1899 in Amsterdam, Nederland
   gebore. Hy is op 5 Desember 1928 met Dorothea Maria Mellet getroud.
   Hulle het twee kinders gehad: Len Johann en Collin. Hy sterf op 27
   Desember 1986.^[4].

   Wilhelm Verwoerd het in 1903 met sy gesin uit Nederland in die Kaap
   aangekom toe Hendrik Verwoerd twee jaar oud was. In 1907 is die
   sesjarige Hendrik ingeskryf by die Lutherse Laerskool in Wynberg. In
   1913 is hy vir standerd vyf in die Wynberg High School for boys
   ingeskryf. In 1914 trek die Verwoerd-gesin na Suid-Rhodesië (die
   huidige Zimbabwe) en keer in 1917 terug na Suid-Afrika waar hulle hulle
   in Brandfort in die Vrystaat vestig. Daar word hy 'n leerling van die
   Milton High School. Hy was ‘n uitstaande leerling in die skool en het
   ‘n Beit-beurs gekry en sy naam is ook op die ererol. In Februarie 1919
   in het Verwoerd sy matriekeksamen geskryf. Die eksamen was uitgestel
   a.g.v die griep epidemie en sodoende kon hy nie Desember die vorige
   jaar skryf nie. Hendrik Verwoerd het vir sy matriekexsamen die hoogste
   punt in die Vrystaat behaal asook die vyfdehoogste punt in die Unie
   (Suid-Afrika).

   Daarna is hy na die Universiteit van Stellenbosch om teologie te
   studeer, maar later het hy van rigting verander na sielkunde en
   filosofie. Hendrik Verwoerd het in 1921 sy B.A. graad met lof geslaag
   en in 1923 sy M.A. graad met lof aan die Universiteit van Stellenbosch.
   In 1924 verwerf hy sy doktorsgraad in wysbegeerte met sielkunde as
   studierigting, met 'n proefskrif oor “Die afstoping van
   gemoedsaandoeninge”. Hy is in 1924 as ‘n tydelike hulp in die
   departement sielkunde aangestel en aan die einde van die jaar as die
   lektor in sielkunde.

   Verwoerd het in die studenteraad gedien en in 1923 was hy die
   voorsitter van die studenteraad. Nadat hy sy doktorsgraad behaal het is
   hy oorsee vir verdere studies by die Oxford Universiteit in Oxford. In
   1925 is hy Duitsland toe waar hy daar gaan bly het. Gedurende 1926 het
   hy die universiteite van Hamburg, Berlyn en Leipzig besoek.

   Betsie Schoombee tree met Hendrik Verwoerd in die huwelik op 7 Januarie
   1927 in Hamburg, Duitsland. Later daardie jaar gaan hy voort met sy
   studies in die Verenigde Koninkryk, daarna in die Verenigde State

   Dr. H.F. Verwoerd is tot professor bevorder in die Departement van
   Toegepaste Sielkunde en Psigotegniek. Dr. Verwoerd veroorsaak 'n
   opskudding as spreker in 1929, toe hy genooi word om die Universiteit
   van Stellenbosch se akademiese jaar te open. Hy gebruik geen notas in
   sy toespraak nie en beroep die Universiteit tot 'n nuwe toekomsvisie
   wat studente voorberei om 'n bydrae te maak tot die werklike alledaagse
   lewe, eerder as om net 'n akademiese kwalifikasie te bereik.

   In 1937 gee Verwoerd sy Professorspos op en word redakteur van `n nuwe
   NP-koerant, Die Transvaler. Die NP was in 1937 die amptelike opposisie
   in Suid-Afrika, maar het net een parlementsetel in die noordelike
   provinsie gehad. Die regerende Verenigde Party (VP)-pers verguis
   Verwoerd, en hy en sy gesin kry finansieel swaar. Verwoerd en die
   Transvaalse NP-leier, adv. Hans Strijdom, is egter geesgenote. Saam bou
   hulle ‘n strydbare organisasie en koerant op. Beide verkondig die
   boodskap van ‘n Afrikaner-republiek vry van oorheersing deur Brittanje,
   Engelssprekendes of groot kapitaliste.

[wysig] Politieke Loopbaan

   Silwermedalje wat Verwoerd se dood herdenk.
   Silwermedalje wat Verwoerd se dood herdenk.

   In 1934 is prof. Verwoerd een van die leiers van die volkskongres wat
   hul kommer uitspreek oor die armblankevraagstuk.

   Die Transvaalse NP wen in 1948 ‘n onverwagte aantal setels en maak so
   ‘n wesenlike bydrae tot die NP se naelskraap oorwinning. Verwoerd, eers
   ‘n senator, dien van 1950 tot 1958 as Minister van Naturellesake onder
   die premiers D.F. Malan en Hans Strijdom. In samewerking met die
   volkekundige dr. Werner Eiselen fokus Verwoerd op ‘n nuwe benadering,
   naamlik respek vir swart etniese groepe se eiesoortigheid.

   In 1958 volg Verwoerd die oorlede Strijdom op as sesde premier van die
   Unie van Suid-Afrika. Sy beleid word een van ordelike interne
   dekolonisasie. Volgens hom kan aparte vryhede vir die verskillende
   etniese groepe in hulle eie gebiede, en ontwikkeling volgens elkeen se
   spesifieke behoeftes, uiteindelik oorheersing van een groep deur ‘n
   ander uitskakel. So kan ‘n blanke nasie in sy historiese gebied
   vreedsaam langs ander nasies in hul gebiede bly voortbestaan.

   Terselfdertyd beoog hy ook ‘n ontwikkeling van die etniese tuislande
   tot op die hoogste vlak wat swartmense sal aantrek. Verwoerd tree egter
   op binne ‘n kragveld wat grootliks reeds teen hom gelaai is.
   Instromingsbeheer en die ontwikkeling van swart onderwys en die
   tuislande ondervind weerstand van kiesers. Terselfdertyd brei die swart
   bevolking uit van 8 miljoen in 1948 tot 14 miljoen teen die
   middel-1960s, en die instroming na die blanke gebied duur voort.

   Na die Sharpeville-voorval op 21 Maart 1960 volg daar swart protes en
   ‘n kapitaalvlug uit die land. Kort daarna skiet ‘n versteurde man
   Verwoerd verskeie keer in die kop. Hy oorleef net-net, en sommige
   kabinetslede meen daar moet nou beleidstoegewings kom. Verwoerd se kalm
   temperament en vasberadenheid kom egter na vore. Hy stuur vanuit sy
   hospitaalbed die boodskap dat die regering eenvoudig sal voortgaan soos
   voorheen.

   Verwoerd roep later in 1960 ‘n referendum uit oor die vraag of
   Suid-Afrika ‘n republiek moet word. Dit is ‘n politieke waagstuk, maar
   die meeste kiesers stem daarvoor. Op 31 Mei 1961, 59 jaar na die einde
   van die Boere-republieke, ontstaan die Republiek van Suid-Afrika los
   van Britse simboliek en heerskappy. Verwoerd, voorheen ‘n voorstander
   van ‘n Afrikaner-republiek, meen nou dat die Afrikaners se toekoms die
   beste beveilig kan word binne ‘n blanke republiek.

   Suid-Afrika se buitelandse uitdagings vermeerder stadig. Die Westerse
   moondhede is aan die padgee uit Afrika en Verwoerd werk saam met
   blankbeheerde buurstate om ‘n geopolitieke buffersone om Suid-Afrika te
   bou. Die Koue Oorlog tussen Westerse en kommunistiese magte woed voort.
   Verwoerd se anti-kommunistiese beleid bring Westerse steun mee, maar
   druk oor sy binnelandse beleid neem toe, veral in die VN.

   Verwoerd meen dat Suid-Afrika bloot die sondebok is vir sommige
   Westerse regerings en media, wat die blanke bewind in Suid-Afrika wil
   opoffer ten einde met die kommuniste mee te ding om Afro-Asiatiese
   steun. Hy noem by geleentheid dat die na-oorlogse Weste gedisoriënteer
   is oor sy bestemming en sy koloniale skuldgevoelens probeer self deur
   Suid-Afrika aan te val. Die land moet egter as ‘n voorpos van die Weste
   bly staan totdat die vreemde gety in die Westerse beskawing verander.

   ‘n Komplot van die ANC en SA Kommunistiese Party om sabotasie in SA te
   pleeg, word ontbloot en Nelson Mandela en ander beplanners word in 1964
   lewenslange tronkstraf opgelê. Tydens verskillende verhore blyk dit dat
   die ANC ‘n klein lidmaatskap het en sy kommunistiese bande vir
   potensiële ondersteuners wegsteek. Vir meer as ‘n dekade na die
   ANC-leiers se gevangesetting is daar nie noemenswaardige swart onrus
   nie.

   Verwoerd meen dat groter eenheid op sy beleidsbasis Afrikaners se
   posisie verder sal versterk. Sekere liberaliste in die perswese,
   universiteite en kerke staan egter in die pad daarvan. Hy wend hom dus
   tot ondersteuners in die Afrikaner-Broederbond, wat begin om die
   invloed van mense soos Beyers Naudé in belangrike instellings te
   neutraliseer. Verwoerd se visie van “skep u eie toekoms” help vorm dus
   ook Afrikaners se burgerlike instellings en individue, wat dekades
   daarna nog Afrikaner-strewes sou bevorder.

   Tydens Verwoerd se bewind debatteer Afrikaners oor die toekoms, maar
   leef in vrede en veiligheid binne die blanke gebied. Afrikaans word
   verder gevestig in die staatsdiens, in wetenskap en tegnologie, en as
   opvoedingsmedium op alle vlakke. Meeste jong Afrikaners kry werk en
   sien ‘n toekoms vir hulself en hul kinders in die land.

   Die infrastruktuur van die RSA se wye landskap word ook verder
   uitgebou. Daar is die Oranjerivierskema se dambouprojek, SOEKOR wat
   plaaslik olie soek, en ‘n nuwe plaaslike wapennywerheid. Met die eerste
   kernreaktor by Pelindaba betree Suid-Afrika die kernera. Die land se
   bruto nasionale produk groei van 1961 tot 1966 met ‘n reusagtige 30% en
   Verwoerd se party wen 1966 se verkiesing oortuigend. In ‘n andersins
   kritiese oorsig in Augustus 1966 beskryf Time Verwoerd as “one of the
   ablest leaders Africa has ever produced.”

   Verwoerd voel egter dat daar dalk ook donker wolke op pad is. Op 31 Mei
   1966, by die vyfjarige herdenking van die nuwe Republiek, beklemtoon
   hy: ”…ons Staat is gebou op opoffering. Die bloed van dappere manne,
   dappere vroue het ons aardbodem benat. Sulke opofferings brand in ‘n
   nasie se lewe soos vuur, ‘n vuur wat nooit uitgedoof kan word nie. Dit
   vlam weer op wanneer die moeilikhede kom, selfs al sak dit intussen
   weg. Díe vuur wat die harte van mense staal, sal ons in stand hou. Ons
   sal ons met hart en hand bly toewy aan ons volk en ons vaderland…Aan
   hierdie Republiek van Suid-Afrika wy ons ons lewens en ons krag.”

[wysig] Sluipmoord

[wysig] Eerste Sluipmoordpoging

   Op 9 April 1960 word 'n sluipmoordaanslag op Verwoerd uitgevoer. David
   Pratt skiet hom by die Randse Paasskou in Milner Park, Johannesburg
   twee keer met 'n .22 pistool in die gesig. Een koeël tref sy oor en die
   ander sy wang en verhemelte^[5].

[wysig] Sluipmoord

   Op 6 September 1966 word Verwoerd in die Volksraad deur Demetrios
   Tsafendas, 'n parlementbode doodgesteek deur 'n dolk. Verwoerd word op
   10 September 1966 in Pretoria begrawe. Op 13 September kies die
   Nasionale Party Advokaat Balthazar Johannes Vorster as nuwe leier
   waarmee hy outomaties die sewende Premier van Suid-Afrika word

[wysig] Reaksie op die Sluipmoord

   Reaksie op die sluipmoord was gemeng. Alhoewel dit onder Afrikaners oor
   die algemeen as 'n tragedie beskou is, was daar ook mense wat anders
   oor die saak gevoel het. Dr Anton Rupert verklaar byvoorbeeld kort na
   die voorval: Ek wil nie 'n huigelaar wees nie: die feit dat Dr Verwoerd
   nie meer die Eerste Minister van Suid-Afrika is nie, is die beste ding
   wat met ons land kon gebeur het^[6]. Helen Suzman deel die sentiment
   met haar uitspraak: "I thought we were rid of one of the worst scourges
   we had."^[7]

[wysig] Werke van Verwoerd

     * A method for the experimental production of emotions (1926)
     * 'n Bydrae tot die metodiek en probleemstelling vir die psigologiese
       ondersoek van koerante-advert (1928)
     * The distribution of "attention" and its testing (1928)
     * Effects of fatigue on the distribution of attention (1928)
     * A contribution to the experimental investigation of testimony
       (1929?)
     * Oor die opstel van objektiewe persoonlikheidsbepalingskemas (1930?)
     * Oor die persoonlikheid van die mens en die beskrywing daarvan"
       (1930?)

[wysig] Sien ook

     * Apartheid
     * Unie van Suid-Afrika

[wysig] Verwysings

    1. ^ Afrikaans.be[1] Schaam je, Hendrik!, Besoek op 17 Mei 2006
    2. ^ Genealogy Data, [2] Genealogy Data: Verwoerd, Wilhelm, Besoek op
       25 November 2006
    3. ^ Genealogy Data, [3] Genealogy Data: Verwoerd, Hendrika Johanna
       Lucretia, Besoek op 25 November 2006
    4. ^ Genealogy Data, [4] Genealogy Data: Verwoerd, Hendrika Johanna
       Lucretia, Besoek op 25 November 2006
    5. ^ BBC [5] NEWS 10 April 1960, Besoek op 17 Mei 2006
    6. ^ Die Kerkpad, [6] DIE OMKERING VAN DIE STAATSBESTEL, Wat het
       Gebeur?
    7. ^ New Statesman [7] The Assassin and the Tapeworm.(Dimitri
       Tsafendas, killer of South African prime minister Dr. Hendrik
       Verwoerd), March 27, 2000, by Jon Robins, Besoek op 21 Mei 2006

[wysig] Eksterne skakels

     * 'n Resensie van Een Mond Vol Glas, 'n biografie van Demitrios
       Tsafendas deur Nederlandse skrywer Henk van Woerden, op Litnet deur
       Regter Wilfred Cooper wat Tsafendas se verdediging hanteer het (In
       Engels)
     * Hendrik Frensch Verwoerd op South African History Online
     * HF Verwoerd volgens die Afrikanerraad

   Vooraf gegaan deur:
   Johannes Gerhardus Strijdom Eerste Minister van Suid-Afrika
   1958–1966 Opgevolg deur:
   Balthazar Johannes Vorster
   Kategorieë: Suid-Afrikaanse joernaliste • Suid-Afrikaanse politici •
   Apartheid • Suid-Afrikaanse immigrante uit Nederland

