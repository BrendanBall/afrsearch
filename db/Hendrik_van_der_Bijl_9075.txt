Hendrik van der Bijl


   Hendrik van der Bijl, een van die invloedrykste Suid-Afrikaners van die
   twintigste eeu, was die dryfkrag agter die stigting van Evkom en die
   nywerheidsreus, Yskor.

[wysig] Belangrikste prestasies

   As voorsitter van Evkom vanaf 1923 was hy in beheer van die stigting
   van 'n nasionale elektrisiteitsvoorsieningstelsel en in 1928 het hy die
   Suid-Afrikaanse yster-en-staal-nywerheid gestig. Hy het daarom 'n
   belangrike rol gespeel in die industrialisering van Suid-Afrika.
   Internasionaal het hy 'n belangrike rol gespeel in die ontwikkeling van
   interkontinentale telefonie.

   Hy het daaraan geglo om al sy projekte op groot skaal te beplan,
   ondanks die teenstand wat hy sonder uitsondering ervaar het. Hy het
   daaraan geglo om talentvolle jongmense aan te moedig om deel te hê aan
   sy ondernemings en was bekommerd oor die welstand van sy werkers. Al sy
   ondernemings het die stempel van sy voorsorg en sy briljante intellek
   gedra. Die universiteite van Stellenbosch en Kaapstad het
   onderskeidelik aan hom 'n D Sc en 'n LL D graad honoris causa
   toegestaan. In 1966 is 'n borsbeeld van Van der Bijl deur Coert
   Steynberg in die ingangsportaal van Yskor-hoofkantoor in Pretoria
   geplaas.

[wysig] Lewensgeskiedenis

   Hendrik Johannes van der Bijl is op 23 November 1887 in Pretoria
   gebore. Hy het onderrig ontvang in Pretoria, die Franschoek Boys'
   Hoërskool en Victoria Kollege, Stellenbosch waar hy sy BSc met lof
   behaal het in fisika, chemie en wiskunde. Van 1909 tot 1913 het hy by
   Halle en Leipzig in Duitsland studeer waar hy 'n Ph D behaal het met 'n
   tesis oor die gedrag van suiwer vloeistof onder die invloed van
   radio-aktiwiteit.

   In 1912 is hy as dosent in fisika aangestel by die Königlich Sächsische
   Technische Hochschule in Dresden. Sy navorsing het prof Robert A
   Millikan van Chicago Universiteit se aandag getrek, op wie se aandrang
   Van der Bijl as navorsingfisikus by die American Telephone and
   Telegraph Company en die Western Electric Company aangestel is. Hy het
   van 1913 tot 1920 in Amerika gewoon en navorsing gedoen oor die
   gloeikatode-vakuumbuis wat die stuur van draadlose telefonie oor 'n
   afstand van 4 800 km moontlik gemaak het.

   Na die eerste suksesvolle draadlose oordrag van spraak tussen Amerika
   en Parys in 1915, het Van der Bijl en agttien ander wetenskaplikes wat
   dit moontlik gemaak het, hulself die Vereniging van Beplanners en
   Bouers genoem en Van der Bijl het 'n standaardverhandeling, The
   thermionic vacuum tube (1920) geskryf. Hy het gehelp met die
   ontwikkeling van interkontinentale telefonie en radiokommunikasie
   tussen land en vliegtuie.

   In 1920 het hy, op versoek van generaal Smuts, na Suid-Afrika
   teruggekeer as wetenskaplike en tegniese adviseur vir die regering. Die
   Elektrisiteitsvoorsieningskommissie (Evkom) is in 1923 gestig as 'n
   nasionale elektriesekragstelsel en Van der Bijl was voorsitter. Evkom
   was verantwoordelik vir die oprig van kragstasies by sentrums soos
   Witbank en Colenso en vir die voorsiening van elektrisiteit aan
   plattelandse gebiede.

   Van der Bijl het deur die staalvervaardigingsentra van Europa getoer en
   in 1928 'n staalnywerheid begin, die Suid-Afrikaanse Yster- en
   Staalkorporasie (Yskor). Na die ontdekking van ystererts by Thabazimbi
   is die African Metals Corporation (Amcor) in 1937 naby Vereeniging
   gestig.

   Van 1940 tot 1946 was Van der Bijl, wat op daardie stadium in beheer
   was van die twee nywerhede wat noodsaaklik is vir die ontwikkeling van
   enige nywerheidstaat - krag (elektrisiteit) en staal - ook
   direkteur-generaal van oorlogvoorraad gemaak, om vervaardiging tuis te
   stimuleer. Teen 1944 het die staalaanleg naby Vereeniging so groot
   geword dat behuising vir die werkers verskaf moes word en
   Vanderbijlpark is gestig.

   'n Ander projek wat deur Van der Bijl geborg was, is 'n Suid-Afrikaanse
   verskepingsmaatskappy wat 'n vloot bestuur het wat gereeld tussen
   Suid-Afrika, die Verenigde State en Brittanje gevaar het. Van der Bijl
   se vaardighede is oorsee erken. In 1940 is hy 'n buitelid van die
   Verenigde State se Instituut vir Radio-ingenieurs gemaak waarvan hy in
   1944 adjunkvoorsitter geword het. In 1946 is hy gevra om as arbiter op
   te tree tussen die Britse regering en die Britse staalnywerheid. Hy is
   gekies as Fellow van die Royal Society. Een van sy laaste aktiwiteite
   was die voorsitterskap van Van der Bijl Ingenieurskorporasie (1947).

   Hy is op 2 Desember 1948 in Johannesburg aan kanker oorlede.
   Kategorieë: Fisici • Geskiedenis van Suid-Afrika

