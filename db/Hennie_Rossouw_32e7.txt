Hennie Rossouw


   Hendrik Willem Rossouw (7 Desember 1933) is 'n Afrikaanse filosoof.

   Rossouw het in 1950 in die Kaapprovinsie gematrikuleer, waar hy as
   beste student aangewys is. Daarna het hy teologie aan die Universiteit
   Stellenbosch gestudeer en het hy sy doktorsgraad aan die Vrije
   Universiteit in Amsterdam verwerf.

   In 1963 is hy as senior lektor in die department filosofie aan die
   Universiteit Stellenbosch aangestel. Hy was hoogleraar in filosofie van
   1972 tot 1984, waarna hy as visie-rektor vir Akademiese Aangeleenthede
   aangestel is. Hy het in 1993 afgetree, waarna hy vir drie jaar as
   ereprofessor in Filosofie aan die Randse Afrikaanse Universiteit gedien
   het. In 1998 is 'n eredoktorsgraad (D.Phil honoris causa) deur die
   Universiteit Stellenbosch aan hom toegeken.

   Rossouw het ook in die rade van die Raad vir Geesteswetenskaplike
   Navorsing, die Rade van die Suid-Afrikaanse Biblioteek, die
   Suid-Afrikaanse Akademie vir Wetenskap en Kuns en die Universiteit van
   Wes-Kaapland. Hy was ook bemoeid met verskeie onderwysrade en was,
   onder andere, betrokke by die Nasionale Werkgroep vir die
   Institusionele Herstrukturering van Hoër Onderwys in 2001. In 1993 is
   'n versameling opstelle onder redaksie van Anton van Niekerk, Willie
   Esterhuyse en Johan Hattingh ter ere van hom uitgegee.

   Rossouw was met die skryfster, Hester Heese, getroud tot met haar dood
   in Januarie 1971. Hulle het saam vyf kinders: Henk, Hans (wat in 1981
   op die ouderdom van 19 oorlede is), Linda, Gerda en Hester. In Desember
   1974 trou hy weer, die keer met Leonora de Kock (née Naudé). Sy het
   reeds drie kinders uit haar vorige huwelik gehad: Victor, Peet en Alta.

[wysig] Bronnelys

     * Stellenbosch Skrywers: Hennie Rossouw

[wysig] Verdere leeswerk

     * Van Niekerk, A; Esterhuyse, W.; & Hattingh, J. 1993. Intellektueel
       in konteks: opstelle vir Hennie Rossouw. Pretoria: Raad vir
       Geesteswetenskaplike Navorsing.

[wysig] Werke

     * Klaarheid en Interpretasie (1963)
     * Wetenskap, Interpretasie, Wysheid(1980)
     * Die Sin van die Lewe (1981)
     * Universiteit, Wetenskap en Kultuur (saamgestel deur Anton van
       Niekerk) (1993)

   Kategorie: Suid-Afrikaanse filosowe

