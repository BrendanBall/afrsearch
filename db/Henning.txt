Henning


   Die naam Henning is inheems tot die Noord-Duitse gebiede Mecklenburg,
   Hannover, Hamberg, Holstein en Pommern. Veral die dorpe Stralsund en
   Greifswald, in Mecklenburg, naby die Baltiese See staan bekend as
   plekke waar die naam ontstaan het. Beide hierdie dorpe was tot en met
   die Dertigjarige Oorlog (1618 — 1648) deel van Denemarke. Tussen die
   jare 1300 en 1500 is die naam Henning as 'n gewilde bynaam aan Johannes
   se seun gegee. In die ou Baltiese dialek is 'n hoenderhaan 'n “hen”
   genoem (hen = manlik, henne = vroulik). Die Baltiese (of Noord-Duitse)
   “ing” is bygevoeg om aan te dui dat dit 'n naam is wat afgelei is van
   'n vader of voorsaat se naam. In moderne Afrikaans sou ons hom Haantjie
   genoem het. Dit was dus ’n vriendelike manier om so ’n persoon aan te
   spreek.

   Die naam het ontstaan onder edelmanne en ridders, soos ^[1]
     * Henning = Johannes Older, wat in 1290 in die omgewing van Stralsund
       gewoon het.
     * Henning = Johannes Brunswick, wat in 1305 te Kolberg gewoon het.
       Kolberg val vandag binne die grondgebied van Pole, maar was
       gedurende 1305 deel van die Staat wat vandag Duitsland genoem word.
     * Henning = Johannes Dotenberg (Ridder), wat in 1326 in die omgewing
       van Greifswald woonagtig was. Daar word vermoed dat hy 'n nasaat
       van Johannes Older was.
     * Graaf Henning van Irkesleve wat in 1330 in Haldslohe gewoon het.

   Gedurende die 13/14e eeue het nasate van hierdie eerste Hennings
   versprei oor die gebiede wat vandag as Duitsland, Denemarke en Noorweë
   bekend is. Alle rekords uit hierdie tyd het egter met verloop van tyd
   verlore gegaan.

   Gedurende die 17e en 18e eeu het verskeie Hennings begin om elders heen
   te verhuis — ook na die nuwe wêreld. So vind ons vandag een van die
   grootste Henning stamme in Suid-Afrika. Henning gesinne word vandag
   egter in bykans al die beskaafde lande van die Westerse wêreld gevind.

   'n Paar Henning nasate het egter in die omgewing van Stralsund en
   Greifswald agtergebly. Dit is bekend dat Jacob Henning (die oue),
   gedurende 1635 te Demmin (naby Greiffswald) gebore is. Jacob Henning en
   sy nasate het as die Henning familie van Karnin bekend geword. Karnin
   is ongeveer 25 km vanaf Stralsund. Jacob Henning en sy nasate was groot
   en welgestelde grondeienaars wat in 'n kasteel gewoon het. Hierdie
   kasteel is gedurende 1945, tydens die Tweede Wêreldoorlog deur die
   Kommunistiese regering, wat Oos-Duitsland oorgeneem het, gekonfiskeer.
   Die familie het hierna oor Wes-Duitsland versprei.

[wysig] Notas

    1. ^ Bahlow H.: “Deutches Namenlexikon”. Familien und Vornamen nach
       Ursprung und Sinn erklärt. München, 1977, p228

[wysig] Boeke

   Die Henning Familiekroniek, ISBN 0620203005

[wysig] Eksterne skakels

     * Henningfamilies Wêreldwyd

   Kategorie: Vanne

