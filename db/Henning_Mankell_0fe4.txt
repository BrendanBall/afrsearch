Henning Mankell


   Henning Mankell (* 3 Februarie 1948 in Stockholm, grootgemaak in in
   Sveg), is 'n Sweedse toneelregisseur en skrywer wat veral met sy reeks
   speurromans oor polisie-inspekteur "Kurt Wallander" internasionale
   bekendheid verwerf het.

   Inhoud

        * 1 Biografie
        * 2 Toekennings
        * 3 Werke
             + 3.1 Die romanfiguur Kurt Wallander
        * 4 Verdere leesstof
        * 5 Verwysings
        * 6 Eksterne skakels

[wysig] Biografie

   Henning Mankell
   Henning Mankell

   Mankell se familie is van Duitse afkoms. Hy is 'n grootseun van Johann
   Hermann Mankell wat in Hessen gebore is en later na Swede geëmigreer
   het. Sy grootvader was die gelyknamige Sweedse komponis Henning
   Mankell. Hy het sy derde huwelik met die teaterregisseur Eva Bergman,
   die tweede dogter van Ingmar Bergman, aangegaan.

   Henning Mankell het sy toneelloopbaan as regie-assistent by die
   Riks-teater in Stockholm begin. Hy het reeds op 20-jarige ouderdom
   begin om selfstandig toneelstukke in kollagevorm te skryf en te
   ensceneer met die doelwit om die "maatskappy te ontmasker". Ook die
   prosa, wat hy in die vroeë 1970's begin skryf het, het hierdie
   bedoeling gehad. In 1973 het Mankell sy eerste roman, Bergsprängaren,
   vrygestel. Politieke en maatskaplike kwessies neem nog steeds 'n
   belangrike plek in sy werke in. Sedert die 1980's is Mankell onder meer
   in Mosambiek werksaam waar hy by die opbou van 'n teater betrokke was.

   In sy roman Mördare utan ansikte ("Moordenaar sonder gesig") het hy die
   literêre figuur van polisie-inspekteur "Kurt Wallander" geskep wat die
   hoofkarakter in 'n hele reeks van internasionaal gewilde speurverhale
   geword het. Mankell se speurromans staan in die tradisie van die
   Sweedse skrywers Maj Sjöwall en Per Wahlöö en hulle polisie-inspekteur
   "Martin Beck".

   Mankell bly afwisselend in Swede en die Mosambiekse hoofstad Maputo
   waar hy as toneelregisseur 'n belangrike bydrae tot die kulturele opbou
   van die land lewer. Hy het 'n aantal werke vrygestel waarin hy sy
   ervarings in Afrika verwerk het.

[wysig] Toekennings

     * 1991 Sweedse Speurromanprys (Nasionaal) vir: Mördare utan ansikte.
       Ordfront, Stockholm 1991
     * 1992 Glasnyckel (Skandinawië) vir: Mördare utan ansikte. Ordfront,
       Stockholm 1991
     * 1993 Duitse Jeugliteratuurprys vir die kinderboek: Hunden som
       sprang mot en stjärna (Duitse titel: Der Hund, der zu einem Stern
       unterwegs war)
     * 1995 Sweedse Speurromanprys (Nasionaal) vir: Villospår. Ordfront,
       Stockholm 1995
     * 1996 Astrid-Lindgren-prys (Literatuurprys van die Sweedse uitgewers
       Rabén & Sjögren)
     * 1998 Finse Speurromanprys (Internasionaal) vir die
       "Polisie-inspekteur Wallander-reeks"
     * 2000 Prix Mystère de la critique vir: Villospår. Ordfront,
       Stockholm 1995
     * 2001 Gold Dagger vir: Sidetracked. Harvill, London 2000
       (oorspronklike Sweedse titel: Villospår. Ordfront, Stockholm 1995)
     * 2005 Gumshoe Awards (Best European Crime Novel) vir: The Return of
       the Dancing Master. The New Press, New York 2003 (oorspronklike
       Sweedse titel: Danslärarens återkomst. Ordfront, Stockholm 2000)

[wysig] Werke

[wysig] Die romanfiguur Kurt Wallander

   Mariagatan in Ystad
   Mariagatan in Ystad

   Kurt Wallander is die fiktiewe hoofkarakter in Henning Mankell se
   speurromans. Die peinsende, geïnrtoverteerde polisie-inspekteur uit
   Ystad, 'n klein stad in die Suid-Sweedse landskap Skåne, woon in die
   Mariagatan en deurloop in alle romans vanaf Mördaren utan ansikte 'n
   voortgesette proses van verandering. Op hierdie manier verweef Mankell
   die oplossing van misdaad ten nouste met die biografie van sy
   protagonis en beskryf 'n man wat ná sy egskeiding deur 'n lewenskrisis
   gaan: Eensaamheid, die volwassewording van sy dogter "Linda Wallander",
   tydelike alkoholverslawing, die diagnose van diabetes mellitus,
   ernstige gewigsprobleme en die permanente stryd teen sy geslagsdrang
   wat ondanks sy afnemende gewildheid onder die skone geslag nog steeds
   baie sterk is.

   Wallander ly dikwels onder die wêreld se slegtheid en beskou grumisdade
   as 'n neweverskynsel van die Westerse samelewing se negatiewe
   ontwikkekling. Die hoofkarakter fungeer sodoende as die skrywer se
   spreekbuis en formuleer sy kritiek op die maatskappy. Danksy Wallander
   se morele aanspraak, sy selfdissipline (wat dikwels aan opoffering
   grens) en die alomteenwoordige idee van mislukking, ongeag Wallander se
   sukses by die oplossing van misdade, skep Mankell vir die leser 'n hoë
   potensiaal van identifikasie met sy hoofkarakter. Die
   polisie-inspekteur word in die romans ondanks sy vasberade, onbevreesde
   en moedige optrede nie as 'n tipiese held uitgebeeld nie, maar eerder
   as 'n gewone mens wat met talle probleme te kampe het.

   Die noukeurige beskrywing van Wallander se tuisstad (Mankell gebruik in
   sy romans outentieke name van strate en kroeë) het van Ystad en die
   skiereiland Skåne 'n gewilde toeristebestemming gemaak, en die
   plaaslike toerismeliggame het lankal begin om voordeel te trek uit 'n
   spesifieke bemarking van plekke wat in die werke van Mankell voorkom.

[wysig] Verdere leesstof

     * Heske, Henning: Die Globalisierung des Verbrechens. Über die
       Kriminalromane von Henning Mankell. In: Henning Heske (red.):
       Fausts Phiole. Über Poesie und Wissenschaft. Bonn: Bernstein-Verlag
       2006
     * Sens, Rainer: Dem Kommissar auf der Spur (sagteband). Welver: Stein
       (Conrad) 2003

[wysig] Verwysings

     * Hierdie artikel, of gedeeltes daarvan, is uit die volgende
       Wikipedia artikel vertaal: Henning Mankell

[wysig] Eksterne skakels

     * Die amptelike webwerf van Henning Mankell (Engels/Sweeds)
     * Biografie
     * Die Sweedse plekke waar die Wallander-romans afspeel
     * 'n Portret van Henning Mankell ter geleentheid van sy 60ste
       verjaardag in DIE ZEIT / Tobias Gohlis

   Kategorie: Sweedse skrywers

