Henry Fagan


   Regter Henry Allan Fagan ( 4 April 1889, Tulbagh - 6 Desember 1963,
   Kaapstad)^[1] was 'n bekroonde skrywer, parlementslid en die Unie van
   Suid-Afrika se hoofregter van 1957 tot 1959.

   Henry Fagan is op 4 April 1889 op Tulbagh in die Wes-Kaap gebore. Hy
   het letterkunde by die Universiteit van Stellenbosch studeer en daarna
   vir 'n kort ruk by die teologiese skool studeer. Fagan se vader wou
   egter gehad het dat hy 'n advokaat moes word en het vir private lesse
   in die regte betaal terwyl hy nog by die teolgiese skool was. In 1910
   ius hy as deeltydse lektor in Nederlands aangestel. Dit het sy
   teologiese studies onderbreek en finaal daartoe gelei dat hy 'n beroep
   in die regte sou volg. Hy het sy LLB in 1914 by die Londonse
   Universiteit voltooi en is tot beide die Engelse en Kaapse balie
   toegelaat. In 1915 keer hy na Suid-Afrika terug om in die regte te
   praktiseer.^[2]

   Fagan was betrokke by die stigting van beide Die Burger en Nasionale
   Pers in die rol as sekretaris van die komitee wat die stigting behartig
   het. Hy was ook 'n tyd lank assistentredakteur van die Die Burger waar
   hy saam met D.F. Malan gewerk het. In 1919 is hy as professor van
   Romeins-Hollandse Reg aan die Universiteit Stellenbosch aangestel. ^[2]

   Hy het mettertyd by die politiek betrokke geraak. In die 1929 algemene
   verkiesing het hy as kandidaat vir die Nasionale Party in die
   Hottentots-Holland-kiesafdeling gestaan. Hy het egter met 327 stemme
   verloor. In 1933 staan hy weer vir die Nasionale Party, die keer op
   Swellendam waar hy dan ook die setel wen. In 1934 breek hy weg van die
   Nasionale Party na die party se samesmelting met die Suid-Afrikaanse
   Party in die Verenigde Party. na versoeke van partyleiers in beide
   partye in Robertson, Bonnievale, Montagu en Swellendam stem hy agter in
   om as Volksraadslid aan te bly. Hy dien 'n aantal jare lank in die
   parlement as 'n sogenaamde onafhanklike Nasionalis. In 1936 besluit hy
   egter om wel by die Verenigde Party onder J.B.M. Hertzog aan te sluit.
   in 1936 is hy ook betrokke by die stigting van Unie-Volkspers en Die
   Suiderstem, die Verenigde Party se amptelike Afrikaanse mondstuk in
   Kaapstad.^[2]

   In 1938 het Fagan die Stellenbosse setel vir die Verenigde Party
   verower en in Junie van die jaar is hy as minister van naturellesake,
   onderwys en welsyn aangestel. In 1939 verlaat hy egter saam met Hertzog
   die regering met die aanbreek van die Tweede Wêreldoorlog. ^[2]

   In 1943 word hy as regter aangestel en word hoofregter van die Unie in
   1957. Hy tree as sulks af in 1959.

   Buiten sy openbare lewe en werk, was hy ook 'n gesiene Afrikaanse
   skrywer van verskeie geslaagde toneelstukke, romans en dies meer en die
   wenner van die Hertzog-prys vir Drama. Hy het ook 'n verbeterde
   smelskrif-stelsel uitgevind. Hy is in 1963 oorlede, drie jaar nadat hy
   saam met Japie Basson medestigter van die Nasionale Unie was. Die party
   is in Junie 1962 by die Verenigde Party ingelyf.

[wysig] Skrywersloopbaan

   Fagan se eerste werk was "'n Eerste digbundel" van 1917. In dieselfde
   jaar verskyn "Uit 'n studente-album" met kortverhale en sketse. Sy
   eerste gepubliseerde drama was "Lenie" in 1924. Daarna volg die
   toneelstukke "Op sand gebou" (1932) en "Die ouderling" (1934). "Ousus"
   (1934) word as sy beste toneelstuk beskou. Later veskyn ook nog "Die
   stille haard" (1945) en "Die nuwe wêreld" (1947), asook verskywe
   eenbedrywe. "Die Ouderling en ander toneelstukke" is in 1935 met die
   Hertzog-prys bekroon.

[wysig] Bronne

     * Mostert, J.P.C., Politieke Partye in Suid-Afrika, Instituut vir
       Eietydse Geskiedenis, U.O.V.S., Bloemfontein, 1986.
     * Rosenthal, Eric, Encyclopaedia of Southern Africa, Juta and Company
       Limited, Kaapstad en Johannesburg, 1978.
     * Scannell, J.P., Die Afrikaanse Kernensiklopedie, Nasionale
       Boekhandel Beperk, Kaapstad (et. al.), 1965.
     * Kannemeyer, J.C., Die Afrikaanse literatuur 1652 - 1987, Academica,
       Pretoria en Kaapstad, 1988.

[wysig] Verwysings

    1. ^ De Maatschappij der Nederlandse Letterkunde, HENRY ALLEN FAGAN,
       Besoek op 6 Junie 2007
    2. ^ ^2,0 ^2,1 ^2,2 ^2,3 Dr Jo Duffy, Afrikaner nationalism, the
       National Party and the Afrikaner nationalist radical right in
       Stellenbosch, 1934-1948, University of Oxford, Seminar 2002/21,
       afgelaai op 6 Junie 2007

   Kategorieë: Suid-Afrikaanse dramaturge • Afrikaanse skrywers •
   Suid-Afrikaanse politici • Regte

