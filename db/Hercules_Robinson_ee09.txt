Hercules Robinson


   Sir Hercules George Robert Robinson was goewerneur van die Kaapkolonie
   van 1880 tot 1889.

   Hy is in 1824 in Engeland gebore as die seun van admiraal Hercules
   Robinson en gaan as kadet na die militêre opleidingskool Sandhurst
   waarna hy opdrag as luitenant kry in 1844, maar die leër twee jaar
   later verlaat om hom by die koloniale diens aan te sluit.

   Sy eerste senior amp was in die Wes-Indiese Eilande in 1854, van waar
   hy in 1859 verplaas is om goewerneur van Hongkong te word in die
   ouderdom van net 35. Hy het daar aangebly tot 1865. Daarna volg Ceylon
   in 1865 en Nieu-Suid-Wallis van 1872 tot 1880.

   Hy word in 1880 goewerneur van die Kaapkolonie en ook hoë kommissaris
   van Suid-Afrika. Hy het byna onmiddellik met die Eerste Vryheidsoorlog
   en die slag van Amajuba te kampe gehad. Na die vrede herstel is, was
   daar die stormloop om Betsjoeanaland toe hy magtiging verleen het vir
   sir Charles Warren se besettingsmag. Tydens Robinson se ampstermyn het
   die inbesitname van Mashonaland deur Cecil John Rhodes en sy
   ondersteuners opnuut diplomatieke uitdagings teweeg gebring wat
   Robinson met welslae die hoof gebied het.

   Met die beëindiging van sy termyn in 1889 is hy terug Engeland toe,
   maar hy het ses jaar later weer teruggekom om met die toenemende krisis
   ten opsigte van die verhoudinge met die Boererepublieke te help. Hy het
   die vrylating van dr. Leander Starr Jameson in 1896 help bewerk, hoewel
   hy dit duidelik gemaak het dat hy nie Jameson se optrede goedgekeur het
   nie.

   Uit waardering vir die wyse waarop hy dié krisis gehanteer het, het die
   Britse kroon hom Lord Rosmead gemaak in 1896. Hy is die jaar daarna
   oorlede.

[wysig] Bronne

     * Rosenthal, Eric, Encyclopaedia of Southern Africa, Juta and Company
       Limited, Kaapstad en Johannesburg, 1978.

   Kategorie: Suid-Afrikaanse geskiedenis

