Hernubare energie


   Drie alternatiewe kragbronne: Son, wind en biomassa
   Drie alternatiewe kragbronne: Son, wind en biomassa
   Waterkragsentrale in Oostenryk.
   Waterkragsentrale in Oostenryk.

   Die term hernubare energie (ook hernieubare energie) (wat dikwels ook
   volhoubare, herwinbare of duursame energie genoem word) verwys na
   natuurlike en (byna) onuitputlike energiebronne soos son- en
   geotermiese krag, getye- en windkrag wat vir tegniese kragopwekking
   gebruik kan word en fossielbrandstowwe soos steen- en bruinkool,
   aardgas en ru-olie in toenemende mate begin vervang.

   Inhoud

        * 1 Omskrywing
        * 2 Problematiek
        * 3 Huidige stand van sake
        * 4 Fisiese en tegniese potensiaal
        * 5 Nadele van hernubare energiebronne
        * 6 Verskillende tipes van hernubare energie
        * 7 Verwysings
        * 8 Bronne

[wysig] Omskrywing

   Volgens die fisiese wette is die bogenoemde alternatiewe energiebronne
   streng gesproke nie "hernubaar" nie, maar kom voortdurend in natuurlike
   prosesse voor. Daar is ook 'n bestendige oorskot van byvoorbeeld
   sonenergie wat vanuit ons aarde weer na die ruimte teruggestraal word.
   Die ontginning van hierdie duursame energiebronne beteken slegs dat 'n
   klein hoeveelheid energie vir die menslike gebruik benut word.
   Energieverbruik in die suiwer fisiese sin is nie denkbaar sonder dat
   die energie in die natuurlike prosesse teruggevoer word nie.

   In teenstelling met die voortdurende natuurlike prosesse is die
   kragopwekking deur middel van fossielbrandstowwe geen duursame proses
   nie. Die groot voorrade kool, ru-olie en aardgas is oor 'n groot
   tydperk van enkele honderd miljoen jaar in 'n natuurlike proses deur
   die verrotting van biomassa gevorm, wat teoreties ook "hernubaar" sou
   kon wees. Tans het die verbruik van fossielbrandstowwe egter 'n peil
   bereik waar voorrade binne enkele dekades sal opraak.

   Selfs kernenergie in die vorm van kernsplitsing of kernversmelting is
   nie werklik hernubaar nie. Kernsplitsing benodig uraan of thorium as
   uitgangsmateriaal, waarvan die ontginbare voorrade beperk is.
   Sogenaamde kweekreaktors, wat in staat is om die hoeveelheid kloofbare
   materiaal te verhoog en in Frankryk en Rusland reeds in bedryf gestel
   is, sou 'n tydelike, maar dure en tegnologies ingewikkelde oplossing
   kon wees, tog is kernenergie in die meeste ontwikkelde lande weens die
   hoë koste wat die oprigting en onderhoud van 'n reaktor veroorsaak en
   die ongewenste byverskynsels soos radioaktiewe kernafval nou 'n
   tegnologie van die verlede wat langsamerhand afgeskaal word.
   Kernversmelting, wat die grondslag van 'n natuurlike kosmiese proses
   soos sonkrag vorm, is tans weens die moeilike handhawing van die
   plasmamengsel teen temperature van sowat 100 miljoen °C nog nie in die
   praktyk moontlik nie, aangesien 'n kragsentrale sommer net verniel word
   sodra die plasma per ongeluk met die materiaal van sy omgewing in
   aanraking kom. Die huidige teoretiese konsep van kernversmelting is
   egter ook nie denkbaar sonder litium as sy uitgangsmateriaal nie.
   Voorrade van hierdie grondstof sal vir 'n tydperk van sowat enkele
   duisend jaar beskikbaar wees, maar is nie onuitputlik nie.

   Biomassa is 'n goeie voorbeeld van hernubare energiebronne. Die son
   fungeer hier as die energiebron vir die meeste natuurlike prosesse in
   die biosfeer, sodat biomassa as 'n duursame energiebron beskou word.
   Monokultuurverbouing van tipiese bioenergetiese gewasse soos suikerriet
   of raap behels egter 'n groot aantal vraagstukke in verband met
   omgewingsbewaring.

[wysig] Problematiek

   Hout is een van die oudste bekende bronne van hernubare energie (Foto:
   Christoph Neumüller)
   Hout is een van die oudste bekende bronne van hernubare energie (Foto:
   Christoph Neumüller)
   Die kernkragsentrale Three Mile Island in Harrisburg (Pennsylvanië)
   Die kernkragsentrale Three Mile Island in Harrisburg (Pennsylvanië)

   Oor 'n tydperk van sowat 500 000 jaar of 20 000 generasies het mense
   slegs gebruik gemaak van hernubare energie, waarby die tradisionele
   vuurplek lig en warmte opgelewer het. Kragopwekking deur middel van
   vuur is 'n uitvinding van slegs sowat 220 jaar gelede - die
   stoommasjien lui tegelykertyd die nuwe tydperk van die industriële
   rewolusie in. Alhoewel die energie-verbrandingsproses oorwegend nie
   meer in ons eie huis plaasvind nie, is die konvensionele vuur nog
   steeds die belangrikste energiebron - al brand dit nou in kragsentrales
   of in enjins.

   Die brandstowwe, wat ons ter beskikking het, is gestoorde sonenergie:
   Jaarliks word sowat 200 miljard ton koolstof, wat as natuurlike
   bestanddeel van die lug voorkom, organies as koolhidrate gestoor. Na
   ramings is daar tans sowat 20 000 miljard ton koolstof geologies
   gestoor as kool, ru-olie en aardgas (en hiervan is net 'n klein
   gedeelte ontginbaar) - dit wil sê ons aarde het in 1 000 miljard jaar
   se koolhidraatproduksie net dié hoeveelheid sonenergie gestoor wat die
   son in 100 jaar oplewer. Nogtans verbrand ons jaarliks 'n hoeveelheid
   fossielbrandstowwe wat 'n stoortyd van meer as 'n half miljoen jaar
   benodig het.

   Die verbranding van fossiele energiebronne, maar ook van hout, het al
   dekades lank nadelige uitwerkings op die klimaat, wat as gevolg van die
   verhoogde kooldioksiedkonsentrasie grootskaals begin verander het, op
   die flora en fauna en selfs op historiese geboue, wat in
   nywerheidslande deur verbrandingsgasse ernstig beskadig is.
   Verbrandingsgasse bedreig ook die gesondheid en lewens van mense.

   Ná die Tweede Wêreldoorlog is die kommersiële gebruik van kernenergie
   as 'n moontlike alternatief vir die konvensionele vuur beskou, tog het
   die bydrae van die kernkragsentrales tot die kragopwekking in die
   meeste lande - met uitsondering van Frankryk en Litaue - steeds
   relatief klein gebly.

   Terwyl selfs die mees gevorderde lande soos Frankryk en Duitsland
   probleme het met die tegniese beheersing van kernkrag in die geval van
   ongewenste insidente, het 'n aantal ongelukke in nywerheidslande tot 'n
   negatiewe herwaardering van kernenergie in baie Westerse lande gelei:
   In 1979 was die Amerikaanse reaktor in die kernkragsentrale Three Mile
   Island in Harrisburg (Pennsylvanië) twee dae lank feitlik nie meer
   hanteerbaar nie. In 1986 word die kernkragsentrale van Tsjernobil in
   die voormalige Sowjetunie die skouplek van die ergste denkbare ongeluk
   in verband met kernenergie: Ná 'n reeks eksperimente, waarvoor die
   reaktor nie geskik was nie, het dit uiteindelik onhanteerbaar geraak en
   ontplof. Die ontploffings en brande, wat gevolg het, het die
   kernkragsentrale verniel en radioaktiwiteit dwarsoor Europa vrygesit.
   Sonder die onmiddellike maatreëls, wat getref is - die vuur in die
   reaktor is met sand en beton geblus -, sou die uitwerkings nog
   rampspoediger gewees het. Nogtans het duisende mense as gevolg van die
   ramp gesterf.

   Stygende oliepryse en twyfels oor die politieke en ekonomiese
   betroubaarheid van belangrike verskafferlande lei teen die begin van
   die 21ste eeu ook tot 'n herwaardering van konvensionele energiebronne
   soos ru-olie en gas. Danksy die tegniese vooruitgang en dalende pryse
   vir elektrisiteit, wat met alternatiewe metodes opgewek is, styg die
   aandeel van hernubare energiebronne in lande soos Duitsland, Spanje en
   die Verenigde State vinnig.

[wysig] Huidige stand van sake

   Volgens die Global Status Report, wat in November 2005 vrygestel is,
   het hernubare energiebronne in 2004 in 17 persent van die wêreld se
   energiebehoeftes voorsien.^[1] Tans word veral biomassa op 'n
   nie-kommersiële basis vir plaaslike huishoudelike energieopwekking
   ingespan. Die tweede belangrikste bron van hernubare energie is
   waterkrag, alhoewel dikwels slegs kleiner waterkragsentrales tot by 10
   MW as hernubare energiebronne beskou word aangesien die ekologiese en
   sosiale uitwerkings van groot damprojekte omstrede is.^[2]

   Die sogenaamde "nuwe hernubare energiebronne" - die moderne gebruik van
   biomassa, biobrandstowwe, "klein" waterkrag, windenergie, sonenergie,
   geotermiese energie en getye-kragsentrales - voorsien tans slegs in
   sowat 2 persent van die wêreld se energiebehoeftes, alhoewel hulle
   jaarlikse groei sedert 1990 jaarliks byna 20 persent beloop het.^[3]

   Volgens die Global Status Report was daar in 2004 wêreldwyd
     * beleggings ter waarde van 30 miljard VSA-$ in hernubare energie;
     * 160 gigawatt van opwekvermoë in hernubare energie-aanlegtes (wat
       gelykstaan aan 4 persent van die totale opwekvermoë van
       kragsentrales);
     * sowat 1,7 miljoen regstreekse werkgeleenthede in die hernubare
       energiebedryf en
     * 48 lande wat reeds politieke maatreëls ter bevordering van
       hernubare energie ingestel het.

[wysig] Fisiese en tegniese potensiaal

   Hierdie beeld wys die teoretiese oppervlakte aan wat benodig sou word
   om alle krag, wat wêreldwyd, in die Europese Unie of Duitsland benodig
   word, met sonkragsentrales op te wek..
   Hierdie beeld wys die teoretiese oppervlakte aan wat benodig sou word
   om alle krag, wat wêreldwyd, in die Europese Unie of Duitsland benodig
   word, met sonkragsentrales op te wek.^[4].

   Die inkomende sonstraling se energie is sowat 10 000 keer hoër as die
   huidige wêreldwye energieverbruik. Geotermiese en getye-energie kan in
   vergelyking hiermee net 'n klein, maar nogtans noemenswaardige bydrae
   lewer. In fisiese opsig staan meer energie ter beskikking as in die
   afsienbare toekoms benodig sal word.

   'n Aantal modelprojekte soos die nul-energie-huis en die
   bio-energiedorp het al die bewys gelewer dat die benodigde energie
   desentraal met hernubare energieë opgewek kan word. Maar ook
   grootskaalse desentrale projekte op die basis van hernubare
   energiebronne is denkbaar. Ondersoeke van die Duitse Sentrum vir Lug-
   en Ruimtevaart (Deutsches Zentrum für Luft- und Raumfahrt) het getoon
   dat slegs min as 0,3 persent van alle beskikbare woestyngebiede in
   Noord-Afrika en in die Middel-Ooste benodig sal word om alle krag en
   drinkwater, wat in hierdie streke en Europa in die toekoms benodig sal
   word, deur middel van sonkragsentrales aan verbruikers te voorsien. Die
   Trans-Mediterranean Renewable Energy Cooperation (TREC), 'n
   internasionale netwerk van wetenskaplikes, politici en deskundiges uit
   die energiebedryf pleit vir 'n sodanige koöperatiewe ontginning van
   sonenergie wat deur windkragsentrales in die suide van Marokko - 'n
   gebied waar passatwinde waai - aangevul sou word.

[wysig] Nadele van hernubare energiebronne

   Steenkoolkragsentrale in Gelsenkirchen (Duitsland)
   Steenkoolkragsentrale in Gelsenkirchen (Duitsland)

   Die meeste hernubare energiebronne word deur 'n lae energiedigte
   gekenmerk wat tot 'n ongunstige verhouding tussen die tegniese en
   finansiële hulpbronne wat ingespan moet word en die resultate wat
   behaal word. Projekte soos waterkrag- en windkragsentrales berokken
   steeds groot ekologiese skade, en die meeste hernubare energiebronne is
   daarnaas afhanklik van dagtye, seisoene, klimatiese en geologiese
   besonderhede. Dikwels word op 'n bepaalde tydstip meer energie opgewek
   as wat verbruik word, en die stoor of akkumulering van energie word dus
   'n groot tegniese probleem.

   Die grootskaalse gebruik van hernubare energiebronne was behalwe vir
   plaaslike projekte beperk tot die verbranding van hout en ander
   biomassa en die oprigting van waterkragsentrales. Laasgenoemde word net
   soos windkragsentrales veral in nywerheidslande ingespan, terwyl
   sonenergie in die noordelike klimaatsones net vanweë staatsubsidies
   mededingend kan wees.

   Die mees ekonomiese gebruik is plaaslike hernubare kragopwekking in
   swak geïndustrialiseerde streke met beperkte elektrisiteitsverbruik of
   in ontwikkelende lande wat nie oor 'n voldoende infrastruktuur beskik
   nie. Son- en windenergie is hier baie geskik om byvoorbeeld ekologiese
   rampe soos ontbossing te voorkom.

   Daar is tans min hoop dat hernubare energiebronne 'n groter bydrae sal
   kan lewer om die globale koolstofdioksiedproduksie in termiese
   kragsentrales en die gepaardgaande versnelling van die kweekhuiseffek
   en aardverwarming te verminder - die meeste groot ontwikkelende lande
   soos Sjina, Indië en Brasilië is nog steeds besig om hulle termiese
   kragopwekking uit te bou. Ondanks die onlangse prysverhogings is
   fossielbrandstowwe soos steenkool, ru-olie en aardgas nog steeds
   goedkoop genoeg om hulle gebruik te bevorder, en die oprigting van
   termiese kragsentrales veroorsaak laer koste as dié van hernubare
   energiebronne.

[wysig] Verskillende tipes van hernubare energie

   Heliostats by die Kaliforniese kragsentrale Solar Two, wat solare
   termiese energie opwek
   Heliostats by die Kaliforniese kragsentrale Solar Two, wat solare
   termiese energie opwek
   Die sogenaamde "sonoond" in Odeillo, Suid-Frankryk
   Die sogenaamde "sonoond" in Odeillo, Suid-Frankryk
   Geotermiese kragsentrale in Ysland
   Geotermiese kragsentrale in Ysland
   Windkragsentrale in Duitsland
   Windkragsentrale in Duitsland

   Tans is daar 'n aantal bronne van hernubare energie en tegniese metodes
   vir hulle benutting beskikbaar:
     * Bioenergie met biomassa soos hout, suikerriet en raap as
       uitgangsmateriaal:
          + Biodiesel-brandstof: 'n Aantal plante soos die Brasiliaanse
            dende lewer olie op wat dieselbrandstof kan vervang. Gewoonlik
            word dieselbrandstof en plantolie vermeng, maar indien enjins
            aangepas word, kan ook suiwer olie gebruik word. Die mees
            belowende plante in hierdie verband is naas dende sonneblomme,
            wat ook goed in droë grond aard. Sonneblomsaadolie is in die
            Verenigde State en Suid-Afrika reeds dekades gelede as
            brandstof vir landboumasjiene getoets.
          + Biogas
          + Brandstof wat van plantaardige olies vervaardig word
     * Sonenergie
          + Fotovoltaïese energie: Fotovoltaïese selle is oorspronklik 'n
            neweproduk van navorsing in verband met transistors en is in
            1954 deur die Amerikaanse Bell Laboratories bekend gestel. Die
            selle kan sonlig onmiddellik in elektriese energie omsit en is
            nou 'n belangrike energiebron in die ruimtevaart. Die selle
            benodig feitlik geen onderhoud nie en is geskik vir kleine
            aanlegtes of groot kragsentrales. Die energie-effektiwiteit by
            die omskakeling van sonenergie na elektrisiteit was
            oorspronklik beperk tot sowat vier persent, maar het intussen
            beduidend gestyg, terwyl die pryse vir selle aansienlik gedaal
            het.
          + Termiese energie vanaf die son: Sonversamelaars en
            sonverwarmingstelsels absorbeer die warmte van die son en
            stoor dit met behulp van water of ander stoormediums. Klein
            sonverwarmingstelsels met passiewe sonkragpanele is geskik vir
            gebruik in privaathuise en verlaag die koste van warmwater
            duidelik. Kragsentrales gebruik 'n groot aantal
            rekenaarbeheerde spieëls, sogenaamde heliostats, wat die loop
            van die son volg en die sonlig in die rigting van 'n sentrale
            kollektor reflekteer. Die sonlig word gebruik om water te
            verhit, en die stoom dryf turbines aan. Die stoomkonsep is
            dieselfde soos in konvensionele kool- en kernkragaangedrewe
            kragsentrales. Een van die grootste kragsentrales van hierdie
            soort is Solar One (tans vergroot tot Solar Two) in die
            Mojavewoestyn van Kalifornië (Verenigde State), wat aanvanklik
            oor 1 818 heliostats met 'n totale spieëloppervlak van 72 600
            vierkante meter en 'n toring met 'n hoogte van 86 meter
            beskik. Dit lewer 10 megawatt elektrisiteit op. 'n
            Sonkrag-aangedrewe oond in die Suid-Franse dorp Odeillo het
            reeds temperature van sowat 4 000 °C opgelewer, maar benodig
            'n onbewolkte hemel om effektief te kan werk. Sonskoorstene
            maak ook gebruik van die kweekhuis verskynsel om lug deur die
            son te verhit en die konveksiestroom te gebruik om krag op te
            wek.
          + Sonchemie
          + Termiese energie (termiese kragsentrales)
     * Waterkrag: Waterkragsentrales skakel die waterkrag - dit wil sê die
       energie van vloeiende of opgegaarde water - na elektrisiteit om.
       Die water word deur middel van pype of 'n waterloop na turbines
       gelei, wat elkeen 'n generator aandryf.
          + Damme
          + Getyekrag: Die getye is in feite 'n kombinasie van solare en
            lunare invloede, aangesien hulle deur die aantrekkingskragte
            van die son en die maan bewerk word. Eenvoudige, maar
            doeltreffende "getyemeule" of "blou meule" is al vroeg in die
            Noordwes-Franse gewes Bretagne gebruik om koring te maal. 'n
            Moderne weergawe van hierdie historiese meule in die vorm van
            'n getyekragsentrale is in 1966 in die monding van die rivier
            La Rance naby Saint-Malo opgerig. Tydens die vloed stroom
            seewater in die monding. Tydens die eb dryf die water, wat
            terugvloei na die see, die turbines van die kragsentrale aan.
          + Seestroming (seestromingskragsentrales)
          + Golfstroming (golfstromingskragsentrales)
          + Termiese energie uit die see sal in die toekoms 'n rol kan
            speel. Hierdie metode benut die temperatuurverskille van die
            see, wat op 'n diepte van sowat 1 000 meter of meer benede die
            seevlak sowat 25 °C kan wees. 'n Kragsentrale wek krag met 'n
            siklus op, waarby eers koue water in 'n warmtewisselaar gepomp
            word. Hier word dit gebruik om ammoniak te verdamp en te
            kondenseer. Uiteindelik dryf die ammoniak turbines aan, wat
            elektrisiteit genereer.
          + Osmosekragsentrales (wat die verskillende soutgehalte van
            sout- en varswater vir kragopwekking gebruik)
     * Windenergie: Wind en golwe word deur die uitwerking van sonstrale
       op die atmosfeer opgewek. Sonstrale verwarm die lugmassas bo-oor
       die land- en wateroppervlakke. Hoe meer die lug verwarm word, hoe
       meer styg dit na bowe. Die lugbeweging of wind sorg vir 'n ewewig
       tussen gebiede met verskillende lugdruk. Windenergie kan dus as 'n
       soort "tweedehandse sonenergie" beskou word. Windmeule is sedert
       die antieke tydperk gebruik om graan te maal en water te pomp.
       Vandag lewer windkragsentrales veral in kusgebiede, op eilande en
       in uitgestrekte vlaktes elektrisiteit. Alhoewel windenergie
       teoreties in die wêreld se totale elektrisiteitsbehoefte sou kon
       voorsien, word die effektiewe gebruik van windkragsentrales deur
       die beskikbaarheid van die benodigde windspoede beperk. Dwarsdeur
       die jaar is 'n gemiddelde windsnelheid van vyf meter per sekonde
       (of 18 kilometer per uur) noodsaaklik. Omgewingsbewustes is nie
       almal oortuig van windenergie nie. Die onvermydelike geraas van die
       rotors en nadelige uitwerkings op die fauna, veral seevoëls, bly
       problematies.
     * Geotermiese energie: Ondergrondse warmte, wat as gevolg van
       gravitasionele botsings, atomiese reaksies en radioaktiewe splyting
       in die magma ontstaan, kan as energiebron benut word. Die
       temperatuur styg gemiddeld met 1 °C per duisend kilometer diepte,
       maar daar is uitsonderings. Plek-plek styg die temperatuur op 'n
       diepte van twee kilometer tot 360 °C. Hierdie verskynsel tree
       byvoorbeeld in Ysland, Italië, Nieu-Seeland, Kenia en die Verenigde
       State op. Kragopwekking deur middel van geotermiese stoom is vir
       die eerste keer in die jaar 1904 in die Italiaanse dorp Larderello
       suksesvol getoets, en sedert 1913 lewer 'n geotermiese kragsentrale
       elektrisiteit. Geotermiese krag kan egter ook naby die aarde se
       oppervlakte ontgin word. Alhoewel die klimaat in baie gebiede deur
       aansienlike lugtemperatuurskommelings tussen byvoorbeeld somer en
       winter gekenmerk word, verander die temperature in die boonste laag
       van die aardkors minder sterk. Vanuit die wiskundige standpunt
       bekyk lyk die temperatuurskommelings op 'n soort harmoniese
       trilling. Teen 'n diepte van sowat vyf tot tien meter kom die
       temperatuur, wat in die grond gemeet word, meer of min ooreen met
       die jaarlikse gemiddelde temperatuur. Hierdie warmte word deur
       middel van spesiale borings na die oppervlak gepomp en veral vir
       die verwarming van geboue ingespan. In die somer kan aardwarmte
       egter ook vir koeling en lugreëling gebruik word. Sien ook:
       Geotermiese krag

[wysig] Verwysings

    1. ^ Der Fischer Weltalmanach 2007. Frankfurt am Main: Fischer
       Taschenbuch Verlag 2006, bl. 719
    2. ^ Der Fischer Weltalmanach 2007, bl. 719-720
    3. ^ Der Fischer Weltalmanach 2007, bl. 720
    4. ^ Gegewens van die Duitse Sentrum vir Lug- en Ruimtevaart (DLR,
       2005)

[wysig] Bronne

     * Der Fischer Weltalmanach 2006. Frankfurt am Main: Fischer
       Taschenbuch Verlag 2005
     * Furtado, Peter (uitgewer): The Power of Technology. Oxford: Equinox
       Ltd. 1989
     * Müller, Werner: Des Feuers Macht. Frankfurt am Main: Heitkamp 1986
     * http://en.wikipedia.org/wiki/Geothermal_power

   Hierdie artikel is in sy geheel of gedeeltelik vanuit die Duitse
   Wikipedia vertaal.

   Klik vir info oor hierdie sjabloon.

   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Energie

