Herstigte Nasionale Party


   Die Herstigte Nasionale Party is 'n verregse Suid-Afrikaanse politieke
   party wat per geleentheid een Parlementslid gehad het.

   Inhoud

        * 1 Afstigting
        * 2 Verkiesingsdeelname
        * 3 'n Opflikkering
        * 4 Enigste verkose Parlementslid
        * 5 Beleid
        * 6 Bronne
        * 7 Sien ook
        * 8 Eksterne skakel

[wysig] Afstigting

   Gedurende dr. Hendrik Frensch Verwoerd se bewindstyd het daar toenemend
   verwydering gebeur tussen die sogenaamde verkramptes en verligtes binne
   die Nasionale Party. Die groeiende stryd is in Septemder 1969 op die
   spits gedryf tydens die Transvaalse N.P.-kongres toe daar oor sekere
   beleidspunte besluit moes word, onder meer oor die party se sportbeleid
   en die uitruil van swart diplomate.

   Die meningsverskil lei daartoe dat vier Volksraadslede en hul
   ondersteuners die party verlaat om die Herstigte Nasionale Party tot
   stand te bring op 24 tot 25 Oktober 1969. Die eerste hoofleier is dr.
   Albert Hertzog, 'n seun van die voormalige Suid-Afrikaanse premier,
   genl. J.B.M. Hertzog.

[wysig] Verkiesingsdeelname

   Die party het 70 kandidate in die verkiesing van 22 April 1970 gestel.
   Almal buiten drie het hulle deposito verloor en in totaal kon die party
   net 53 212 stemme op hom verenig en nie daarin slaag om 'n enkele
   kiesafdeling te wen nie. Die totale aandeel van die uitgebragte stemme
   was 3,6%. Op 24 April 1974 stel die party 42 kandidate, kry 43 098
   stemme en verhoog sy stemaandeel marginaal tot 3,8%. Weer is geen
   kandidaat verkies nie. Onder die leierskap van Jaap Marais in die
   verkiesing van 30 November 1977, die eerste sedert 18 Mei 1938 waaraan
   die Verenigde Party nie deelgeneem nie nadat die party in Junie daardie
   jaar ontbind het, vaar die H.N.P. selfs swakker as voorheen met net
   3,21% van die stemme op hom uitgebring.

[wysig] 'n Opflikkering

   Op 29 April 1981, toe baie tradisionele N.P.-kiesers reeds ontnugter
   was met die party se toenemend verligte beleid en op die vooraand van
   die dramatiese skeuring in die N.P. wat sou lei tot die stigting in
   1982 van die Konserwatiewe Party, gaan die volk weer stembus toe. Die
   H.N.P. stel 87 kandidate en verenig 'n rekordgetal van 192 304 stemme
   op hom, oftewel 13,84% van die totaal. Weer is dit nie genoeg om 'n
   kiesafdeling te wen nie, hoofsaaklik weens die verenigde aanslag teen
   die party van die N.P.-propagandamasjien.

[wysig] Enigste verkose Parlementslid

   Die H.N.P. se grootste uur breek op 30 Oktober 1985 aan toe Louis
   Stofberg in 'n tussenverkiesing op Sasolburg in die Vrystaat die
   N.P.-kandidaat verslaan, danksy die K.P. wat nie 'n kandidaat gestel
   het nie.

[wysig] Beleid

   Apartheid tot in sy fynste en kleinste detail was die party se beleid
   asook die handhawing van Afrikaans as enigste ampstaal.

[wysig] Bronne

     * Van Wyk, Bertie (hoofred.), Official Yearbook of the Republic of
       South Africa 1979, Chris van Rensburg Publications (Pty) Limited,
       Johannesburg, 1979.
     * Mostert, J.P.C., Politieke Partye in Suid-Afrika, Instituut vir
       Eietydse Geskiedenis, U.O.V.S., Bloemfontein, 1986.

[wysig] Sien ook

     * Jaap Marais
     * Willie Marais

[wysig] Eksterne skakel

     * Amptelike webblad in Afrikaans, Engels en Duits

   Kategorieë: Politieke organisasies in Suid-Afrika • Politiek van
   Suid-Afrika

