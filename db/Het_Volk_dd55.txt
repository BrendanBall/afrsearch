Het Volk


   Het Volk was 'n politieke party in die Transvaal wat op 28 Januarie
   1904 onder die leierskap van Louis Botha en sy adjunk Jan Smuts in
   Pretoria gestig is.^[1] Met die skep van die Unie van Suid-Afrika in
   Mei 1910 het dit saamgesmelt met die Afrikaner Bond en die Orangia
   Unie, die dominante politieke partye van onderskeidelik die Kaapkolonie
   en die Oranjerivierkolonie om die pan-Unie Suid-Afrikaanse Party te
   vorm.

   Inhoud

        * 1 Stigting
        * 2 Selfregering in die Transvaal
        * 3 1907-verkiesing
        * 4 Het Volk in die Transvaalse regering
        * 5 Verwysings

[wysig] Stigting

   Op 2 Julie 1903 is 'n vergadering op Heidelberg (nou Gauteng) gehou om
   Afrikanerbelange in die Transvaal te bespreek.^[2] Op die vergadering
   is resolusies aanvaar teen die invoer van Sjinese arbeiders, vir die
   gelyke behandeling van Engels en Nederlands, en vir gelyke behandeling
   van Engelssprekendes en Afrikaners in die beheer van onderwys, asook
   besware teen die opneem van oorlogskuld sonder die toestemming van 'n
   wetgewer. In April 1904 is nog 'n vergadering in Fordsburg gehou en op
   'n volkskongres wat op 23 Mei in Pretoria begin het, het 160
   afgevaardigdes 'n komitee aangestel om 'n manier vir permanente
   organisering te bewerkstellig. Die komitee moes 'n grondwet opstel wat
   onder andere reëls sou hê vir die stigting van plaaslike takke en om
   die grondwet in die hele Transvaal in werking te stel. Die kongres het
   verdaag na 'n vergadering met luitenant-goewerneur Lawley, wat op sy
   versoek, gehou is. ^[2] Grootliks as gevolg van Botha en Smuts se
   toedoen is die Het Volk party op 28 Januarie 1904 ook in Pretoria
   gestig.^[1]

   Verskeie Boereleiers uit die Tweede Vryheidsoorlog was ook betrokke by
   die stigting van die party, onder meer genl. Koos de la Rey.^[3] Hoewel
   Het Volk vanuit die staanspoor 'n Afrikaner-party was, het dit daarna
   gestrewe om versoening met die Britte te bewerkstellig en het dit dié
   wat tydens die Tweede Vryheidsoorlog oorgegee het of vir die Britte
   gewerk het, aanvaar. Die party het hom beywer vir selfregering.

[wysig] Selfregering in die Transvaal

   Alfred Lyttelton wat Joseph Chamberlain opgevolg het as Koloniale
   Sekretaris, het 'n grondwet vir die Transvaal opgestel wat op voorstel
   van Milner die genomineerde lede van die Transvaalse wetgewer sou
   vervang met verkose lede. Grondwetlike voorstelle, wat as die Lyttelton
   Grondwet bekend sou staan, is in Julie en Desember van 1904 gemaak.
   Volgens die voorstelle sou stemregvereistes laag genoeg gestel word om
   meeste wit mense in te sluit maar wat te hoog sou wees vir bywoners op
   plase. Het Volk het die grondwet teëgestaan aangesien dit nie
   voorsiening gemaak het vir beheer oor die uitvoerende tak nie en omdat
   dit die platteland sou benadeel waar daar meer Boere en vroue was.^[1]
   Nadat die Liberale Party teen die einde van 1905 in die Britse
   verkiesing seëvier, ontvang die Transvaal selfregering in Desember 1906
   en word die voorstelle van Lyttelton laat vaar.

[wysig] 1907-verkiesing

   Het Volk se verkiesingsprogram is met die hulp van Engelenburg, die
   redakteur van die Volkstem, deur Smuts voorberei. Smuts het 'n weergawe
   van die program aan voormalige president Steyn en aan John X. Merriman
   voorgelê. Steyn het gevoel dat die dokument geneig was tot kompromieë
   terwyl Merriman dit goedgekeur het. Die program het klem gelê op
   samewerking tussen die Engels- en Nederlandspsrekendebevolking van die
   Transvaal en aan voorstelle vir unifikasie. Hoewel die
   Sjinese-arbeidsvraagstuk 'n belangrike geskilpunt in die verkiesing
   was, het Smuts se dokument gestel dat geen repatriasie van Sjinese
   werkers sou plaasvind voor hulle kontrakte uitgedien was nie. Ander
   opvallende punte was verpligte skoolonderrig in Engels maar nie in
   Nederlands nie. Wat swart inwoners van die Transvaal betref, is die
   vraagstuk ten opsigte van trusteeskap en as 'n algemene Suid-Afrikaanse
   aangeleentheid beskryf eerder as 'n saak vir partypolitiek. Na 'n mate
   van kritiek aangaande die onderwysklousule, is die program vroeg in
   Desember 1906 eenparig goedgekeur.^[2]

   In die Transvaalse verkiesing van 22 Februarie 1907 is 34 van die 69
   setels aan die Rand toegeken, 6 aan Pretoria en 29 aan die platteland.
   Daar is verwag dat dit tot 'n Brits gesinde meerderheid van ten minste
   5 setels sou lei. Smuts en Botha het egter daarin geslaag om die
   bittereinders en die hensoppers en Suid-Afrikaanse Britte saam te snoer
   en Het Volk het 'n meerderheid behaal met 37 setels, waaronder 7
   Engelssprekende kandidate getel het. Die meerderheid is verder versterk
   deur 'n koalisie te vorm met die gematigde Britse party, die
   Responsible Government Association wat ses setels gewen het. Die
   arbeidersparty het twee setels gewen, en onafhanklikes ook twee. Die
   hoof Britse party, die Progressiewes, het 21 setels verower. Botha het
   in die aanloop tot die verkiesing klem geplaas op die bedreiging wat
   die mynmagnate ingehou het terwyl Smuts 'n anti-Progressiewe veldtog
   gelei het. ^[4]

   Botha word Eerste Minister van Transvaal op 4 Maart 1907 .^[5]

[wysig] Het Volk in die Transvaalse regering

   Na die verkiesing het dit duidelik geword dat die verkiesingsprogram se
   beloftes in terme van konsiliasie nie slegs verkiesingspraatjies was
   nie maar 'n deel van 'n werklike beleid wat Botha en Smuts wou
   nastreef. Daar is byvoorbeeld weinig van die Britse amptenare ontslaan
   en daar was nie 'n groot invloei van voormalige ZAR amptenare nie.
   Smuts se onderwyswet is ook sonder noemenswaardige voorbehoud deur die
   Progressiewes aanvaar - die hoof besware was in der waarheid
   hoofsaaklik uit Het Volk geledere.

   Die ministerie se aansienlike meerderheid waarop dit in die wetgewer
   kon staatmaak, wat in Smuts se woorde 'n "stoomroller" benadering kon
   moontlik maak indien nodig, en die resultaat van die konsiliasie-beleid
   en die meegaande konstruktiewe houding van die Progressiewes het die
   regering toegelaat om 'n indrukwekkende reeks wetsontwerpe goed te keur
   en het gehelp om die sitting van die Transvaalse Parlement kort te hou.

[wysig] Verwysings

    1. ^ ^1,0 ^1,1 ^1,2 Hope Hay Hewison, Hedge of Wild Almonds: South
       Africa, the Pro-Boers & the Quaker Conscience, 1890-1910, Afgelaai
       op 1 April 2007
    2. ^ ^2,0 ^2,1 ^2,2 N. G. Garson, 'Het Volk': The Botha-Smuts Party in
       the Transvaal, 1904-11, The Historical Journal, Vol. 9, No. 1.
       (1966), pp. 101-132, Afgelaai op 2 April 2007
    3. ^ Generaal Jacobus Herculaas De la Rey, Besoek op 1 April 2007
    4. ^ Peter J Henshaw and Ronald Hyam, The Lion and the Springbok:
       Britain and South Africa Since the Boer War, Cambridge University
       Press, 2003, Afgelaai op 1 April 2007
    5. ^ SA-History Online Louis Botha, Besoek op 1 April 2007

   Kategorie: Voormalige politieke partye in Suid-Afrika

