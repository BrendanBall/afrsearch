Heupvervanging


   Inhoud

        * 1 Heupvervanging
             + 1.1 Beplanning en Voorbereiding
             + 1.2 Moontlike implikasies en komplikasies
                  o 1.2.1 Gevolge van Operasie vir Liggaam se
                    Verdedigingsmeganisme
                  o 1.2.2 Infeksie
                  o 1.2.3 Ontwrigting
                  o 1.2.4 Loslating
                  o 1.2.5 Periartikulêre Ossifikasie
             + 1.3 Langtermyneffek
             + 1.4 Gevolge van Heupvervanging
                  o 1.4.1 Ontwrigting:
             + 1.5 Doelwit
             + 1.6 Komplikasies
                  o 1.6.1 Verhoogde stolbaarheid van bloed
                  o 1.6.2 Diep veneuse trombose weens stolling van bloed
             + 1.7 Ander aspekte
                  o 1.7.1 Pynverligting
                  o 1.7.2 Ambulansie
                  o 1.7.3 Beheer van eliminasie
                  o 1.7.4 Handhawing van Velintegriteit
             + 1.8 Post-operatiewe vooruitsigte
        * 2 Bronnelys

[wysig] Heupvervanging

[wysig] Beplanning en Voorbereiding

   Die heupgewrig bestaan uit die kop van die dybeen (femur) wat
   artikuleer met die heuppotjie (asetabulum. Nuwe tegnologie in Amerika
   en Europa verbind gerekenariseerde tomografie (RT)(“CT” in Engels),
   rekenaarondersteunde ontwerp (ROO)(“CAD”), rekenaarondersteunde
   vervaardiging (ROV) (“CAM”), en snelprototipering ten einde
   lewensgrootte, fisiese modelle van die pelvis met die bestaande heupsok
   te kan vervaardig. Sodoende kan lewensgetroue plastiekmodelle verkry
   word wat getroue weergawes van die spesifieke pasiënt se pelvis
   daarstel, en wat die sjirurg in staat stel om presiese beplanning te
   doen van die operasie op die spesifieke pasiënt. Tans is die proses
   egter nog nie oral in Suid-Afrika beskikbaar nie, en sjirurge is nog
   aangewese op minder akkurate X-straal tegnologie, waaruit die
   hoeveelheid been wat uit die heupsok weg is nog nie presies bepaal kan
   word nie.

   Beplanning van die operasie word nou so akkuraat as moontlik gedoen.

   Waar die bogenoemde rekenaarondersteunde snelprototipering nie
   beskikbaar is nie, word natrekke vanaf x-straalplate gemaak en
   pre-operatiewe beplanning gedoen.

   Tydens 'n epidurale inspuiting wat , indien moontlik, gekombineer word
   met algemene narkose, word die gewrig vervang. Alle eksostoses (skerp
   beenpunte) word verwyder, en die prostese-stel word in die voorbereide
   acetabulum en femur geplaas. 'n Kop word op die femorale prostese
   geplaas wat met die acetabulum (potjie) artikuleer. As gevolg van
   tegnologiese ontwikkeling het die samestelling en vorm van prosteses
   drasties verander. Die materiaal waaruit prosteses vervaardig word kan
   deesdae wissel van vlekvrye staal en titanium tot spesiale plastiek
   (poliëtileen) en keramiek. 'n Ander kontroversie is of die prostese met
   kleefstof (“sement”, nie “gom” nie) ingeplaas moet word al dan nie.

[wysig] Moontlike implikasies en komplikasies

[wysig] Gevolge van Operasie vir Liggaam se Verdedigingsmeganisme

   Die groot hoeveelheid vreemde materiaal wat gebruik word in 'n
   heupvervanging verswak die liggaam se verdedigingsmeganisme.
   Profilaktiese antibiotika sal dit help voorkom. Gewoonlik ontwikkel
   pasiënte 'n pireksie.

[wysig] Infeksie

   Enige operasie kan gekompliseer word deur infeksies, wat tot dodelike
   septiese skok kan ontwikkel. Groot sorg word egter getref om dit te
   voorkom. (Vgl Brody (aangeheg as Aanhangsel A). Operasies vind plaas in
   'n ultraskoon teater ('n laminêre-vloei-teater) om infeksie te voorkom.
   In so 'n teater word die lug so gesuiwer dat slegs bakterievrye lug met
   die oop wond in aanraking kom, en die personeel dra ondeurlaatbare
   suigoorpakke. Op dié wyse word sepsis beperk tot so min as 0,06%.

[wysig] Ontwrigting

   Ontwrigting mag onder andere voorkom as pasiënt nie die regte houding
   inneem met sy sit en opstaan nie, maar fisioterapeut lig pasiënt
   gewoonlik baie goed in.

[wysig] Loslating

   Infeksie of ernstige trauma mag loslating veroorsaak. Inpak op heuparea
   kan ook hegting tussen kleefstof en been breek.. Sensitiwiteit vir
   metaal, veral vir kobalt, kan ook loslating veroorsaak, en daarom word
   metaal-op-plastiek-gewrigte of keramiekgewrigte verkies. As ernstige
   pyn ontstaan, sal die operasie herhaal moet word. Vergelyk ook [1].

[wysig] Periartikulêre Ossifikasie

   Groot hoeveelhede nuwe been vorm soms rondom nuwe gewrigte, wat lei tot
   'n groot mate van gewrigstyfheid agv die pasiënt se disposisie.

[wysig] Langtermyneffek

   Tussen die oppervlakke ontstaan wrywing, en hoewel min, is dit
   onvoorkombaar. By een van die twee oppervlakke vind slytasie plaas.
   Absorpsie vind ook plaas, en soms word metaalspore in die naels en hare
   van pasiënte aangetref. In die geval van keramiekgewrigte kom hierdie
   effek nie voor nie. Komplikasies kom gelukkig in hierdie geval slegs
   voor in ± 3% van alle gevalle. Sorg en voorsorg word so goed moontlik
   getref om dit te vermy.

[wysig] Gevolge van Heupvervanging

   Gewoonlik word heupvervanging op ouerige pasiënte uitgevoer. Huidige
   literatuur toon dat prosteses wat tans in gebruik is, 'n leeftyd van 15
   – 20 jaar het, en keramiekprosteses selfs langer. Dus kan 'n bejaarde
   persoon 'n gemaklike oudwordperiode ervaar, mits daar nie ander
   gesondheidsprobleme ontstaan nie.

   Indien instruksies noukeurig gevolg word van sit en opstaan, lê, draai,
   ens, sal ontwrigting nie voorkom nie. Pasiënt moet dan ook nie ver
   vooroor buig nie, sy been indraai, of die middellyn kruis nie. Persone
   met heupvervangings moet kontaksport vermy. Gladde en nat oppervlakke
   en los matte moet ook vermy word, wateroefeninge is baie goed, maar
   borsslag en duik kan probleme veroorsaak. Pasiënt mag gholf en rolbal
   speel na 8 tot 12 maande, mits die dokter en X-strale bevestig dat
   prostese stabiel is. Pasiënt mag 'n 80% beter beweegbare liggaam hê na
   8 tot 12 maande, mits die riglyne korrek nagevolg word.

   Die probleem wat post-operatief kan ontstaan is potensiële loslating
   van die prostese as dit te vinnig te veel gewig dra. 'n Formule vir
   gewigverspreiding in die prostese en die ledemaat is verkrygbaar op
   http://www.e-orthopaedics.com/loadtran/index.htm.,en kan afgetrek word
   van die Internet.

   Die verwagte gevolg van die operasie is dat die prostese funksioneel
   moet wees, daarom moet pasiënt se toestand medies reg bestuur word.

   Deeglike en omvattende basiese sorg moet tydens langtermynbehandeling
   verleen word, soos higiëne, velsorg, inname en uitskeiding,
   mobiliteitsbehoeftes, sowel as emosionele steun.

   Wanneer prostese ingeplaas word, word die troganters afgesny en weer
   aangeheg (prosedures mag verskil van chirurg tot chirurg). Die been mag
   dus aanvanklik geen gewig dra nie.

   Pynbeheer is ook van kardinale belang en moet positief bestuur word.

   Oefening begin op die tweede dag postoperatief, die pasiënt is ambulant
   op die vierde dag, met behulp van 'n loopraam, en eers teen ses tot agt
   weke kan die totale gewig op die ledemaat geplaas word.

   Pasiënt word met 'n driehoekige (Δ) abduksiekussing tussen die bene
   verpleeg, sodat die heupgewrig nie ontwrig kan word nie.

   Die pasiënt mag op die gesonde (linker) sy gedraai word , maar sonder
   om abduksie te verloor.

   Heup moet in ekstensie gehou word vir die eerste paar dae.

   Pasiënt word in lae Fowlerposisie (± 45º) verpleeg.

   Pasiënt kan regop in 'n stoel sit wat nie te diep is nie en dus nie
   akute fleksie van die heup veroorsaak nie.

[wysig] Ontwrigting:

   Ontwrigting manifesteer as
     * skielike erge pyn in die heup;
     * onvermoë om die heup enigsins te beweeg.

[wysig] Doelwit

   Die doelwit moet wees om die pasiënt se mediese behoeftes só te bestuur
   dat hy so gou moontlik ambulant sal wees, met, indien moontlik, geen
   komplikasies nie. Pasiënt moet onafhanklik huis toe kan gaan.

[wysig] Komplikasies

   Sorg moet gedra word vir die voorkoming van komplikasies soos
   velafbraak, wat sou kon ontstaan agv druksere. Gereelde twee-uurlikse
   draai van pasiënt is noodsaaklik.

   Daar moet ook gesorg word vir die voorkoming van diepveneuse trombose
   as 'n baie algemene komplikasie, deur pasiënt in te lig oor:
     * vroeë ambulansie;
     * posisionering van bene;
     * genoegsame vloeistofinname;
     * gereelde en aanhoudende dra van emboluskous (TED-kous);
     * gereelde toediening van antikuagulantterapie, soos Clexane;
     * gereelde geassisteerde oefeninge en aktiewe bewegingsoefeninge.

[wysig] Verhoogde stolbaarheid van bloed

   Verhoogde stolbaarheid van bloed kom voor as gevolg van beserings,
   groot (major) chirurgie soos bv heupvervangings, ens, asook stagnasie
   van bloed tydens bedrus, lang periodes in 'n sittende posisie, en
   immobilisasie van 'n ledemaat, (veral 'n heup). So 'n stolling kan 'n
   embolus word wat 'n long- of hartfunksie blokkeer.

[wysig] Diep veneuse trombose weens stolling van bloed

   Die belangrikste maatreël om diep veneuse trombose te voorkom, was die
   eliminering of vermindering van predisponerende faktore, bv deur
   profilaktiese antikoagulantterapie soos Clexane-inspuitings. Sulke
   terapie moet post-op volgehou word.

   Pasiënt moet ingelig word om
     * nie met gekruisde bene te lê nie;
     * so vroeg as moontlik te mobiliseer: minstens die 2de dag saam met
       die fisioterapeut;
     * passiewe en aktiewe beenoefeninge te doen: die pompaksie van
       beenspiere verhoog veneuse terugvloei;
     * elastiese (TED-)kous te dra;
     * passiewe oefening te doen waar moontlik;
     * vloeistofinname te verhoog – ys te suig;
     * intravaskulêre toedienings van vloeistof te ontvang.

[wysig] Ander aspekte

[wysig] Pynverligting

   As 'n pasiënt te veel pyn ervaar, kan hy nie sy samewerking gee nie, en
   sal dit aanleiding gee tot immobilisasie, wat kan bydra tot diepveneuse
   trombose en soms ook tot dermobstruksie en 'n paralitiese ileus.
   Bloeddruk sal ook verhoog.

[wysig] Ambulansie

   Afhangend van die pasiënt se toestand word die pasiënt op die 2de dag
   post-operatief deur die fisioterapeut geleer om met sy geopereerde heup
   tot by die kant van die bed te skuif. Daarna kan die pasiënt in 'n nie
   te lae stoel gaan sit vir kort periodes. Die geopereerde heup se been
   moet reguit vooruitgestoot word met sit en opstaan. Voorkoming van
   ontwrigting van die geopereerde heup is baie belangrik. Hierin het die
   verpleegpersoneel die pasiënt voortdurend ondersteun. Hulpmiddels soos
   krukke en loopraam kan ook bydra tot suksesvolle rehabilitasie van
   pasiënte.

[wysig] Beheer van eliminasie

   Met 'n totale heupvervanging word die pasiënt van 'n inblywende
   urienkateter voorsien om die pasiënt droog te hou. Die kateter bly
   egter net 'n paar dae in. Uitskeiding moet gereeld akkuraat gemeet en
   gerekordeer word. Daar moet seker gemaak word dat pasiënt voldoende
   hoeveelhede urine uitskei, dws minstens 75 ml /uur, met inagneming van
   hoeveel vloeistof wat ingeneem is. Pasiënt begin post-op deur ys te
   suig. Dit word opgevolg met inname van helder vloeistowwe, mits
   dermklanke hoorbaar is.

   Die uriendreineringstelsel moet asepties gehanteer word, en 'n geslote
   dreineringstelsel moet gehandhaaf word om die risiko van infeksie te
   verminder. Hardlywigheid en fekale impaksie moet voorkom word.

[wysig] Handhawing van Velintegriteit

   Die handhawing van velintegriteit vorm deel van die basiese higiëne van
   die pasiënt. Die vel is die eerste linie van beskerming teen infeksie.
   Effektiewe velsorg elke 2 – 4 uur is belangrik, en sluit
   posisieveranderinge in, asook die voorkoming van veluitdroging met
   smeermiddels. Sirkulasie word ook deur effektiewe velsorg bevorder.
   Sorg dat lakens kreukelvry en glad is. Krummels in die bed veroorsaak
   druksere.

[wysig] Post-operatiewe vooruitsigte

   Heupvervanging kan verhoogde ambulansie in die hand werk en pasiënte
   kan selfs weer deelneem aan sportsoorte soos gholf.

[wysig] Bronnelys

     * Brink, A.J. et al. 1997. Woordeboek van Afrikaanse
       Geneeskundeterme. Kaapstad: Pharos.
     * Brody, J.E. “New Hope for Taming Deadly Septic Shock” in The New
       York Times, 5 Maart 2002. http://www.nytimes.com.
     * E-orthopaedics: Load Tran – A numerical Laboratory for the Analysis
       of Prosthesis Fixation.
       http://www.e-orthopaedics.com/loadtran/index.htm.
     * “An Implanted Prosthesis Can Restore Walking” in Hopkins Medical
       News , Lente 2000.
       http://www.hopkinsmedicine.org/hmn/sp00/mu_3.html
     * Lippincott Manual of Practical Nursing, The. (Nettina, S.M.
       (Redakteur)). 2001. Philadelphia, PA: Lippincot.
     * MIMS. Maart 2002. Jaargang 42 No 3.
     * “Sulzer artificial hip implants recall of hip joint surgery”
       http://www.hip-implant-replacement.com
     * Thibodeau, G.A. en Patton, K.T. 1987. Anatomy & Physiology St.
       Louis: Mosby.
     * Taber’s Encyclopedic Medical Dictionary. (Thomas, C.L. (Red)) 1993.
       Philadelphia: F.A. Davis.
     * Viljoen M.J. en Uys L.R. (Reds). 1997. Algemene Verpleegkunde -
       Mediese en Chirurgiese Handleiding. Deel 2. Pretoria: Kagiso.
     * Vlok, M.E. 1989. Handboek van Verpleegkunde (Vol 1: Basiese
       Verpleegkunde). Kaapstad: Juta.

   Kategorie: Geneeskunde

