Hillary Rodham Clinton


   Hillary Rodham Cinton
   Hillary Rodham Cinton

   Hillary Diane Rodham Clinton (* 26 Oktober 1947 in Chicago, Illinois,
   as Hillary Diane Rodham) is die Junior Senator uit die Amerikaanse
   deelstaat New York en naas Barack Obama een van twee mededingers vir
   die nominasie as presidensiële kandidaat van die Demokratiese Party in
   die verkiesing wat in November 2008 gehou sal word. Sy is die eggenote
   van Bill Clinton, die 42ste President van die Verenigde State, en was
   in die tydperk tussen 1993 en 2001 die Eerste Dame van die VSA.

   Sy het in 1973 'n graad aan die Yale-universiteit se regsskool behaal
   en daarna 'n loopbaan as advokaat begin. In 1975 het sy na Arkansas
   verhuis en met Bill Clinton getrou. Sy was in 1979 die eerste vroulike
   vennoot van Rose Law Firm en is in die tydperk tussen 1988 en 1991 as
   een van die eenhonderd mees invloedryke advokate in die VSA gelys.

   In die periodes tussen 1979 en 1981 en tussen 1983 en 1992 was sy die
   Eerste Dame van die deelstaat Arkansas. Sy was 'n aktiewe van
   organisasies wat hulle vir die welsyn van kinders beywer en het ook as
   bestuurslid van maatskappye soos Wal-Mart gedien.

   As die Eerste Dame van die VSA het sy 'n prominente posisie in
   politieke debatvoerings beklee. Haar belangrikste inisiatief vir die
   daarsteling van 'n nasionale gesondheidsstelsel is deur die Amerikaanse
   Kongres in 1994 verwerp. Sy het nogtans in 1997 daarin geslaag om 'n
   mediese fondsprogram vir kinders en wetgewing ten opsigte van aanneming
   van stapelt te stuur.

   Tydens die Whitewater-skandaal was sy in 1996 die enigste Eerste Dame
   van die VSA wat ooit deur 'n jurie verhoor is, maar is nooit beskuldig
   bevind nie. Die toestand van haar huwelik met Bill Clinton was ná die
   Lewinsky-skandaal in 1998 'n onderwerp van diskussie in die media.

   Ná haar verhuising na New York in 2000 is Clinton as senator vir
   hierdie deelstaat verkies. Dit was die eerste keer in die Amerikaanse
   geskiedenis dat 'n Eerste Dame vir 'n politieke amp kandidaat gestaan
   het, en sy was ook die eerste vroulike senator uit New York. In die
   Amerikaanse Senaat het sy aanvanklik die buitelandse beleid van die
   Republikeinse president George W. Bush in gevalle soos die beslissing
   oor die oorlogvoering in Irak gesteun, maar later begin om die
   Bush-administrasie vir sy optrede in dié land en sy binnelandse beleid
   skerp te kritiseer. In 2006 is sy met 'n groot meerderheid van die
   uitgebragte stemme as senator herverkies. In die Demokratiese
   presidensiële voorverkiesings het sy die eerste vrou in die Amerikaanse
   geskiedenis geword wat op nasionale vlak vir die nominasie as
   presidensiële kandidaat staan.
   Kategorie: Amerikaanse politici

