Hilo


   'n Nagtelike uitsig oor Hilo
   'n Nagtelike uitsig oor Hilo

   Hilo [ˈhiːlo/] is 'n sensusgebied (census-designated place, CDP) aan
   die ooskus van die eiland Hawaiï en die tweede grootste stad in die
   gelyknamige Amerikaanse deelstaat ná Honolulu met 'n bevolking van
   40 759 mense volgens die sensus van 2000.

   Hilo is die administratiewe setel van Hawai'i County en in die South
   Hilo District geleë. Naby die stad aan die Hilobaai rys twee
   skildvulkane: Mauna Loa, wat nog steeds as aktief beskou word, en die
   slapende Mauna Kea wat sommige van die beste aardgebaseerde sterrewagte
   huisves.

   Hilo het reeds lank voor die aankoms van die eerste Europeërs 'n
   beduidende rol in die Hawaiïese geskiedenis gespeel en was naas Lahaina
   op die eiland Maui 'n belangrike handelsentrum in die eilandryk. Ná die
   vereniging van die ryk onder koning Kamehameha I, wat in 1753 naby die
   stad gebore is, het Hilo selfs ses jaar lank as die hoofstad van die
   Koninkryk Hawaiï gedien.

   Hilo is die setel van die Universiteit van Hawai'i te Hilo en beskik
   oor sy eie internasionale lughawe. Vanweë sy ligging aan die oostelike
   loefkant van die eiland Hawai'i is Hilo een van die reënrykste
   nedersettings in die deelstaat.

[wysig] Geskiedenis

   Die Japannese Tuin van Lili'uokalani Gardens herinner aan die groot
   bydrae wat Japannese tot Hilo se ontwikkeling gelewer het
   Die Japannese Tuin van Lili'uokalani Gardens herinner aan die groot
   bydrae wat Japannese tot Hilo se ontwikkeling gelewer het

   Alhoewel argeologiese bewyse skaars is, was die gebied langs Hilobaai
   en die Wailuku- en Wailoariviere al voor die aankoms van die eerste
   Europeërs bewoon. Teen die begin en die middel van die 19de eeu het die
   eerste Christelike sendelinge na die gebied gekom en verskeie kerke,
   waaronder Hailikerk, opgerig.

   Hilo het saam met die plaaslike suikerbedryf gegroei wat talle
   Asiatiese gasarbeiders gelok het en uiteindelik tot 'n handelsentrum
   ontwikkel. 'n Hawehoof in Hilobaai is in 1929 voltooi.

   Hilo is verskeie deur natuurrampe geraak. Op 1 April 1946 het 'n
   aardbewing naby die Aleoete-eilande, wat 7.8 op die Richter-skaal
   gemeet het, 'n tsunami met 'n hoogte van 14 meter veroorsaak wat Hilo
   ure later getref en 160 menselewens geëis het. As 'n reaksie hierop is
   'n vroeë waarskuwingstelsel, die Pacific Tsunami Warning Center,
   ingestel om hierdie dodelike golwe op te spoor en die bevolking betyds
   te kan waarsku.

   'n Tweede tsunami, wat op die vorige dag deur 'n 9.5-aardbewing voor
   die Chileense kus veroorsaak is, het op 23 Mei 1960 menselewens geëis
   nadat bewoners na bewering nie op die sirenes van die
   waarskuwingstelsel gelet het nie. Laer geleë gebiede langs die baai op
   Waiākea-skiereiland en langs Hilobaai, wat voo die tsunami nog bewoon
   was, is ná die ramp omgeskep in parke en gedenkmonumente.

   Sedert die 1960's het Hilo na die binneland uitgebrei. Die middestad
   het in die 1980's tot die kulturele sentrum van Hilo met verskeie
   kunsgalerye en musea ontwikkel.

   Die sluiting van suikerplantasies gedurende die 1990's, wat met 'n
   algemene ekonomiese slapte in die hele deelstaat gepaardgegaan het, het
   'n nadelige invloed op die plaaslike ekonomie gehad. Met die naburige
   Puna-distrik se ontwikkeling tot die vinnigste groeiende gebied in die
   deelstaat het ook Hilo weer 'n ekonomiese opswaai beleef, en sy
   bevolking het weer begin groei.
   Kategorie: Hawaiï

