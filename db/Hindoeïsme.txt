Hindoeïsme


   Inhoud

        * 1 Inleiding
        * 2 Heilige Skrifte
        * 3 Dogma
        * 4 Hindoeïsme as a-tipiese religie
        * 5 Werklikheidsbegrip van Hindoeïsme
        * 6 Vaisjnavisme, Sjaivisme en Sjaktisme
        * 7 Sinkretiese aard van Hindoeïsme

[wysig] Inleiding

   Die Hindoeïsme is die dominante religie in Indië en van ongeveer 'n
   halfmiljoen mense van Indiese oorsprong in Suid-Afrika.

   Hindoeïsme het oor 3000 jaar in Indië ontstaan en is soos 'n rivier
   waarin baie strome gevloei het. Die strome is die gelowe en praktyke
   van talle rasse, etniese groepe en kulture op die Indiese subkontinent.

   Hindoeïsme het baie gode, en tog is daar vir party Hindoes 'n
   onpersoonlike "Absoluut" agter hulle almal, genaamd Brahma, die skepper
   van die heelal. Hy sou een van die gode van die Hindoese Trimurti
   (drie-eenheid) wees.

[wysig] Heilige Skrifte

   Die Vedas is die heilige geskrifte van die Hindoes. In die politeïsme
   van hierdie geloof staan drie gode bo die ander uit. Dit is Brahma wat
   met die skepping verbind word, Vishnu wat met die onderhouding van lewe
   gemoeid is, en Shiva wat vir vernietiging verantwoordelik is. Hierdie
   gode het in die vorm van geestelike meesters (avatars) na die aarde
   neergedaal. Rama en Krishna word na aanleiding van dié opvatting as
   inkarnasies van Vishnu beskou.

[wysig] Dogma

   Die Hindoe godsbegrip is kompleks en teenstrydig. In een opsig word
   Brahma as ‘n panteïstiese god beskou wat in alle dinge en mense
   teenwoordig is, en in ‘n ander opsig as ‘n transendente, persoonlike
   god. Die Hindoeïste het ‘n sterk leerstelling oor reïnkarnasie. Hulle
   glo dat die menslike siel dikwels in ander liggame op aarde gebore
   word. Die liggaam word oud en sterf, maar die siel word weer in ‘n nuwe
   liggaam gebore om sodoende sy ontwikkeling na hoër vlakke van
   goddelikheid voort te sit. ‘n Beter karma word deur goeie werke en
   geregtigheid (dharma) opgebou. Uiteindelik sal die siklus van nuwe
   geboortes verbreek word wanneer die siel met die universele god
   saamsmelt. Vroeër of later sal dit met elke mens gebeur – niemand gaan
   verlore nie. Vir die onkundiges en dwalendes sal dit net langer neem om
   dié toestand te bereik. ‘n Persoon met ‘n slegte karma, wat deur
   negatiewe en selfsugtige dade gekenmerk word, sal in sy volgende
   lewensiklus gestraf word deur ‘n minderwaardiger en moeiliker lewe te
   lei. Iemand met ‘n goeie karma sal voorspoed, aansien en seëninge
   ervaar. Joga word beskryf as ‘n manier om die siel van materiële dinge
   los te maak en ook van die siklus van geboortes en sterftes te bevry
   sodat dit met die panteïstiese god verenig kan word. Oefeninge word
   gebruik om die gees en liggaam te dissiplineer, asook meditasie vir die
   bereiking van ‘n alternatiewe [kosmiese] bewussynstoestand.

   Die term Hindoeïsme verwys nie na 'n enkele religie nie, maar na die
   vele en uiteenlopende tradisies van die subkontinent van Indië. Hindoe,
   wat "Indiër" beteken, is die naam wat die Persiërs gegee het aan die
   inwoners van die Indus-vallei. Later sou hierdie term uitgebrei word om
   na die totale bevolking van Indië te verwys. Die term Hindoe het dus
   aanvanklik verwys na 'n geografies-bepaalde groep mense, waarmee 'n
   uiteenlopende verskeidenheid van taal en geloofstradisies saamgevat is.
   Eers baie later sou inheemse Indiërs die term begin gebruik ten einde
   hulle etnies en kultureel te onderskei van die invallende kulture van
   die Moeghals en - later - die Europeërs. Toe die Britte in die
   laat-negentiende eeu die Vediese geskrifte (die vroegste heilige
   geskrifte van die Hindoeïsme, waaraan die meeste geloofstradisies
   steeds status heg) ontdek het, het hulle die woord Hindoeïsme begin
   identifiseer met die religieuse identiteit van die Ariese
   bevolkingsgroep van Indië ("Aries" verwys na die Indo-Ariese volke wat
   hulle in ongeveer 1500 VAE in die Indus-vallei gevestig het). Hierdie
   spesifiek religieuse gebruik van die woord het gou deurgespoel na
   Indiese denkers van die tyd en só het Hindoeïsme die term geword
   waarmee daar na die komplekse geloofstelsels van Indië verwys is in
   teenstelling met dié van Islam en die Christendom. Die oorsprong van
   die konsep Hindoeïsme het fassinerende implikasies vir baie aspekte van
   die studie daarvan. Die kategorie religie, soos wat dit 'n oorsprong
   het in die wetenskaplike denke van die Weste, is hier afgedwing op 'n
   entiteit wat nie altyd gemaklik daarin pas nie. (Die saamgestelde woord
   "godsdiens" veronderstel semanties dat daar 'n god of gode is aan wie
   diens gelewer word. Aangesien hierdie aspekte baie ander
   gelooftradisies/denkraamwerke uitsluit, word die term "religie" eerder
   gebruik, wat oorspronklik in beide die Ou en die Nuwe Testament op
   "verhouding" dui.) Min van wat ons tradisioneel onder religie verstaan,
   kan van toepassing gemaak word op die verskeidenheid van denke en
   geloofstelsels wat breedweg as Hindoeïsme bekend staan. As daar dus
   hier na die Hindoeïsme verwys word, word daar nie na 'n enkele
   geloofstelsel nie, maar eerder na 'n familie van tradisies verwys, soos
   wat hierdie tradisies geografies gevind word in die Indiese
   subkontinent.

[wysig] Hindoeïsme as a-tipiese religie

   Anders as die meeste ander bekende wêreldreligieë, het die Hindoeïsme
   geen spesifieke stigter, profete, dogma of geloofsbelydenis,
   leerstellings of enkele praktyk wat sentraal daarin staan nie. Dit het
   ook geen sentrale stelsel van teologie of etiek nie. Les bes vind ons
   in die Hindoeïsme geen noodwendige godgesentreerdheid nie. Die
   intrinsieke eenheid van die Hindoeïsme lê dus opgesluit in iets
   heeltemal anders as dié van ander religieë. Dit berus naamlik in die
   komplekse sosio-religieuse stelsel waarin die rites, mites en reëls van
   die samelewing veel belangriker is as dogma. Anders gestel, wat van jou
   'n vroom Hindoe maak, is nie wat jy glo nie, maar hoe jy leef. Daarom
   noem die moderne filosoof Radhakrisjnan die Hindoeïsme 'n 'lewenswyse'
   eerder as 'n 'geloofstelsel'. Vir die vroom Hindoe is religie nooit 'n
   aparte deel van sy of haar lewe nie, maar vorm 'n integrale deel van
   die familie, samelewing en politieke stelsel.

[wysig] Werklikheidsbegrip van Hindoeïsme

   Alhoewel daar nie iets soos 'n enkele geloof in die Hindoeïsme is nie,
   vorm die onderliggende wyse waarop Hindoes die aard van die werklikheid
   verstaan, nietemin die grondslag van die meeste van hul tradisies.
   Hierdie werklikheidsbegrip kan met 'n paar begrippe verduidelik word.
   Feitlik alle Hindoes glo dat een realiteit, Brahmaan (of - in
   Oepanisjad - Atman, die heilige krag wat die essensie vorm van alles
   wat bestaan), die totale sigbare en onsigbare wêreld onderlê. Van
   hierdie realiteit sê die Oepanisjads (die laaste van die Vediese
   geskrifte, waarin 'n sterk filosofiese inslag sy verskyning maak),
   losweg vertaal, die volgende: 'U is Vrou. U is Man … U is die seisoene
   en die seë. U woon in alles. Uit U word alles gebore.' Brahmaan is dus
   die ewige, onveranderlike, ongeslagtelike beginsel van die werklikheid.
   Sowel immanent as transendent aan alles, is Brahmaan die rede vir die
   bestaan van alles wat is. Filosofies word Brahmaan meestal verstaan as
   die onpersoonlike Absolute, die Wêreldsiel wat alles deurdring. Binne
   hierdie verstaan is die verhouding tussen Brahman en wêreld een van
   noodwendige monisme (die geloof dat die totale werklikheid een, geslote
   stelsel is). Vir baie Hindoes is die verhouding egter meer persoonlik
   en aanbid hulle Brahmaan in die vorm van 'n oppergod, wat òf die
   dansende Sjiwa òf die dromende Visjnoe kan wees. Die groot
   Hindoe-heldegedigte, die Ramajana en die Mahabharata, kan teruggevoer
   word na die liefde en verering van baie Hindoes vir een van hierdie
   twee gode. Hindoes glo verder dat alles nie alleen 'n oorsprong het in
   Brahmaan nie, maar uiteindelik ook weer daarheen sal terugkeer. Alles
   wat is, is onverganklik deel van Brahmaan. Daarom is alle lewe, as
   draers van atman, gebonde aan die wette van samsara en karma. Hiermee
   saam hang ook die sosiale stelsel van kaste in Indië. Alhoewel
   wetgewing veral die ekonomiese implikasies van kaste afgewater het,
   speel hierdie stelsel steeds 'n deurslaggewende rol binne baie
   Hindoe-gemeenskappe. Elke Hindoe se begeerte is om die sigbare wêreld,
   wat hulle maja noem en wat sterk verbind word met swaarkry en lyding,
   te verlaat deur moksja te bereik. Soos met die meeste dinge in
   Hindoeïsme, is daar egter nie net een pad waarlangs moksja bereik kan
   word nie. Afhangende van wie jy is en wat jou persoonlikheid is, het jy
   'n keuse van verskillende paaie. Eerstens kan 'n Hindoe moksja bereik
   deur middel van karma, dit wil sê die regte handeling. Hiermee saam
   hang die konsep van dharma, waarin wette van korrekte optrede en wette
   van purifikasie 'n baie sterk rol speel. 'n Tweede pad is dié van
   jnana, of kennis, wat die pad van die mediterende Jogi en die asketiese
   Sannjasi is. Hierdie pad word veral sterk met die god Sjiwa verbind.
   Derdens is daar die baie gewilde pad van bhakti, wat die liefdevolle
   verering van die gode behels.

[wysig] Vaisjnavisme, Sjaivisme en Sjaktisme

   Alhoewel daar 'n feitlik onnoembare hoeveelheid tradisies van bhakti
   binne die Hindoeïsme bestaan, is die meeste Hindoes volgelinge van òf
   Visjnoe òf Sjiwa. Visjnoe, die Onderhouer, word deur sy volgelinge
   geassosieer met die liefde van God vir sy skepsels. Die verhaal van
   Visjnoe is een van 'n god wat die hele werklikheid droom. Soms droom hy
   dat die wêreld hom nodig het en dan inkarneer hy hom in 'n menslike
   gedaante sodat hy sy volgelinge in hul pyn, lyding en verdrukking kan
   bystaan. Sy bekendste inkarnasies is in die persone van Rama en
   Krisjna, twee van die mees bekende en geliefde figure in die
   Hindoe-mitologie. Visjnoe se volgelinge staan as Vaisjnaviete bekend.
   Sjiwa, die Vernietiger, daarenteen, het 'n veel komplekser
   persoonlikheid. Kenmerkend van hierdie god is dat alle teenoorgesteldes
   in hom versoen word. Saam met sy vrou, wat in verskillende gedaantes
   kan verskyn, is Sjiwa verantwoordelik vir die kosmiese dans waarin lewe
   en dood, donker en lig, orde en chaos in balans gehou word. Sy
   volgelinge, die Sjaiviete, glo dat daar geen skepping sonder
   vernietiging kan wees nie. Een van die sterkste religieuse tradisies,
   die sogenaamde Moeder-kultus, het rondom Sjiwa se vrou ontstaan het.
   Haar volgelinge staan as Sjaktas bekend omdat hulle glo dat sy die
   shakti - die kreatiewe energie - van Sjiwa is. Sy neem verskillende
   gedaantes aan: Parvati is haar beeldskone, vroulike en liefdevolle
   vorm, maar sy kan ook as die gedugte Durga verskyn en selfs as die
   verskriklike Kali, bewoner van begraafplase, met 'n halssnoer van
   skedels om die nek. As moeder van die totale werklikheid, is sy beide
   vroedvrou en lykbesorger van die mensdom.

[wysig] Sinkretiese aard van Hindoeïsme

   Dit was eers toe hulle met die onverbiddelike monoteïsme van Islam en
   die Christendom gekonfronteer is, dat die tradisies van Indië 'n eie
   identiteit, naamlik Hindoeïsme, vir hulle toegeëien het. Tradisioneel
   het die Hindoeïsme alle tradisies geassimileer. Dít is wat Hindoeïsme
   vandag nog so uniek maak, naamlik die geweldige teenstellings in
   verskillende denkstelsels as gevolg van die nie-diskriminerende
   assimilasie van feitlik alle kulture en geloofstelsels. Watter
   spesifieke tradisie ook al aangehang word, onderliggend het hulle 'n
   unieke ervaring van die werklikheid - 'n ervaring wat maak dat hulle
   hulle as Hindoes identifiseer: volgelinge van 'n religie wat anders en
   veel ouer is as enige van die ander lewende geloofstelsels van die
   wêreld.
   Kategorie: Hindoeïsme

