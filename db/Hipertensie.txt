Hipertensie


   Hipertensie, of hoë bloeddruk, is 'n mediese toestand waar die
   bloeddruk chronies verhoog is. Dit word formeel arteriële hipertensie
   genoem (arterie = slagaar), maar met "hipertensie" word gewoonlik
   verwys na arteriële hipertensie.

   Hipertensie wat onbehandeld voortduur, is een van die risikofaktore vir
   beroertes, hartaanvalle (miokardiale infarksies), en arteriële
   aneurismes en is ook 'n belangrike oorsaak van chroniese nierversaking.

[wysig] Definisie

   Met verhoogde bloeddruk styg die kardiovaskulêre risiko. Die arbitrêre
   punt waarby bloeddruk as hipertensie beskou word is wanneer 'n
   volgehoue bloeddruk van 140/90 mmHg (millimeter kwik) teenwoordig is,
   soos in albei arms gemeet word. Bloeddruk-metings varieer soms baie -
   veral in die spreekkkamer - daarom is twee of meer metings nodig om 'n
   diagnose van hipertensie te kan stel. Toestande waar bloeddruk meer
   aggressief behandel word sluit in [diabetes mellitus], chroniese
   niersiekte, hartversaking, na 'n hartaanval, beroerte en ook waar
   risikofaktore vir hartsiekte voorkom.

   Die JNC 7 (The Seventh Report of the Joint National Committee on
   Prevention, Detection, Evaluation, and Treatment of High Blood
   Pressure) het bloeddruk van 120/80 mmHg tot 139/89 mmHg as
   "prehipertensie" gedefinieer. Dit is nie 'n siekte-kategorie nie, maar
   dui op individue met 'n verhoogde risiko om hipertensie te ontwikkel.

   In pasiënte met diabetes mellitus of niersiekte het studies bepaal dat
   'n bloeddruk bo 130/80 mmHg as 'n risiko beskou moet word en dit mag
   behandeling benodig.
   Kategorie: Geneeskunde

