Hokey Pokey


   Die Hokey Pokey (uitgespreek as "hou-kie pou-kie"), soms ook bekend as
   die Hokey Cokey, is 'n dansie waarin verskeie individue kan deelneem.
   Dit het 'n distinkte deuntjie en lirieke. Die dansie is baie populêr in
   Engelssprekende lande, en veral onder jong kinders. Dit is onbekend
   presies hoe en waar die dansie ontstaan het. Daar is twee tradisies van
   die dansie wat in twee verskillende dele van die wêreld ontwikkel het.

[wysig] Verenigde State

   In die Verenigde State het hierdie dansie in die 1950s populêr geword
   onder die benaming "Hokey Pokey". Die kopiereg van die gepaardgaande
   liedjie is in 1950 aan Larry LaPrise, Charles Macak en Tafit Baker
   toegestaan. Die legende lui dat hierdie trio die pretdansie in 1949,
   ter vermaking van die ski-mense by Idaho se Sun Valley-oord, geskep
   het. Hierdie legende kan nie as waar beskou word nie, omdat die dansie
   reeds baie gewild onder die Amrikaanse en Britse diensmag was tydens
   die Tweede Wêreldoorlog.

[wysig] Brittanje

   In Brittanje staan hierdie dansie bekend as die Hokey Cokey en het dit
   presies dieselfde lirieke, deuntjie en dansie as die Amerikaanse
   weergawe daarvan. Dit was gewild in Engeland gedurende die 1940s. In
   die Londense Cockney-uitspraak staan die dansie bekend as die
   "Okey-cokey". Die dansie word wyd beskou as 'n tradisie.
   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorie: Saadjies

