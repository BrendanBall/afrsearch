Holistiese genesing


   Omdat die Nuwe Era-beweging 'n "holistiese" wêreldbeskouing het
   waarvolgens alle elemente (mens, natuur, God, ensovoorts) in die heelal
   met mekaar verbind en van mekaar afhanklik is, word baie klem op
   genesing en gesondheid geplaas as weg tot die komende Nuwe Era.
   Verskillende groepe binne die beweging beklemtoon verskillende oorsake
   vir siekte. Só kan die oorsaak van 'n siekte gevind word in die
   metafisiese terrein (karma van vorige lewens); die biologiese
   (byvoorbeeld ongesonde lewenswyse of omgewingsbesoedeling); die
   psigologiese vlak (byvoorbeeld angs, stres en skuldgevoelens); die
   geestelike of spirituele vlak (byvoorbeeld 'n fundamentalistiese
   wêreldbeskouing); die sielkundige terrein (byvoorbeeld kortsigtige of
   beperkte denkpatrone); of die psigiese terrein (byvoorbeeld die
   uitwerking van vloeke). Hoe dit ook al sy, die individu is altyd self
   verantwoordelik vir dit wat hom of haar oorkom en daarom word siekte
   ook beskou as deel van 'n leerproses waardeur die persoon uiteindelik
   kan groei. Daarom is die doel van holistiese genesingsmetodes nie net
   om die siekte te genees nie, maar om die totale mens - liggaam, siel en
   gees - gesond te maak en gesond te hou. Enkele voorbeelde van
   holistiese genesingsmetodes is:

   Inhoud

        * 1 Akupunktuur
        * 2 Bioterugvoer
        * 3 Homeopatie
        * 4 Iridoliogie
        * 5 Kristalle
        * 6 Refleksologie
        * 7 Geestelike transformasie

[wysig] Akupunktuur

          Hoofartikel: Akupunktuur

   Hierdie eeue-oue Chinese genesingsmetode leer dat die liggaam 'n
   netwerk van energiebane (meridiane) het wat verskillende organe met
   mekaar verbind. Wanneer hierdie bane geblokkeer word, veroorsaak dit
   siektes en word naalde op sleutelpunte in die netwerk gesteek word om
   energievloei na siek of aangetaste liggaamsdele of organe te herstel.

[wysig] Bioterugvoer

   Hierdie relatief nuwe metode behels dat die individu se breingolwe
   elektronies gemonitor word terwyl hy leer om die breingolwe te beheer
   ten einde 'n ander bewussynstoestand in te gaan en onwillekeurige
   liggaamsfunksies soos hartklop en liggaamstemperatuur willekeurig te
   beheer. Só kan hoofpyn byvoorbeeld verlig word of hoë bloeddruk verlaag
   word.

[wysig] Homeopatie

          Hoofartikel: Homeopatie

   Die beginsel van homeopatie, gebaseer op die werk van dr Samuel
   Hahnemann, 'n negentiende-eeuse Duitse wetenskaplike, is dat
   soortgelyke stowwe mekaar genees. Siektes word veroorsaak deur 'n
   wanbalans in 'n persoon se lewenskrag of lewensenergie (Engels: "vital
   force"), en daarom word natuurlike middels soos kruie en minerale met
   bestandele wat ook in die liggaam voorkom, gebruik om dié krag in die
   liggaam te herstel.

[wysig] Iridoliogie

          Hoofartikel: Iridoliogie

   Iridiologie is 'n metode om siektes te diagnoseer waar die iris van die
   persoon se oog ondersoek word ten einde vas te stel wat elders in die
   liggaam fout is. Die iris is dus 'n "venster" waardeur die liggaam
   bestudeer word om probleme te diagnoseer.

[wysig] Kristalle

   Die gebruik van kristalle om genesing te bewerk of om 'n balans van die
   energie in die liggaam te handhaaf, is algemeen by Nuwe Era-aanhangers.
   Hulle glo kristalle, met hul kenmerkende simmetriese oppervlaktes
   (veroorsaak deur die wyse waarop hul molekules in geordende patrone
   gerangskik is), het die vermoë om genesende energie uit die kosmos te
   ontvang en op iemand of iets te fokus. Verskillende soorte kristalle
   het unieke eienskappe en help om spesifieke probleme op te los.
   Kristalle word ook tydens meditasie gebruik om "innerlike reiniging" te
   bewerk deurdat alle negatiewe gedagtes vrygelaat en in die kristal
   versamel word. Die kristal word later met soutwater gewas en dan in die
   son- en maanlig laat lê om dit skoon te maak sodat dit weer gebruik kan
   word.

[wysig] Refleksologie

          Hoofartikel: Refleksologie

   Refleksologie berus op dieselfde beginsel as akupunktuur, naamlik dat
   die hele liggaam en organe verbind word met energiebane waardeur
   energie vloei en dat blokkasies in hierdie stelsel siektes en
   ongesteldhede veroorsaak. In refleksologie word gefokus op die
   sleutelpunte aan die onderkante van die voete. Deur spesifieke
   sleutelpunte te masseer, word die blokkasies verwyder en organe wat
   daarmee verbind word, word genees.

[wysig] Geestelike transformasie

   Hoewel holistiese genesing bydra tot die Nuwe Era-aanhanger se
   geestelike transformasieproses, is daar ook sekere praktyke en
   beginsels wat spesifiek gebruik word om geestelike transformasie te
   bewerk:
     * Meditasie

   Meditasie is waarskynlik die belangrikste metode wat deur 'n Nuwe
   Era-aanhanger gebruik kan word om sy "kosmiese bewussyn" en volle
   potensiaal as mens te ontwikkel. Hierdie eeue-oue Hindoeïstiese praktyk
   behels dat die persoon sy of haar gedagtes en gees deur selfdissipline,
   konsentrasie en/of die gebruik van 'n mantra tot stilstand bring sodat
   positiewe energie in hom of haar vrygestel kan word. Tydens meditasie
   word die gedagtes dus "leeggemaak" van steurnisse terwyl daar net op
   een saak gefokus word om nuwe wysheid en insig daaroor te kry. Sodoende
   word ontslae geraak van negatiewe gedagtes en energie terwyl die
   kosmiese bewussyn ontwikkel word.
     * Nuwe Era-musiek

   Musiek word algemeen deur Nuwe Era-aanhangers gebruik as 'n hulpmiddel
   om te ontspan en oor te skakel na 'n hoër vlak van bewussyn. Hulle glo
   ook dat die vibrasie wat deur sommige soorte musiek vrygestel word,
   genesing kan bewerk. Veral musiek met 'n rustige melodie en sagte,
   strelende klanke is baie gewild. Baie Nuwe Era-aanhangers beskou
   Barok-musiek as die ideale musiek om hulle te help ontspan en te fokus.
     * Visualisering

   Nuwe Era-aanhangers glo dat omdat die heelal uit energie bestaan en
   alles aan alles verbind is, veranderinge in die sigbare wêreld
   teweeggebring kan word deur sodanige veranderinge in die gedagtes te
   visualiseer. Deur visualisasie word energie dus vrygestel wat die
   veranderings teweegbring. Beoefenaars van dié praktyk glo dat
   visualisering gebruik kan word om siektes te genees (byvoorbeeld deur
   te visualiseer hoe kankerselle uit die liggaam verwerp word en vervang
   word met gesonde selle), maar ook om omstandighede of selfs mense te
   verander.
   Kategorie: Alternatiewe medikasie

