Holografie


   Holografie of stereoskopie is die wetenskap om hologramme te skep; dit
   is 'n vorm van fotografie wat dit moontlik maak om 'n beeld in drie
   dimensies vas te lê. Die tegniek van holografie kan ook gebruik word om
   inligting opties te stoor, herwin en te verwerk. 'n Algemene fout wat
   gemaak word is om volumetriese skerms met hologramme te verwar, veral
   in wetenskapsfiksie soos Star Trek, Star Wars en Red Dwarf.
   Identigramme as 'n sekuriteitsmeganisme in 'n Duitse Identiteitskaart
   (Personalausweis)
   Identigramme as 'n sekuriteitsmeganisme in 'n Duitse Identiteitskaart
   (Personalausweis)

   Inhoud

        * 1 Oorsig
        * 2 Soorte Sekuriteitshologramme
        * 3 2D / 3D hologramme
        * 4 Verwysings

[wysig] Oorsig

   Hologram Kunswerk in die MIT Museum
   Hologram Kunswerk in die MIT Museum

   Holografie is in 1947 ontdek deur die Hongaarse fisikus Dennis Gabor
   (1900-1979), werk waarvoor hy die Nobelprys vir fisika in 1971 ontvang
   het. Dit is moontlik gemaak deur baanbrekerswerk in die veld van fisika
   deur ander wetenskaplikes soos Mieczysław Wolfke wat tegniese probleme
   opgelos het wat vooruitgang voorheen onmoontlik gemaak het. Die
   ontdekking was 'n onverwagte gevolg van die navorsing wat gedoen is om
   elektronmikroskope te verbeter deur die British Thomson-Houston
   maatskappy in Rugby, Engeland. Die Britse Thomson-Houston maatskappy
   het aansoek gedoen om 'n patent op die 17^de Desember 1947 (en 'n
   patent GB685286 is aan hulle toegestaan), maar die veld het eers
   werklik vooruitgang begin maak met die ontwikkeling van die laser in
   1960.

   Die eerste hologramme waar 3D-voorwerpe opgeneem is, is gemaak deur
   Yuri Denisyuk in die Sowjet-Unie in 1962;^[1] later deur Emmett Leith
   en Juris Upatnieks in die V.S.A in 1962.^[2] Vooruitgang in
   fotochemiese verwerkingstegnieke wat hoë kwaliteit hologrambeelde
   moontlik gemaak het is deur Nicholas J. Phillips gemaak.

   Verskeie soorte hologramme kan gemaak word. Transmissiehologramme, soos
   dié wat deur Leith en Upatnieks gemaak is, kan besigtig word deur 'n
   laserlig deur hulle te skyn en dan die herboude beeld aan die agterkant
   te besigtig. 'n Latere verfyning, die reënbooghologram, laat
   geriefliker beligting met wit lig toe eerder as met lasers of ander
   monochromatiese ligbronne. Reënbooghologramme kan vandag gereeld op
   kredietkaarte gesien word as 'n veiligheidsmaatreël asook op sekere
   produkverpakkings. Hierdie weergawes van die reënboog
   transmissiehologramme word gewoonlik gevorm as reliëfpatrone op die
   oppervlak in 'n plastiekfilm. Hulle sluit gewoonlik 'n weerkaatsende
   aluminium bedekking in wat die lig van "agter" verskaf om die beeld
   sigbaar te maak.

   'n Ander algemene soort hologram is die weerkaatsende of Denisyuk
   hologram wat in staat is om veelkleurige beelde weer te gee deur van
   wit beligtingsbron gebruik te maak wat van die beeld van dieselfde kant
   af belig as die waarnemer.

   Een van die belowendste onlangse ontwikkelings in die kort geskiedenis
   van holografie is die massaproduksie van lae-koste halfgeleierlasers
   wat tipies gebruik word in die miljoene DVD-opnemers en ander
   toestelle, maar wat soms ook nuttig kan wees vir holografie. Hierdie
   goedkoop, kompakte, halfgeleierlasers kan onder sekere omstandighede
   goed meeding met die groot en duur gaslasers wat voorheen gebruik is om
   hologramme te vervaardig en word alreeds gebruik om holografie binne
   bereik te plaas van navorsers en kunstenaars met kleiner begrotings
   asook mense wat dit as 'n stokperdjie doen.

[wysig] Soorte Sekuriteitshologramme

   Hologramme word geklassifiseer in verskillende soorte met verwysing na
   die graad of vlak van optiese sekuriteit wat by hulle ingesluit is
   tydens hul vervaardigingsproses. Die verskillende klassifikasies word
   hieronder beskryf:

[wysig] 2D / 3D hologramme

   Hierdie is by verre die algemeenste soort hologram in gebruik. Hierde
   hologramme (en gevolglik ook die kunswerk van hierdie hologramme) kan
   in twee of drie lae geskep word. Die drielaag hologramme lewer 'n
   unieke multivlak, veelkleurige effek. Hierdie beelde kan een of twee
   vlakke plat grafika bevat wat oënskynlik bo of op die oppevlak dryf.
   Die agtergrondmateriaal lyk gewoonlik asof dit onder of agter die
   hologram is, wat dit die illusie van diepte gee.

[wysig] Verwysings

    1. ^ On the reflection of optical properties of an object in a wave
       field of light scattered by it, Y.N. Denisyuk, Doklady Akademii
       Nauk SSSR, volume 144, no. 6, bl'e 1275–1278, 1962;
    2. ^ Reconstructed wavefronts and communication theory, Leith, E.N.,
       Upatnieks, J., J. Opt. Soc. Am., vol = 52, no = 10, bl'e =
       1123–1130, 1962

   Kategorieë: Fisika • Fotografie

