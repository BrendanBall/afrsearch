Homofoon


   Homofone is woorde wat presies eenders klink, maar waarvan die
   betekenis en spelling verskil.

[wysig] Voorbeelde

   Hier is vlei en vly homofone van mekaar:
     * Sy vlei hom sodat hy vir haar gunsies sal doen
     * Hy vly hom op die bank neer

   In hierdie geval is faal en vaal homofone van mekaar:
     * Die poging sal faal
     * Die prent is baie vaal

   Meer voorbeelde:
     * bod (aangebode geldsom op ’n veiling), bot (kortaf en onbeleef; ook
       uitspruit, gesê van plante)
     * bond (vereniging), bont (veelkleurig; ook pelswerk)
     * boordjie (die boonste deel van die nek van ’n hemp), boortjie (’n
       werktuigie waarmee jy al draaiende ’n gaatjie kan maak)
     * boud (agterste, dik liggaamsdeel), bout (dit word met ’n moer
       vasgedraai)
     * brei (doen dit met velle of ’n sportspan), bry (die klank “r” met
       die kleintongetjie uitspreek)
     * dokter (geneesheer, meervoud dokters), doktor (iemand wat die
       hoogste akademiese graad verwerf het, meervoud doktore)
     * end (die einde), ent (die loot van een boom in die spleet van ’n
       ander bevestig; ook ’n stuk van ’n pad)
     * faal (misluk), vaal (vervelend, vuilwit, bleekgeel, gryserig of
       bleekbruin)
     * feit (geen verdigsel nie), fyt (pynlike sweer aan ’n vinger)
     * fel (hewig, byvoorbeeld soos die son kan neerbak), vel (huid van
       mense of diere; ook omkap, soos in “bome word gevel”; ook regterlik
       beslis, soos in “die vonnis word gevel”)
     * fier (vol regmatige trots), vier (feestelik deurbring; ook een
       minder as vyf)
     * fiets (waarop jy trap-trap kan ry), viets (netjies en sjiek)
     * fonds (geld wat vir ’n bepaalde doel byeengebring word), vonds
       (iets wat gevind is)
     * fors (kragtig), vors (koning)
     * kruit (in ’n patroon), kruid (in ’n tuin)
     * lid (een van die mense in ’n geordende groep waaraan hy of sy
       behoort), lit (’n deel van byvoorbeeld ’n vinger of ’n riet)
     * lood (metaal), loot (jong tak van ’n plant; ook deur die lot
       aanwys)
     * luid (hard klinkend), luit (tokkelinstrument)
     * mied (opgestapelde hoop hooi of iets anders), miet (klein larwe of
       wurmpie in byvoorbeeld meel)
     * nood (haglike toestand), noot (musiekgeluid; ook papiergeld)
     * peil (diepte of hoogte van iets vasstel), pyl (wat met ’n boog
       afgeskiet word; ook soos in “iemand pyl op iets af”)
     * pond (Britse geld of ou gewigsmaat), pont (platboomvaartuig wat
       gebruik kan word om ’n rivier oor te steek)
     * rant (klipperige hoogte), rand (buitekantste omtrek van ’n
       voorwerp; ook ’n muntstuk; ook ’n denkbeeldige oorgangsgrens, soos
       in “op die rand van die graf of van bankrotskap”)
     * reier (moerasvoël), ryer (iemand wat ry)
     * ry (voortbeweeg in ’n voertuig), rei (koor)
     * ryk (welgesteld en vermoënd), reik (jou hand uitstrek tot, soos in
       “reik na die sterre”)
     * seine (tekens), syne (behoort aan hom)
     * skud (heftig heen en weer of op en af ruk), skut (iemand wat
       skiet);
     * steil (baie skuins op en af, miskien soos ’n bergpad), styl (van ’n
       skrywer; ook van hare)
     * vermaard (beroemd), vermaerd (wat maer geword het)
     * vly (jou saggies en gerieflik neerlê), vlei (moerassige laagte; ook
       iemand heuning om die mond smeer)
     * want (omdat), wand (muur)
     * wei (gras vreet, soos die beeste op die veld), wy (skenk, soos in
       “wy jou aandag aan hierdie saak”)
     * ys (bevrore water), eis (gebiedend aandring op iets)

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorie: Saadjies

