Honderdjarige Oorlog


   Honderjarige Oorlog
   Skildery uit die Romantiek van Johanna van Arkel by die Beleg van
   Orléans.

      Datum     1337–1453
     Ligging    Hoofsaaklik Frankryk en die Lae Lande
    resultaat   Franse oorwinning
     Gebieds-
   veranderinge Frankryk verkry beheer oor al die Engelse kontinentale
                besittings behalwe Calais
   Strydende partye
   Frankryk
   Kastilië
   Skotland
   Genua
   Majorka
   Bohemië
   Kroon van Aragon
   Bretagne
   Engeland
   Boergondië
   Bretagne
   Portugal
   Navarra
   Vlaandere
   Hainaut
   Akwitanië
   Luxemburg
   Heilige Romeinse Ryk

   Die Honderdjarige Oorlog dek die periode van 116 jaar (1337 tot 1453)
   waartydens Frankryk en Engeland in talle konflikte betrokke was
   afgewissel met periodes van kort en langer van wapenstilstande. Die
   oorlog het begin toe Edward III van Engeland 'n défi
   (oorlogsverklaring) aan die koning van Frankryk Filips VI van Valois
   gestuur het. Die Verdrag van Picquigny, wat op 29 Augustus 1475 by
   Picquigny in Picardie geteken is dui die amptelike einde van die oorlog
   aan. Die jaar 1453, toe die Engelse uit die hele Frankryk behalwe
   Calais verjaag is word ook baie keer as die einde van die oorlog
   beskou.

[wysig] Historiese agtergrond

   Die Honderdjarige Oorlog moet as die laaste fase van 'n politieke stryd
   beskou word wat reeds in 1066 met die troonbestyging van Willem die
   Veroweraar, hertog van Normandië, as heerser oor Engeland 'n aanvang
   geneem het. Die koning van Engeland het sedertdien oor uitgestrekte
   besittings in Frankryk beskik en is deur die Franse konings as 'n
   ongewenste mededinger beskou in hulle pogings om hul magsposisie in die
   land uit te brei.

   Tot by die jaar 1250 was die meeste Engelse besittings in Frankryk weer
   onder die gesag van die Franse Kroon - met die uitsondering van die
   hertogdom Akwitanië (of Gascogne), 'n gebied wat destyds groot
   hoeveelhede wyn (claret) na Engeland uitgevoer het. In die 1290's het
   Filips die Skone byna daarin geslaag om die Engelse koning Edward I ook
   uit hierdie gewes te verdryf en dit by die Franse Kroondomein in te
   lyf. Die beleid van Filips VI van Frankryk, 'n neef van die Engelse
   koning Edward III, het in die 1330's weer eens 'n bedreiging vir die
   Engelse heerskappy oor die gebied ingehou.
   Frankryk in 1330   Engelse gebied in 1330    Koninkryk van Frankryk
      Besittings van die Plantagenête in 1180
   Frankryk in 1330

      Engelse gebied in 1330

      Koninkryk van Frankryk

      Besittings van die Plantagenête in 1180

   Die Honderdjarige Oorlog was dus aanvanklik veral 'n Franse
   burgeroorlog waarby die Franse koning geprobeer het om van sy
   belangrikste vasal ontslae te raak. Maar in die 14de eeu het ook ander
   moondhede by die oorlogsgebeure betrokke geraak. Die Skotte het as
   gevolg van hulle vryheidsstryd teen Engeland bondgenote van Frankryk
   geword.

   Filips VI het dit in 1334 duidelik gestel dat 'n skikking met Engeland
   oor Gascogne net bereik kon word indien dieselfde verdrag ook die regte
   van die Skotse monarg sou bevestig. Edward III het op sy beurt
   geprobeer om die steun van die Lae Lande vir sy saak te verseker - die
   Engelse wolembargo teen die Vlaamse stede met hul welvarende
   lakenbedryf was 'n doeltreffende drukmiddel om van Vlaandere 'n
   geallieerde nasie te maak.

   Maar uiteindelik het in 1336 die Franse koning se planne om in Engeland
   in te val en militêre bystand aan Skotland te verleen die politieke
   spanninge verskerp. Die Engelse het die aansienlike Franse Vloot, wat
   in Franse seehawens langs die Engelse Kanaal geanker en volgens
   amptelike bewerings vir 'n kruistog bestem sou wees, as 'n ernstige
   bedreiging beskou.

   Edward III was vasbeslote om hierdie bedreiging af te weer en het die
   Engelse parlement oorreed om 'n hoë oorlogsbelasting goed te keur. Met
   Frankryk se preventiewe inval in Gascogne het die Honderdjarige Oorlog
   'n aanvang geneem.

   In teenstelling met sy voorgangers het Edward III in sy stryd teen
   Frankryk oor 'n magtige wapen beskik - sy aanspraak op die Franse
   troon. Die Capet-dinastie wat die Franse troon sedert die jaar 987 in
   'n ononderbroke suksessie aan die eersgebore koninklike seuns oorgeërf
   het, het in 1328 onverwags in sy manlike linie uitgesterf. Die drie
   seuns van Filips die Skone, wat almal as troonopvolgers geregeer het,
   het sonder kinders gesterf. Die Franse kroon is aan Filips VI van
   Valois, 'n neef van die laaste drie Capet-heersers (maar ook van Edward
   III), oorgedra.

   Deur sy moeder Isabella van Frankryk was Edward III ook die grootseun
   van Filips die Skone. Maar alhoewel hy in 1328 nie in 'n posisie
   verkeer het om werklik aanspraak op die Franse troon te maak nie (die
   vroulike vorstelike linie se erfreg is deur die Paryse parlement
   verwerp), het hy in 1337, toe Filips Gascogne verbeur verklaar het, sy
   reg op die Franse troon bevestig. In 1340 het Edward formeel aanspraak
   gemaak op die Franse koningstitel en die Franse koninklike simbool, die
   fleur-de-lis, by sy mantel gevoeg.

[wysig] Bronne

[wysig] Historiese agtergrond

     * Hallam, Elizabeth (red.): Chronicles of the Age of Chivalry.
       Londen: Guild Publishing 1989, bl. 238-239

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Saadjies • Geskiedenis van Europa • Oorloë

