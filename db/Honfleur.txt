Honfleur


   Die hawe van Honfleur
   Die hawe van Honfleur

   Honfleur is 'n hawestad in die département Calvados (Frankryk) met
   8 178 inwoners (1999). Die stad, wat aan die suidelike oewer van die
   Seinemonding lê, staan veral bekend vir sy skilderagtige ou hawe. Sy
   huise bekoor met kleurryke fasades, wat 'n gewilde motief vir skilders
   soos Gustave Courbet, Claude Monet en Johan Jongkind is. Die
   kenmerkende skilderstyl van die école de Honfleur speel 'n beduidende
   rol in die impressionistiese beweging. Honfleur se kerk van die heilige
   Katharina is die grootste sakrale houtgebou in Frankryk, en die
   vakwerkhuise ringsom die kerk, wat onder meer kunsgalerye en
   restourante huisves, is nog steeds 'n ontmoetplek van kunstenaars.

   Die Pont de Normandie, wat Honfleur met Le Havre verbind, is in 1995
   ingewy en behoort tot die langste brûe in Europa.

   Geskiedenis en "Le Pont De Normandie."

   Die eerste skriftelike verwysing na Honfleur dateer uit die jaar 1027,
   die tydperk van Richard III, hertog van Normandië. Teen die middel van
   die 12de eeu is die stad 'n belangrike vervoersentrum langs die
   handelsroete tussen Rouen en Engeland.

   Honfleur trek veral sedert die Honderdjarige Oorlog tussen Engeland en
   Frankryk voordeel uit sy strategiese ligging naby die see en langs een
   van die belangrikste riviere in Frankryk. Darnaas lê Honfleur in 'n
   welvarende gebied.

   Koning Karel V van Frankryk begin met die versterking van Honfleur om
   sodoende die toegang tot die Seinemonding vir Engelse skepe te
   blokkeer. Desondanks slaag Engelse troepe daarin om Honfleur in die
   jaar 1357 in te neem en in die tydperk tussen 1419 en 1450 ook te
   beset. Afgesien van hierdie periode dien Honfleur as die basis vir
   Franse strooptogte langs die Engelse kus, waartydens in die
   vyftigerjare van die 15de eeu onder meer die stad Sandwich in Kent
   verwoes is.
   'n Uitsig oor Honfleur
   'n Uitsig oor Honfleur
   Honfleur: Die Vieux Bassin
   Honfleur: Die Vieux Bassin

   Met die einde van die Honderdjarige Oorlog beleef Honfleur danksy die
   groeiende seehandel 'n bloeitydperk, wat slegs deur die godsdienstige
   onluste van die 16de en laat 18de eeu tydelik onderbreek is. Honfleur
   speel 'n belangrike rol by die Europese ontdekkingsreise; bekende
   seevaarders soos Binot Paulmier de Gonneville, wat in 1503 van Honfleur
   se hawe na die Brasiliaanse kusgebiede vertrek, Jean Denis, 'n boorling
   van Honfleur wat in die jaar 1506 'n besoek aflê aa die eiland van
   Newfoundland (Terre Neuve) en die monding van die Sint-Laurensrivier,
   en Samuel de Champlain, die stigter van Québec-stad, wat in 1608 sy
   ekspedisie na Québec vanuit die stad onderneem.

   Honfleur groei tot een van die vyf beduidendste Franse hawestede vir
   onder meer die slawehandel, met handelsbetrekkinge wat so ver strek as
   Kanada, die Antille-eilande, die kusgebiede van Afrika en die
   Asore-eilande. Op bevel van Jean-Baptiste Colberte word die stad se
   versterkings in hierdie tydperk afgebreek.

   Die oorloë van die Franse rewolusie en die Eerste Keiserryk lei veral
   as gevolg van die Engelse kontinentale blokkade tot die ekonomiese
   neergang van Honfleur. Selfs die groeiende houthandel met die
   Noord-Europese lande tydens die 19de eeu lei net tot 'n beperkte
   oplewing.

   Le pont de Normandie Hierdie stylvolle, 856m. lang brug, wat in 1995
   geopen is, verbind Honfleur en Le Havre. Vir 'n kort ruk was die brug
   die langste kabelbrug ter wêreld.

[wysig] Eksterne skakels

     * Die amptelike webwerf van Honfleur

   Commons
   Multimedia oor hierdie onderwerp is te vinde op Wikimedia Commons onder
   die titel:
   Honfleur
   Kategorieë: Normandië • Dorpe in Frankryk

