Honningsvåg


   Die kerk van Honningsvåg dateer uit die jaar 1884
   Die kerk van Honningsvåg dateer uit die jaar 1884
   Honningsvåg in die winter
   Honningsvåg in die winter
   'n Tipiese winterse hemel oor Honningsvåg
   'n Tipiese winterse hemel oor Honningsvåg

   Honningsvåg (Samies: Honnesváhki of Áváhki) is 'n klein stad en
   visserhawe in die munisipaliteit Nordkapp van die Noord-Noorse
   provinsie Finnmark. Honningsvåg lê op die eiland Magerøya en het 'n
   bevolking van sowat 3 500 mense.

   Honningsvåg is die derde grootste kruisvaarthawe in Noorweë en word ook
   deur skepe van Hurtigruten aangedoen, maar het veral bekendheid verwerf
   vanweë sy ligging naby die Noordkaap (Noors: Nordkapp). Die hawe is in
   die somer gevolglik 'n belangrike bestemming vir kruisvaartskepe. Die
   lugredery Widerøe bied daarnaas gereelde vlugte na die lughawe Valan
   naby Honningsvåg aan. Die toerisme in verband met die Noordkaap, wat
   sowat 40 kilometer van die stad af lê, en vissery is die vernaamste
   bronne van inkomste vir Honningsvåg.

   Alhoewel Honningsvåg homself sedert die 1990's as die "noordelikste
   stad ter wêreld" bemark (en gelyktydig ook na sy ligging naby die
   Noordkaap verwys), is daar in geografiese opsig nog ander stede soos
   Barrow in die Amerikaanse deelstaat Alaska wat aanspraak kan maak op
   hierdie titel.

   Teen die einde van die Tweede Wêreldoorlog is alle nedersettings op die
   eiland Magerøya deur die Duitse Weermag aan die brand gesteek nadat
   hulle op bevel van Adolf Hitler 'n beleid van verskroeide aarde gevolg
   het. Net Honningsvåg se kerk uit die jaar 1884 het destyds bewaar
   gebly.

[wysig] Geografie en klimaat

   Honningsvåg lê in die Subarktiese klimaatsone, maar danksy die
   matigende invloed van die warm Golfstroom is temperature langs die kus
   sowat 20 °C hoër as in ander gebiede van dieselfde breedtegraad (71°).
   Daar word jaarliks sowat 800 millimeter se neerslae aangeteken wat
   veral op die sowat 150 dae van die jaar val wanneer die kwik benede
   vriespunt daal.

   Die Middernagson, 'n tipise verskynsel in die Nordiese lande, kan in
   die Noordkaapgebied in die periode tussen die middel van Mei en laat
   Julie bewonder word. Op 20 November verdwyn die Son tot by 22 Januarie
   heeltemal agter die horison.

   Die plato van die Noordkaap se rotswand lê sowat 34 kilometer van
   Honningsvåg af en is die noordelikste punt van Europa teen 'n
   breedtegraad van 71° 10'. Die rotswand het lankal as 'n belangrike
   baken vir seevaarders gedien.

[wysig] Eksterne skakels

     * Die amptelike webwerf van die Nordkapp-munisipaliteit (in Noors)

   Kategorie: Noorweë

