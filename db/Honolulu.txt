Honolulu


                                            Honolulu
                                            Kaart                    Wapen

                                                                      Vlag

                                             Land          Verenigde State
                                        Deelstaat                   Hawaii
                                 Distrik (County) Distrik en Stad Honolulu
                                       Koördinate      21°18' N, 157°49' W
                                         Stigting           1809 Vestiging
                                                        van Koninklike Hof
                                       Oppervlak:
                                         - Totaal              272,1 vk km
                                Hoogte bo seevlak               Op seevlak
                                       Bevolking:
                         - Totaal (skatting 2004)                  377 260
                             - Bevolkingsdigtheid              1 699/vk km
                         - Metropolitaanse gebied                  900 000
                                          Tydsone                  UTC -10
                                     Burgemeester           Mufi Hannemann
                                Amptelike Webwerf        co.honolulu.hi.us

   Honolulu (Hawaiïaans: Beskermde hawe^[1]) is die hoofstad en grootste
   stad van die Amerikaanse deelstaat Hawaiï met 377 260 inwoners (2004)
   in die stad en sowat 900 000 in die metropolitaanse gebied, wat feitlik
   oor die hele Oahu-eiland strek. Die stad lê aan die suidooskus van die
   eiland.

   Honolulu is die politieke en kulturele sentrum van die deelstaat Hawaiï
   en fungeer daarnaas ook as die ekonomiese sentrum van die Sentrale
   Stille Oseaangebied.

   Inhoud

        * 1 Geskiedenis
        * 2 Argitektuur
             + 2.1 Sakrale geboue
        * 3 Ekonomie
             + 3.1 Ekonomiese geskiedenis
        * 4 Stadsregering
        * 5 Toerisme en besienswaardighede
        * 6 Verwysings

[wysig] Geskiedenis

   'n Lugfoto van Honolulu se hawe
   'n Lugfoto van Honolulu se hawe

   Die geskiedenis van die eerste menslike nedersettings in die omgewing
   van Honolulu is onbekend. Die oudste voorwerpe, wat in die gebied
   gevind is, en tradisionele mondelinge verhale van Polinesiese setlaars
   dateer uit die 12de eeu. Voor die aankoms van die eerste vreemdelinge
   het die hawe van Honolulu die naam Kulolia gedra. Die Engelse kaptein
   William Brown het die hawe met sy skip Butterworth in die jaar 1794 as
   die eerste buitelander bereik en dit Fair Haven genoem. Dikwels is dit
   ook Brown's Harbor genoem, terwyl die huidige naam Honolulu eers later
   gebruiklik geword het.

   Danksy die Pasifiese passaat- of handelswind het steeds meer 18de en
   19de eeuse seilskepe op die seeroete na Hawaiï gevaar en in
   Honolulu-hawe aangedoen. Die plek het uiteindelik ook 'n belangrike
   politieke rol begin speel: Ná sy oorwinning in die Slag van Nu'uanu in
   Nu'uanu Pali en die verowering van die eiland Oahu in 1804 het koning
   Kamehameha I sy koninklike hof vanuit die eiland Hawaiï na Waikiki
   verskuif. Die hof is in 1809 nog eens na die huidige stadskern van
   Honolulu verskuif.

   Honolulu het vinnig tot die grootste hawe van die Hawaiï-eilandgroep
   gegroei, veral danksy die handel met sandelhout, en die hae was 'n
   belangrike tussenstsie vir skepe wat op die seeroete tussen
   Noord-Amerika en Asië gevaar het. Daarnaas was die hawe 'n belangrike
   stasie vir walvisvangers.
   Die moderne sakekern van Honolulu met die Aloha-toring op die voorgrond
   en die First Hawaiian Center in die middel
   Die moderne sakekern van Honolulu met die Aloha-toring op die voorgrond
   en die First Hawaiian Center in die middel

   Die Duitse botanikus Adelbert von Chamisso (1781-1831), wat in die
   vroeë 19de eeu 'n wêreldreis aan boord van die Russiese brik Rurik
   onderneem het, het op 27 November 1816 een van die eerste reisberigte
   oor Honolulu geskryf. Die stad was destyds 'n mengsel van inheemse
   huise met strooidakke en Europese argitektuur met wit mure en rooi
   dakke.

   In die jaar 1850 het koning Kamehameha III Honolulu tot die nuwe
   hoofstad van sy koninkryk Hawaiï verklaar; Honolulu het sodoende
   Lahaina op die eiland Maui as regeringsetel vervang. Kamehameha III was
   ook die dryfkrag agter die vinnige modernisering van Honolulu, en
   tydens sy regering en dié van sy opvolgers het geboue soos St.
   Andrew's-katedraal, die Iolani-paleis en Aliiolani Hale ontstaan.

   Die eerste kerk is nog uit koralblokke gebou, maar met die aankoms van
   'n groeiende aantal sendelinge uit Noord-Amerika is ook die eerste
   vooraf vervaardigde houthuise ingevoer. Die eerste sakemanne, wat hul
   ondernemings in Honolulu gestig het, was nasate van sendelinge. Vanaf
   die middel van die 19de eeu het talle kontrakarbeiders uit Sjina,
   Japan, die Filippyne, Portugal en Korea hulle ná die afloop van hul
   werkooreenkomste op Hawaiïese plantasies in hul eie etniese woonbuurte
   in Honolulu kom vestig.

   Die stad het ook as die administratiewe sentrum van die latere
   Republiek van Hawaii en die VSA-deelstaat Hawaiï gedien, wat in die
   jaar 1959 gevorm is. Honolulu en Hawaiï het ná die deelstaat se
   toetreding tot die Unie 'n eersterangse trekpleister vir toeriste uit
   Noord-Amerika en ander wêreldddele geword en 'n geweldige ekonomiese
   opswaai beleef. Honolulu is vandag 'n moderne Amerikaanse metropool met
   talle wolkekrabbers, terwyl Waikiki met sy groot aantal hotelle tot die
   sentrum van die plaaslike toerismebedryf ontwikkel het.

[wysig] Argitektuur

[wysig] Sakrale geboue

   St. Andrew's-katedraal, soos gesien vanuit Beretania-straat
   St. Andrew's-katedraal, soos gesien vanuit Beretania-straat

   St. Andrew's-katedraal in die middestad van Honolulu was vroeër die
   setel van die Anglikaanse Kerk van Hawaiï, maar word tans deur die
   Amerikaanse Episcopal Chuch in die deelstaat Hawaiï as setel van sy
   plaaslike biskop gebruik.

   Die bou van die katedraal is oorspronklik op inisiatief van koning
   Kamehameha IV en sy eggenote Emma beplan. Albei was vriende van die
   Britse koningin Victoria en vroom aanhangers van die Kerk van Engeland.
   Die koning is egter op die feesdag van Sint-Andries in 1863, nog voor
   die hoeksteenlegging van die kerkgebou, oorlede. Sy broeder Kamehameha
   V het die projek as troonopvolger voortgesit en die hoeksteen ter ere
   van sy voorganger gelê.

   Die katedraalkerk is in die Franse Gotiese boustyl opgerig en bestaan
   uit vooraf vervaardigde bouelemente wat uit Engeland ingevoer is. Die
   wesfasade pronk met 'n brandgeskilderde kerkvenster wat van die bodem
   tot by die dakrand strek en die verskillende Europese
   ontdekingsreisigers uitbeeld wat 'n besoek aan die Hawaiï-eilande
   afgelê het.
   Die mausoleum van koning Lunalilo in die kerkhof van Kawaiahaʻo
   Die mausoleum van koning Lunalilo in die kerkhof van Kawaiahaʻo

   St. Andrew's is een van slegs drie ander katedraalkerke in Hawaiï -
   Cathedral of Our Lady of Peace; Saints Constantine and Helen, 'n
   katedraal van die Grieks-Ortodokse aartsbiskpdom van Amerika; en die
   Rooms-Katolieke Co-Cathedral of Saint Theresa of the Child Jesus.

   Die Kawaiahaʻo-kerk, wat ewenens in Honolulu se middestad geleë is, het
   vroeër as die nasionale kerk van die Koninkryk Hawaiï en kapel van die
   koninklike gesin gedien. Derhalwe word na die kerk in die omgangstaal
   ook as die "Westminster-abdy" van Hawaiï verwys. Die naam is afgelei
   van die Hawaiïaanse Ka wai a Haʻo (letterlik "Die water wat aan Haʻo
   behoort" - die term verwys na die kerk se ligging by 'n fontein en
   varswaterpoel wat deur 'n vroulike stamhoof met die naam Haʻo beheer
   is).

   Die kerkgebou is tydens die regentskappe van die konings Kamehameha II
   en Kamehameha III in die periode tussen 1836 en 1842 volgens 'n ontwerp
   van eerwaarde Hiram Bingham in die tipiese Nieu-Engeland-boustyl van
   Hawaiïese sendingstasies opgerig. 14 000 koraalstene met 'n gewig van
   een pond elk is uit 'n koraalrif voor die suidkus van Oahu ontgin om as
   boumateriaal te dien.

   Die Kawaiahaʻo-kerk is deur die Hawaiïese stamhoofde en lede van die
   regerende Kamehameha- en Kalākaua-dinastieë besoek. Sy boonste galery
   is met 21 portrette van lede van die koningshuis versier. Koning
   Lunalilo het die kerk se begraafplaas bo die koninklike mausoleum
   verkies en is hier ter ruste gelê.

   Die kerk is een van die oudste Christelike sakrale geboue in Hawaiï wat
   bewaar gebly het en word as 'n Nasionale Historiese Baken in die
   Amerikaanse Nasionale Register van Historiese Plekke gelys. Die
   kerkdienste word gedeeltelik in Hawaiïaans aangebied.

[wysig] Ekonomie

   Honolulu is 'n belangrike knooppunt van die lug- en seeverkeer en
   bowendien danksy die tropiese klimaat 'n eersterangse
   toeristebestemming. Die strand van die stadswyk Waikiki is wêreldwyd
   bekend. Naby die stad lê die Amerikaanse vlootbasis Pearl Harbor, wat
   tydens die Tweede Wêreldoorlog op 7 Desember 1941 die skouplek van 'n
   Japannese blitsaanval was.

   Die toerismebedryf is tans die belangrikste ekonomiese sektor nog voor
   die handel en die militêre basisse. Honolulu beskik oor moderne
   hawegeriewe wat onder meer plaaslike uitvoergoedere soos ingeblikte
   pynappels, suiker en tekstiele hanteer.

[wysig] Ekonomiese geskiedenis

   'n Kruisvaartskip in Honolulu-hawe
   'n Kruisvaartskip in Honolulu-hawe

   Honolulu was teen die middel van die 19de eeu 'n seehawe vir
   walvisvangers. Die hawe het vinnig tot 'n belangrike handelsentrum in
   die Stille Oseaan ontwikkel wat goedere soos sandelhout, walvisolie en
   pelse gehanteer het. Met die agteruitgang van die walvisolie- en
   sandelhouthandel het die ekonomiese swaartepunt na die uitvoer van
   pynappels en suiker verskuif.

   Die invloedryke suikernyweraars het selfs daarin geslaag om die laaste
   koninklike regering van Hawaiï omver te werp en die anneksasie deur die
   Verenigde State te orkestreer. Vandag word sowat 'n vyfde van die
   Honolulu-distrik se oppervlakte deur landbougebiede beslaan, alhoewel
   steeds meer land vir bouprojekte afgestaan word.

   Nadat die suikerproduksie op talle plantasies gestaak is, het meer
   gediversifiseerde landbouaktiwiteite 'n opswaai beleef. Akwakulture,
   wat die teelt van visse, skulpvisse, alge en ander spesies behels, het
   in die afgelope jare sterk gegroei. In 2002 was daar reeds dertig
   sakeondernemings in dié bedryf wat seekos ter waarde van $4,2 miljoen
   verkoop het.

   Ander belangrike ekonomiese sektore is navorsing en ontwikkeling, veral
   op die gebied van oseanografie, astrofisika, geofisika en biomedisyne,
   nywerhede en handel. Plaaslik vervaardigde goedere sluit juweliersware,
   tekstiele, voedsel en dranke, gomlastiekprodukte, boumateriale,
   elektronika en rekenaartoerusting in. Toerisme se jaarlikse bydrae tot
   die plaaslike ekonomie beloop $10 miljard.

[wysig] Stadsregering

   Die oorspronklike bestuursraad van Honolulu is lankal vervang deur 'n
   burgemeester en 'n stadsraad, wat die stad en die distrik van Honolulu
   bestuur. Munisipale verantwoordelikhede sluit onder meer
   watervoorsiening, sanitasie, instandhouding en onderhoud van strate,
   kiesersregistrasie, burgerlike verdediging, die uitreik van rybewyse en
   voertuiglisensies, brandweer- en mediese nooddienste in.

   Die Stad en Distrik van Honolulu (City & County of Honolulu) se
   munisipale regering is een van die grootstes in die Verenigde State met
   'n jaarlikse begroting van 1 miljard VSA-$ (7,2 miljard ZAR). Die
   huidige burgemeester van Honolulu is Mufi Hannemannn; sy ampstermyn
   strek tot Januarie 2009.

[wysig] Toerisme en besienswaardighede

   Honolulu, soos gesien vanuit die Diamond Head
   Honolulu, soos gesien vanuit die Diamond Head

   Nog teen die einde van die twintigerjare van die 20ste eeu was Honolulu
   'n reisbestemming vir 'n klein klompie welgesteldes. Die stad het toen
   oor net twee hotelle beskik, die Royal Hawaiian Hotel, wat in 1927
   geopen is, en die Moana Hotel met sy kenmerkende Moorse boustyl, wat in
   1901 opgerig is.

   Eers teen die middel van die dertigerjare het die Amerikaanse
   lugvaartmaatskappy Pan American Airlines met sy beroemde Hawaii
   Clippers 'n gereelde lugroete tussen San Francisco aan die Amerikaanse
   weskus en Honolulu ingestel. Dit was die begin van die massatoerisme,
   wat vandag veral Amerikaanse, Japannese en Kanadese toeriste na die
   eiland lok.

   Die bekendste baken van Waikiki is die Diamond Head, 'n uitgedoofde
   vulkaan met 'n hoogte van 232 meter, wat teen die einde van die strand
   lê. Die naam is afgelei van kristalliene gesteentes (kwartsiet), wat in
   1825 in die krater gevind en aanvanklik as diamante beskou is.

[wysig] Verwysings

    1. ^ wehewehe.org: Hawaiian Dictionaries - Honolulu

   Bronliteratuur
     * Beechert, Edward D.: Honolulu: Crossroads of the Pacific. Columbia:
       University of South Carolina Press 1991
     * Stahn, Eberhard: Hawaii. Reiseführer mit Landeskunde. Buchschlag
       naby Frankfurt (Main): Mai 1995
     * Stone, Scott C. S. Honolulu: Heart of Hawaii. Tulsa, Oklahoma:
       Continental Heritage Press 1983

   Kategorieë: Honolulu • Stede in die VSA

