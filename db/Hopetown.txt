Hopetown


   Hopetown is 'n Noord-Kaapse dorp 133 km noordoos van Britstown en 134
   km suidwes van Kimberley aan die N12-hoofpad geleë. Die dorp is 'n
   sentrum van skaap-, bees- en vrugteboerdery danksy besproeiing uit die
   nabygeleë damme.

   Inhoud

        * 1 Geskiedenis
        * 2 NG gemeente
        * 3 Eksterne skakel
        * 4 Bronne

[wysig] Geskiedenis

   Hopetown is in 1853 of 1854 gestig en het munisipale status in 1858
   verwerf. Daar word algemeen aanvaar dat dit na majoor William Hope
   vernoem is, ouditeur-generaal en waarnemende sekretaris van die Kaap,
   maar daar is 'n staaltjie wat die naam verbind met 'n anker, simbool
   van hoop, wat die weduwee van die eienaar van die plaas De Kalk gedra
   het. 'n Werker van die plaas het na bewering 'n blikreplika daarvan
   gemaak en teen die plaas se ingang vasgespyker. Die eerste diamant,
   Eureka is in 1866 hier op die oewers van die Oranjerivier deur die jong
   Erasmus Jacobs ontdek en die beroemde Ster van Suid-Afrika van 83,5
   karaat is in 1868 op die plaas Zandfontein ontdek. Hoewel die diamante
   hier baie ontwykend was en nooit grootskaals ontgin is nie, het
   belangstelling in die diamante tot die ontdekking van diamante by
   Kimberley en Barkley-Wes gelei.

[wysig] NG gemeente

   Hopetown was voor 1854 deel van die NG gemeente Colesberg en het onder
   die Ring van Graaff-Reinet geressorteer. In 1853 ontvang die Sinodale
   Kommissie 'n brief van J.C. Wiid, eienaar van die plaas
   Duvenaarsfontein, waarin hy sy plaas vir die stigting van 'n aparte
   gemeente aanbied. In 'n afsonderlike brief vra 70 ondertekenaars vir
   die afstigting van sodanige gemeente.

   Op 18 Februarie 1854 word 'n gemeente op die plaas Duvenaarsfontein
   gestig en gedoop Hopetown, of Hoopstad (sien Hoopstad, Vrystaat), soos
   dit in die begin bekend was. Die eerste kerkraad is spoedig bevestig en
   dienste is eers in 'n tentkerk gehou voor die eerste kerkgebou in
   Februarie 1857 voltooi en ingewy is. 'n Nuwe kerkgebou is in Januarie
   1914 ingewy nadat die oue krake begin toon het en baie ongerieflik vir
   die kerkgangers was. Danksy die ywer van sendelinge soos J.H. Louw
   (1890 tot 1898 en weer van 1904 tot 1917) en eerw. J. de Villiers en
   eerw. G.C. Oosthuizen, is 'n sendinggemeente in 1922 gestig.

   Die ontvolking deur NG lidmate van die platteland raak Hopetown se
   gemeente net soos dié van die meeste ander dorpe. In 1979 was die
   lidmaattal 750, maar in 2006 net oor die 500. (Sien NG Kerk se
   amptelike webblad vir nadere besonderhede oor die gemeente.)

[wysig] Eksterne skakel

     * Volledige inligting vir toeriste

[wysig] Bronne

     * Raper, P.E., Dictionary of Southern African Place Names, Lowry
       Publishers, Johannesburg, 1987
     * Mayhew, Vic (red.), Reader's Digest Illustrated Guide to Southern
       Africa, Reader's Digest Association, Cape Town, 1980.
     * Olivier, ds. P.J., Ons gemeentelike feesalbum, N.G. Kerk-uitgewers,
       Kaapstad en Pretoria, 1952.

   Kategorieë: Noord-Kaap • Dorpe in Suid-Afrika

