Hoërskool Groote Schuur


   Die Hoërskool Groote Schuur in Nuweland, Kaapstad, is van sy ontstaan
   in 1959 tot vroeg in die jare 90 gereken as een van die beste skole in
   die Skiereiland en was in 'n onafrikaanse omgewing, tot met die invoer
   van parallelmedium-onderrig in vroeë jare 90, 'n lewende monument van
   Afrikaanse kultuur en opvoeding waarop die Afrikaanse gemeenskap in die
   suidelik voorstede met reg trots was.

   Inhoud

        * 1 Agtergrond
        * 2 Eerste vergadering
        * 3 Na-oorlogse tydperk
        * 4 Hoërskool Rosebank?
        * 5 Die ja-woord
        * 6 Die bloeitydperk
        * 7 Einde van 'n era
        * 8 Oudleerlinge
        * 9 Eksterne skakels
        * 10 Bronne

[wysig] Agtergrond

   Die behoefte aan 'n eie Afrikaanse hoërskool in die Rondebosse omgewing
   is reeds sedert die stigting van die Laerskool Groote Schuur in 1936
   gevoel. Vroeg in 1937 het die hoof van die destydse Sekondêre Skool
   Simon van der Stel (tans die Hoërskool Voortrekker, Kenilworth}, dr. L.
   Macfarlane, 'n onderhoud met dr. F.C.L. Bosman, een van die stigters
   van die laerskool, gevoer. Die gesprek het gegaan oor die stigting van
   'n Afrikaanse hoërskool in die Rondebosse gebied. Daar is ooreengekom
   dat verteenwoordigers van Simon van der Stel saam met afgevaardigdes
   van Laerskool Groote Schuur 'n byeenkoms sou reël om die moontlikheid
   van 'n gesamentlike hoërskool in Rondebosch, Wynberg of elders te
   bespreek.

[wysig] Eerste vergadering

   Nadat die laerskool sy spreekwoordelike voete geving het, word 'n
   byeenkoms op 1 Februarie 1938 in die laerskool gebou, waar lede van
   Wynberg voorstel dat 'n kommissie saamgestel word bestaande uit drie
   lede van Simon van der Stel en drie van Groote Schuur om onderhoude met
   die laerskool se skoolkomiteevoorsitter, 'n lid van die skoolraad en
   uiteindelik dr. W. de V. Malan, superintendent-generaal van onderwys,
   te voer. Die skoolkomiteevoorsitter is kort daarna oorlede en tydens
   die Tweede Wêreldoorlog wil dinge net nie vlot nie.

[wysig] Na-oorlogse tydperk

   Ná die inwyding in 1949 van die laerskool se nuwe gebou, het ouers
   opnuut begin agiteer vir die totstandkoming van 'n hoërskool. Met die
   besluit van die onderwysdepartement dat alle st. 6-leerlinge van 1
   Januarie 1953 na hoërskole oorgeplaas moes word, voel die skoolkomitee
   die tyd is reg om weer vertoë te rig insake die stigting van 'n
   hoërskool naby die laerskool. Die komitee rig 'n brief aan die
   skoolraad waarin hy meld alle hoërskole in die omgewing is Engels, dus
   sal die oorplasing vir ouers baie ongerief teweeg bring. Hulle stel
   voor die oplossing is die stigting van 'n eie hoërskool.

   Die skoolraad willig in om die komitee te ontmoet. Tydens 'n
   vergadering op 23 April 1953 is die saak weer bespreek en die gevoel
   was dat dit vroeër eerder as later moes gebeur aangesien grond selfs
   toe al skaars beskikbaar was en net al hoe moeiliker bekombaar sou
   word.

   'n Besluit is geneem om die komitees van die naaste Afrikaanse
   hoërskole, Hoërskool Voortrekker, Kenilworth, en Hoërskool Nassau in
   Mowbray te nader, en die skole se komitees willig in. 'n Gesamentlike
   vergadering met Laerskool Groote Schuur is op 12 Oktober 1953 in die
   laerskool gehou. Die laerskool het op die vergadering dit duidelik
   gestel dat die te stigte hoërskool nie afbreuk aan die ander skole moet
   doen nie, aangesien hulle die "Afrikaansmediumskole as so 'n groot
   Afrikanersaak beskou".

   Nassau se hoof het tydens die vergadering gesê die skool is in 1933 in
   Observatory gestig omdat die Afrikaners se getalle daar dit geregverdig
   het, maar dat die omgewing aan die verval was en die skool dit dus
   moeilik gevind het om sy getalle te handhaaf. Voortrekker weer het dit
   jare lank moeilik gevind om 'n geskikte perseel te kry, maar na jare se
   gesukkel kon die skool uiteindelik sy intrek neem in die voormalige
   administrateurswoning "Highclere" in Kenilworth, nadat die provinsiale
   administrasie besluit het om die meer gerieflik geleë Leeuwenhof in die
   stadskom aan te koop. Voortrekker se hoof het gevoel dit sou beter wees
   om eerder enkele sterk hoërskole te hê as 'n klomp kleintjies wat sou
   sukkel om voort te bestaan. 'n Lid van Pinelands het gemeld die
   Afrikaanssprekendes by hulle neem toe en dat hulle bereid sou wees om
   'n hoërskool in Rondebosch te steun. Ook het prof. Burger gesê dat die
   Hoërskool Jan van Riebeeck tot oorlopens toe vol was en 'n Rondebosse
   hoërskool nie daardie skool sou benadeel nie. Reeds toe was die
   algemene gevoel dat mense uit die stadskom nie na die suidelike nie,
   maar na die noordelike voorstede verhuis sodat daar nie genoeg kinders
   sou wees vir drie Afrikaanse hoërskole nie.

   By die volgende vergadering van die laerskool se komitee word besluit
   om die skoolraad te versoek om dadelik grond aan te koop waarop later
   'n hoërskool gestig kan word. 'n Stuk grond in Keurboomweg (die eiendom
   van die stadsraad) en nog 'n perseel in Palmyraweg word aanbeveel.

[wysig] Hoërskool Rosebank?

   Nassau se perseel was destyds ongeskik vir 'n hoërskool en daar het
   gerugte die rondte gedoen dat die skool na Rosebank sou verskuif om as
   gesamentlike skool vir sy destydse voedingsgebied en Rondebosch te
   dien. Laerskool Groote Schuur se komitee het egter gevoel 'n hoërskool
   in die Rondebosse gebied moes aan die laerskool verwant wees en ook sy
   naam, wat toe al wyd bekend en hooggeag is, dra.

   Teen 1956 is 'n geskikte perseel vir 'n hoërskool in Rosebank gekry,
   maar dit blyk later dit sou onmoontlik wees om 'n voorgestelde snelweg
   deur die perseel te keer. 'n Nuwe stuk grond in die omgewing van
   Mowbray-Observatory word toe aan Nassau toegeken, waarmee Groote Schuur
   se komitee glad nie tevrede was nie omdat dit so ver van Rondebosch
   geleë was. Toe Groote Schuur nie die Rosebank-voorstel verder wou steun
   nie, het die hoof van die laerskool, D. Lamprecht, werk daarvan gemaak
   om die voorvermelde stukke grond vir die Hoërskool Groote Schuur te
   laat onteien. Die stuk grond aan Keurboomweg het 'n sierlike herehuis,
   Vredenhof, bevat wat aanvanklik die skool gehuisves het en later as
   koshuis en toe kunssentrum gebruik is. Ses persele aan Palmyraweg is
   ook onteien en gekonsolideer en hier is die nuwe skoolgebou op 17 Junie
   1964 ingewy.

[wysig] Die ja-woord

   Uiteindelik het die administrateur van Kaapland, Otto du Plessis, het
   uiteindelik na baie deeglike oorweging sy goedkeuring aan die hoërskool
   in Rondebosch verleen, presies net soos die skoolkomitee van die
   laerskool dit in 1937 in die vooruitsig gestel het. Hyself het die
   skool amptelik op 28 Januarie 1959 geopen. In sy openingsrede het hy
   onder meer gesê: "Veral Rondebosch staan bekend as een van die
   belangrikste opvoedkundige gebiede in Suid-Afrika. 'n Mens moet die
   skole geluk wens met hul prestasie, maar almal sal saamstem dat die
   Afrikaners ook nou 'n monument moet kry wat nie hoef terug te staan vir
   enige ander skool in Rondebosch of Kaapland nie. Soos alle ander skole
   moet hierdie skool ontwikkel tot iets waarop die Afrikaner met reg
   trots kan wees."

   Die eerste sooi vir die nuwe skoolgebou is op 11 Desember 1963 deur
   admiraal Hugo Biermann hoof van die Vloot en later van die S.A.
   Weermag, en 'n oudleerder van Hoërskool Jan van Riebeeck, gespit. Die
   nuwe gebou is op 17 Junie 1964 deur Nico Malan, administrateur van
   Kaapland, ingewy toe sy vrou die skoolgebou oopgelsuit het en hy die
   hoeksteen in die voorportaal onthul het.

[wysig] Die bloeitydperk

   Die skool het binne enkele jare die administrateur se woorde laat waar
   word toe Sunette van Schalkwyk in 1970 in die Senior
   Sertifikaat-eksamen tweede in Kaapland kom en Wilhelm Duminy en Louise
   Kellerman in die daaropvolgende jare onder die voorste tien kandidate.
   Duminy was ook in 1970 junior burgemeester van Kaapstad, en die akteur
   en TV-aanbieder Eon de Vos, wie se vader predikant van die NG gemeente
   Rondebosch was, en Nancy Duminy onderskeidelik junior burgemeester en
   burgemeesteres. Nancy het van 1972 tot 1973 die Suid-Afrikaanse rekord
   in haar ouderdomsgroep in hoogspring gehou. Dirk Hoffman was in 1973
   saam met Nancy as hoofdogter, hoofseun. Eon was in 1974 hoofseun. Ook
   wen W. Liebenberg in 1971 'n silwermedalje in die Suid-Afrikaanse
   Akademie vir Wetenskap en Kuns se Wiskunde-olimpiade, en Stephan
   Malherbe 'n silwermedalje in 1983.

   Aan die einde van 1977 sluit Hoërskool Nassau finaal sy deure en skakel
   leerders (na beraming sowat 140) van Januarie 1978 by die Hoërskool
   Groote Schuur in. Laasgenoemde se skoolwapen is gewysig om die leeu van
   Nassau te akkommodeer, die leuse "Ek sal handhaaf" is oorgeneem en 'n
   nuwe skoollied, geskryf deur Henk Rall is in gebruik geneem, maar oor
   een ding het Groote Schuur vasgestaan: die skool se naam, wat met
   soveel ywer opgebou is, sou onveranderd behoue bly. Groote Schuur begin
   die 1978-skooljaar met meer leerlinge as in sy hele bestaan toe sowat
   420 hulle inskryf. In die jare 80 is die Nassau-teater op die
   skoolperseel opgerig as lewende herinnering aan die Hoërskool Nassau.

   In 1986 lys die "Amptelike Suid-Afrikaanse Munisipale Jaarboek" die
   voorste Kaapstadse skole as volg: "Among the outstanding schools are
   the South African College School, South Africa's oldest, the Diocesan
   College (Bishops), Rondebosch, Westerford, Herschel, St, Cyprian's
   Grammar, Jan van Riebeeck, Groote Schuur, D.F. Malan and Fairmont."
   Ondanks sy klein getalle neem die skool lank in die A-afdeling van die
   Westelike Provinsie se swemliga deel, vaar veral puik in meisieshokkie
   en -tennis, en sorg die jaarlikse interskole teen Hoërskool Jan van
   Riebeeck, Hoërskool Voortrekker en Hoërskool Zwaanswyk altyd vir groot
   geesdrif, veral op die pawiljoen. Groote Schuur maak in die laaste
   klompie jare van die kompetisie sy stem in so 'n mate dik, dat hy die
   Sangbeker tussen 1986 en 1990 net in 1988 nie kon wen nie.

   Weens die gedurige verhuising van Afrikaanse ouers uit die suidelike na
   die noordelike voorstede, het die getalle geleidelik afgeneem tot 245
   in 1986 en selgs 199 in 1990. Prestasies bly egter nie uit nie. In 1989
   wen die skool die nasionale skoletoneelkompetisie van die A.T.K.V. en
   in 1990 wen Morné van Rooyen die Nasionale Geskiedenis-olimpiade van
   die Suid-Afrikaanse Akademie vir Wetenskap en Kuns, nadat hy in 1989
   onder die voorste 50 kandidate was. Boonop kry Rainer Hoft in 1995 'n
   medalje in die junior afdeling van die Akademie se Nasionale
   Wiskunde-olimpiade, gevolg deur silwermedaljes in die senior afdeling
   in 1996, 1997 en 1998. Hy eindig ook onder die voorste tien in 1998 se
   Geskiedenis-olimpiade. Die skool is altyd gekenmerk deur 'n hegte,
   familie-atmosfeer, klein klasse, 'n wye vakkeuse (vier derdetale tot
   1986) en 'n besonder gunstige getalverhouding van leerlinge tot
   onderwysers (in 'n stadium so min as 12:1!). En die leerlinge het wyd
   respek afgedwing vanweë hulle tweetaligheid, netjiese voorkoms en
   beleefdheid.

   Groote Schuur word laat in 1990 die eerste Afrikaanse hoërskool in die
   land om sy deure aan alle rasse, maar met die behoud van Afrikaans as
   onderrigtaal, oop te stel. In 1991 en 1992 beleef die skool 'n verdere
   daling in leerlingtalle, ondanks die ingebruikname van 'n koshuis vir
   100 inwoners.

[wysig] Einde van 'n era

   Dit word duidelik die enigste kans op oorlewing is die invoer van
   parallelmediumonderrig. Gou neem die getalle dramatiese toe tot byna
   600, maar met 'n ooreenstemmende afname in gehalte. Waar die skool in
   1987 byvoorbeeld 9 A-gemiddeldes in die Senior Sertifikaat-eksamen kon
   beheel (18% van sy totale getal matrieks, in 'n tyd toe die standaard
   baie hoog was), kon matrieks in 2006 nie 'n enkele A-gemiddelde kry
   nie. Die Afrikaanse leerders het ook drasties afgeneem tot skaars 10%.

[wysig] Oudleerlinge

   Van die oudleerlinge van die skool, is sangeres Rozanne Botha, pianis
   Janine Neethling, sangeres Anize du Plessis, medici dr. Braam
   Ackermann, dr. Anneke Hesseling en dr. Xander van der Poll, die mediese
   navorser Dr Thomas Hiemstra, Swartland en Weskus Herald-redakteur Morné
   van Rooyen, bekroonde joernalis Willemien Brümmer, aktrise Nicola
   Hanekom, Anneke Boshoff, voorheen van Tafelberg-uitgewers, kunstenaar
   en sanger Ilze van der Poll, aktrise Elizabeth Archer.

[wysig] Eksterne skakels

     * Nicola Hanekom oor haar loopbaan en agtergrond

[wysig] Bronne

     * Lamprecht, D., Woelinge langs die Liesbeek, (uitgewer onbekend),
       1972

   Kategorieë: Onderwys • Wes-Kaap • Suid-Afrikaanse skole

