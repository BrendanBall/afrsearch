Hoërskool Hangklip


   Hoërskool Hangklip is 'n hoërskool in Queenstown, Suid-Afrika.

   Die skool se geskiedenis begin in 1885, 27 jaar na die roemryke Queen's
   College, die eerste hoërskool in die dorp. Dit het ontstaan as 'n
   dubbelmedium-laerskool, Queen's Drive Primêre Skool. Die Afrikaanse
   gemeenskap het van krag tot krag gegaan en pogings aangewend om
   Afrikaans sy regmatige plek op die dorp te gee. Die strewe is vervul in
   1947 toe Afrikaans die onderrigtaal in die hoërskool geword het onder
   die skoolhoof D.B. Malan. Dit is voorafgegaan deur die eerste st.
   8-klas in 1942. In daardie jaar het die skool sy huidige naam gekry toe
   die skoolkomitte, onder leiding van ds. Pollock, besluit het om dit na
   die berg by die dorp te vernoem. Die skool se status is in 1945 tot dié
   van hoërskool verhef en in Januarie 1946 is die eerste st. 9-klas by
   die skool ingevoer. Die getalle het in so 'n mate toegeneem dat pogings
   begin het om 'n afsonderlike hoërskool te bou.

   Die eerste sooi vir die nuwe hoërskool is op 15 Julie 1952 deur mev. E.
   Louw, lid van die skoolkomitee, gespit. Die gebou is op 20 Januarie
   1954 ingewy, 'n trotse dag in die skool se geskiedenis. Vandag is dit
   die grootste Afrikaansmediumskool in die Grens-gebied. Die skool het 'n
   goeie rekord in rugby en het reeds een Springbok (Chris de Wilzem, in
   1956) opgelewer. Daar bestaan gesonde mededinging tussen Hangkip en die
   twee ander Afrikaanse skole in die Grens-gebied, Aliwal-Noord en
   Hoërskool Grens in Oos-Londen.
   Kategorieë: Suid-Afrikaanse skole • Oos-Kaap

