Hoërskool Nassau


   Die Hoërskool Nassau was 'n Afrikaansmediumhoërskool in die Kaapstadse
   voorstad Observatory wat in 1933 gestig is toe daar in die omgewing 'n
   groot Afrikaanse gemeenskap was. Die skool is na een van die vyf
   bastionne van die Kasteel die Goeie Hoop vernoem.

   Mettertyd het die skool se getalle gedaal namate die voedingsbuurte
   soos Observatory en Woodstock verval het. Die skool het uit Observatory
   na Mowbray verhuis ná ongeslaagde pogings om 'n gesamentlike hoërskool
   met wat later die Hoërskool Groote Schuur sou word, in Rosebank of
   Rondebosch op te rig. Nassau het uiteindelik aan die einde van 1977
   opgehou bestaan en is aan die begin van 1978 by die Hoërskool Groote
   Schuur ingelyf. Sy voormalige skoolgeboue is omskep in wat toe die
   Engelstalige Hoërskool Rhodes geword het, 'n samevoeging van die Hoër
   Seuns- en Meisieskole Observatory. Nassau se leuse, "Ek sal handhaaf",
   is deur Groote Schuur oorgeneem en die leeu van Nassau in Groote Schuur
   se wapen geakkommodeer, maar Groote Schuur het vasgestaan dat sy naam
   onveranderd moet bly. Danksy die sowat 140 leerlinge van Nassau het
   Groote Schuur in Januarie 1978 420 leerlinge gehad, die meeste tot in
   daardie stadium. Die getalle het egter jaarliks gedaal tot 245 in 1986
   en 199 in 1990, totdat Groote Schuur in die middel jare 90
   parallelmedium geword het.

   Nassau se naam leef voort in die Nassausentrum op die perseel van
   Hoërskool Groote Schuur, 'n teater met sitplek vir 120 teatergangers
   waar Nassau se Petroff-vleuelklavier 'n permanente tuiste gevind het.

[wysig] Eksterne skakels

     * Vertelling deur oud-onderwyser en skrywer George Weideman

   Kategorieë: Suid-Afrikaanse skole • Onderwys

