Hudsonbaai


   Hudsonbaai (Kanada)
   Hudsonbaai (Kanada)
   'n Kaart van Rupert's Land wat deur die Britse Hudson's Bay Company
   beheer is
   'n Kaart van Rupert's Land wat deur die Britse Hudson's Bay Company
   beheer is
   Die seehawe van Churchill (Manitoba)
   Die seehawe van Churchill (Manitoba)

   Die Hudsonbaai (Frans: Baie d'Hudson, Engels: Hudson Bay) is 'n baai in
   die noordooste van Kanada. Sy uitgestrekte wateroppervlakte beslaan
   1,23 miljoen vierkante kilometer, en die baai dreineer 'n baie groot
   gebied wat onder meer dele van Ontario, Quebec, Saskatchewan, Alberta,
   die grootste deel van Manitoba, dele van Noord-Dakota en Minnesota, en
   die suidooste van Nunavut. 'n Kleiner tak van Hudsonbaai, Jamesbaai, lê
   in die suide.

   Die Internasionale Hidrografiese Organisasie (IHO) lys Hudsonbaai in sy
   Special Publication 23 (Limits of Oceans and Seas, vierde uitgawe) as
   'n deel van die Arktiese See. In die ooste word die baai deur die
   Hudson-seestraat met die Atlantiese Oseaan verbind, en in die noorde
   deur die Foxe-bekken (wat nie as deel van Hudsonbaai beskou word nie)
   met die res van die Arktiese Oseaan. Sy geografiese koördinate is 78°
   tot 95° Wes, 51° tot 70° Noord.

   In die Oostelike Cree-taal word die baai Wînipekw (suidelike dialek) of
   Wînipâkw (noordelike dialek) genoem, wat letterlik "brakwater" beteken.
   Die plaaslike Cree het 'n eenderse naam vir die Winnipeg-meer.

[wysig] Geskiedenis

   Hudsonbaai is vernoem na Henry Hudson wat die baai in 1610 met sy skip
   Discovery verken het. Op sy vierde seereis het hy om die weskus van
   Groenland en uiteindelik na die Hudsonbaai geseil en kaarte van die
   grootste deel van die ooskus geteken. Die Discovery het egter tydens
   die winter in die ys vasgevang geraak, en die bemanning moes aan land
   gaan waar hulle aan die suidelike punt van die Jamesbaai oorleef het.
   Toe die ys in die lente gebreek het, was Hudson van plan om die res van
   die gebied te verken. Op 22 Junie 1611 het sy bemanning egter gemuiter.
   Henry Hudson
   Henry Hudson

   Sestig jaar later het die skip Nonsuch die baai bereik en handel met
   die plaaslike Cree gedryf wat bewervelle aan die Europeërs verkoop het.
   Hierdie handelsbande het die aanleiding tot die stigting van die
   Hudsonbaai-kompanjie gegee wat hierdie naam nog steeds dra. Die Britse
   Kroon het aan die kompanjie 'n handelsmonopolie vir die
   Hudsonbaai-bekken (wat Rupert's Land genoem is) toegeken. Frankryk het
   hierdie monopolie aanvanklik betwis en 'n aantal militêre ekspedisies
   na die gebied gestuur, maar sy aanspraak in die Verdrag van Utrecht in
   April 1713 laat vaar.

   Die Hudsonbaai-kompanjie het in hierdie tydperk verskeie forte en
   handelsposte langs die kus opgerig wat meestal by die mondings van
   groot riviere geleë was soos byvoorbeeld Fort Severn (Ontario), York
   Factory (Manitoba) en Churchill (Manitoba). Die strategiese ligging van
   hierdie forte en poste het die verkenning van die binneland en veral
   ook die handel met inheemse volke vergemaklik. Die Eerste Nasies-stamme
   van die gebied het hul pelse na die handelsposte gebring van waar die
   kompanjie hulle regstreeks na Europa vervoer het - wat oor 'n korter
   afstand bereik kon word as Montreal. Die kompanjie het tot by die vroeë
   20ste eeu gebruik van hierdie handelsposte gemaak.

   In 1870, toe die handelsmonopolie afgeskaf is, is die gebied met 'n
   oppervlakte van sowat 3,9 miljoen vierkante kilometer as deel van die
   Noordwes-gebiede aan Kanada afgestaan. Weens 'n verandering van die
   naamkonvensie staan Hudson's Bay in Engels nou amptelik as Hudson Bay
   bekend. Daar word egter nog steeds dikwels met die ou benaming na die
   baai en die kompanjie verwys.
   Kategorie: Kanada

