Hugenoot


   Die Hugenote was Protestante in Frankryk, of wat uit Frankryk gevlug
   het, gedurende die 16de en 17de eeue. Die Hugenote was Calviniste en
   het dus besware gehad teen Katolieke sienings en gebruike. Die aantal
   Hugenote het aansienlik toegeneem tussen 1555 en 1562, hoofsaaklik
   adellikes en stadsbewoners. Teen 1562 was daar 'n geskatte twee miljoen
   Hugenote.

   Die woord Hugenoot is ontleen aan die Frans huguenot wat afkomstig is
   van die Geneefse eyguenots, bondgenote teen die hertog van Savoye, van
   die Switserse Duits Eidgnosse(n), eedgenote, bondgenote wat vanaf die
   14de eeu die algemene aanduiding vir inwoners van die Switserse
   konfederasie was. Die variant huguenot is waarskynlik beïnvloed deur
   die naam van een van die leiers van die opstand teen die hertog van
   Savoye, Hugues de Besançon uit Genève. Die meeste Switsers wat in
   opstand gekom het was voorstanders van die Reformasie en die term is
   aanvanklik deur die katolieke as 'n skelwoord gebruik. Franse
   protestante het die skelnaam as erenaam begin gebruik. Veral tydens die
   bewind van die konings Frans II (1559–60) en Karel IX (1560–74) het dit
   groot politieke betekenis verwerf.^[1]

   Inhoud

        * 1 Vervolging
        * 2 Die Hugenote vlug
        * 3 Verwysings
        * 4 Eksterne skakels en bronne

[wysig] Vervolging

   Daar was wedersydse geweld en aanvalle tussen die hugenote en die
   katolieke. Die toestand het gou tot na aan burgeroorlog ontwikkel.
   Gedurende die grootste deel van die 16de eeu is die hugenote vervolg,
   wat teen die einde van daardie eeu tot grootskaalse interne
   geloofsoorloë gelei het. In 1561 het die Edik van Orléans egter die
   vervolging vir 'n paar jaar gestop, en met die Edik van Sint-Germain is
   hugenote se geloofsvryheid vir die eerste keer erken (17 Januarie
   1562). In 1572 is duisende hugenote tydens die St
   Bartholomeusnagslagting vermoor, en amnestie is die volgende jaar
   toegestaan. Die vyfde heilige oorlog teen die hugenote het op 23
   Februarie 1574 begin, en konflik het aan en af aangehou tot 1598 toe
   koning Hendrik IV die Edik van Nantes uitgevaardig het wat protestante
   volle geloofsvryheid en gelyke regte met katolieke gegee het.

   Lodewyk XIV het die protestante weer begin vervolg. Hy het sy soldate
   gebruik om dragonades toe te dien wat sake so ondraaglik gemaak het dat
   baie gevlug het. Hy het uiteindelik die "onherroeplike" Edik van Nantes
   herroep in 1685 en het Protestantisme onwettig verklaar met die Edik
   van Fontainebleau. Hierna het baie hugenote na omliggende protestante
   lande gevlug, soos die Republiek van die Sewe Verenigde Nederlande en
   veral Pruise, waar die kalvinistiese Groot Keurvors Frederik Willem
   hulle verwelkom het om sy oorloggeteisterde en onderbevolkte land te
   help opbou.

[wysig] Die Hugenote vlug

   Die Hugenotemonument te Franschoek
   Die Hugenotemonument te Franschoek

   Op 31 Desember 1687 het 'n groep Hugenote per skip vanaf Nederland,
   waarna hulle te vore uit Frankryk gevlug het, na Suid-Afrika geseil. In
   die volgende jaar begin die georganiseerde emigrasie van Franse
   Hugenote vanuit Nederland na die Kaap die Goeie Hoop, waar die setlaars
   hulle hoofsaaklik in die omgewing van die huidige Franschhoek gevestig
   het. Die Hugenote het 'n groot rol in die geskiedenis van Suid-Afrika
   gespeel, veral in wynbou, en baie Suid-Afrikaners het vandag nog Franse
   vanne. Die Hugenotemonument in Franschhoek is op 7 April 1948 ingewy.

   Duisende ander het na die dertien Britse kolonies in Noord-Amerika
   gevlug. Onder hulle was 'n silwersmit Apollos Rivoire, wat later sy
   naam sou verengels. Hy gee later dié naam en sy beroep aan sy seun,
   Paul Revere, 'n beroemde Amerikaanse revolusionêr. Vele het ook gevlug
   na Engeland en Ierland.

   Die regte van Hugenote in Frankryk is gedeeltelik herstel met die Edik
   van Verdraagsaamheid op 28 November 1787. Daar woon vandag nog steeds
   baie min Protestante in die omgewing van die stad Montpellier in die
   suide van die land.

[wysig] Verwysings

    1. ^ Etymologisch Woordenboek van het Nederlands, Besoek op 26
       Desember 2007

[wysig] Eksterne skakels en bronne

     * Die Hugenotestigting van Suid-Afrika
     * Die Hugenotevereniging van Suid-Afrika
     * Die Hugenotekruis
     * Die Mereaux - nagmaalembleem

   Kategorieë: Frankryk • Geskiedenis van Europa • Calvinisme

