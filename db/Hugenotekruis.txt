Hugenotekruis


   Die Hugenotekruis is 'n Christen godsdienstige simbool wat in Frankryk
   ontstaan het ná die herroeping van die Edik van Nantes. Die kruis word
   met protestantisme geassosieer en spesifiek met die Franse
   Hugenote.^[1]

   Die Hugenotekruis is in 1688 deur die goudsmid Mystre van Nîmes ontwerp
   en deur hom vervaardig. Die kruis bestaan uit 'n Malteserkruis met met
   vier Fleurs-de-Lis wat die arms van die kruis met mekaar verbind. Agt
   knoppies versier die buitepunte van die kruis arms. Die Malteserkruis
   is tevore deur die Hospitaler Ridders van die Heilige Johannes van
   Jerusalem, ook bekend as die Ridders van Malta, gebruik. Die Ridders
   van Malta was 'n godsdienstige en Kruisvaarder orde wat in die 7de eeu
   in Jerusalem gestig is en in 1308 die eiland Rhodos best het na die na
   die ineenstorting van die Kruisvaarderstate. Die orde van die Ridders
   van Malta is in 1530 gestig nadat Rhodos deur die Ottomaanse Turke
   verower is en hulle na Malta moes vlug waar hulle vir 4 eeue gewoon het
   -- vandaar die naam Malteserkruis.^[1]

   Die Hugenotekruis is ryk aan simboliek:^[1]
     * Die kruis is die simbool van die Christen geloof by uitnemendheid.
       Dit verteenwoordig nie net die dood van Jesus Christus nie maar ook
       die oorwinning oor dood en goddeloosheid. Dit geld ook vir die
       maltese kruis wat in die Hugenotekruis gebruik word.
     * Die agt boutonnés (knoppies op die punte van die kruis se arms
       verteenwoordig die agt Saligsprekinge van Mattheus 5: 3-10
     * Die vier fleurs-de-lis het elkeen 3 blare wat in een opsig die
       goddelike drie-eenheid verteenwoordig en die altesaam twaalf blare
       die twaalf apostels. Dit kan ook die doringkroon verteenwoordig.
       Die fleurs-de-lis saam met die arms van die kruis neem die vorm van
       'n hart aan wat dui op die leiding van Christus. Die fleurs-de-lis
       verwys as tipies Franse simbool ook terug na die moederland van die
       Franse Hugenote.
     * Onderaan die kruis hang 'n duif met uitgespreide vlerke in
       afwaartse vlug wat die Heilige Gees simboliseer. In tye van
       vervolging is die duif dikwels deur 'n pêrel, wat 'n traandruppel
       voorstel, vervang.

   Die Hugenotekruis word vandag algemeen as juweliersware gebruik of
   gegraveer op geboue van die gereformeerde kerk in Frankryk. Dit is ook
   'n onderdeel van die amptelike kenteken van die Gereformeerde Kerk in
   Frankryk.

[wysig] Kyk ook

     * Hugenoot
     * Camisard
     * Edik van Nantes
     * Edik van Fontainebleau
     * Johannes Calvyn

[wysig] Verwysings

    1. ^ ^1,0 ^1,1 ^1,2 Die Hugenote-Vereniging van Suid-Afrika, Die
       Hugenotekruis, Besoek op 31 Desember 2007

   Kategorieë: Calvinisme • Hugenote • Kruis simbole

