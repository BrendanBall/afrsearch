Huis van Romanof


                                                         Huis van Romanof

                                 Land:                             Rusland
                               Titels:                    Tsaar voor 1721,
                                                            keiser ná 1721
                              Stigter:                           Michail I
                       Laaste heerser:                          Nikolaas I
                         Huidige hoof:               Prins Nikolai Romanof
                                       of groothertogin Maria Wladimirowna
                               Regeer:                           1613-1917

   Die Huis van Romanof (Russies: Рома́нов) was die tweede en laaste
   dinastie van Rusland. Dit het van 1613 tot 1761 regeer. Van 1761 tot
   1917 is Rusland regeer deur ’n lyn van die Huis van Oldenburg wat
   ontstaan het ná die huwelik tussen ’n Romanof-groothertogin en die
   hertog van Holstein-Gottorp. Hierdie lyn is amptelik ook Romanof
   genoem, maar genealoë verwys soms, meer akkuraat, daarna as
   Holstein-Gottorp-Romanof.

   Die dinastie het tot ’n val gekom net voor die uitbreek van die
   Russiese Rewolusie in 1917. Die tsaar is gedwing om te abdikeer. Hy en
   sy gesin was daarna eers in huisarres en is toe tereggestel.

   Inhoud

        * 1 Oorsprong
        * 2 Opgang van die Romanofs
        * 3 Krisis in die dinastie
        * 4 Die Holstein-Gottorp-Romanof-dinastie
        * 5 Val van die Romanofs
        * 6 Huidige Romanofs
        * 7 Literatuur
        * 8 Eksterne skakels

[wysig] Oorsprong

   Wapen van die Russiese Keiserryk.
   Wapen van die Russiese Keiserryk.

   Die Romanofs deel hul oorsprong met 24 ander Russiese adellike
   families. Die eerste gemeenskaplike voorvader is ene Andrei Iwanowitsj
   Kobila, ’n bojaar in diens van Semjon I van Moskou. Later jare is
   dikwels beweer dat Kobila baie beroemde voorouers gehad het, soos dat
   sy pa ’n beroemde prins en rebel van Pruise was wat na Rusland gevlug
   het. In die laat 17de eeu is ’n fiktiewe stamboek gepubliseer
   waarvolgens hy van Julius Caesar afstam.

   Sy oorsprong was waarskynlik minder luisterryk. Kobila is nie net
   Russies vir "merrie" nie, sy verwante het ook byname van perde en
   huisdiere gehad en dit dui daarop dat hy die afstammeling van ’n
   koninklike ritmeester was. Een van Kobila se seuns, Fjodor, ’n bojaar
   in die doema van Dmitri Donskoi, se bynaam was Kosjka (kat). Sy
   afstammelinge het die van Kosjkin aangeneem en dit is later verander in
   Zacharin. Hierdie laaste familie het in twee takke verdeel:
   Zacharin-Jakowlef en Zacharin-Joerijef. Tydens die bewind van Iwan die
   Verskriklike het die eerste familie bekend geword as Jakowlef, terwyl
   die kleinkinders van Roman Zacharin-Joerijef hul van in Romanof
   verander het.

[wysig] Opgang van die Romanofs

   ’n Skare by die Apatijef-klooster probeer Michail Romanof se ma oorreed
   om hom na Moskou te laat gaan as Rusland se nuwe tsaar.
   ’n Skare by die Apatijef-klooster probeer Michail Romanof se ma oorreed
   om hom na Moskou te laat gaan as Rusland se nuwe tsaar.

   Die familie se opgang het begin toe Roman se dogter, Anastasia
   Zacharina, in Februarie 1547 met die jong Iwan die Verskriklike trou.
   Toe haar man die titel tsaar aanneem, is sy gekroon as die land se heel
   eerste tsarina. Die huwelik was baie gelukkig, maar toe sy in 1560
   onder geheimsinnige omstandighede sterf, het Iwan se hele
   persoonlikheid verander. Hy het vermoed die bojare het sy vrou vermoor
   en het ’n terreurveldtog, die Opritsjnina (Russies: Опричнина), teen
   hulle begin. Iwan het sy oudste seun by Anastasia, Iwan jr., vermoor
   tydens ’n rusie; die jonger Fjodor, ’n vroom en lustelose prins, het
   dus sy pa opgevolg.

   Regdeur Fjodor se bewind het sy swaer Boris Godoenof en sy
   Romanof-neefs om mag gewedywer. Toe Fjodor sonder kinders sterf, het
   die 700 jaar oue Moskouse lyn van die Rjoerik-dinastie tot ’n einde
   gekom. Ná ’n lang stryd het Godoenof en sy ondersteuners die oorhand
   oor die Romanofs gekry en Godoenof is tot tsaar verkies. Sy wraak op
   die Romanofs was skrikwekkend: die hele familie en hul verwante is na
   afgeleë dele van die Russiese Noorde en Oeral-streek gestuur, waar die
   meeste van honger of in kettings dood is. Die leier van die familie,
   Fjodor Nikititsj Romanof, is verban na die Antonijef Sijsky-klooster en
   gedwing om ’n monnik te word. Hy het die naam Filaret aangeneem.

   Die Romanofs se geluk het weer drasties verander met die val van die
   Godoenof-dinastie in 1606. As ’n voormalige leier van die
   anti-Godoenof-party en neef van die laaste wettige tsaar, is Filaret
   hooggeag deur verskeie swendelaars wat tydens die Tyd van Beroeringe
   probeer voorgee het hulle is Dmitri, die jongste seun van Iwan die
   Verskriklike wat op ’n jong ouderdom vermoor is. Vals Dmitri I het
   Filaret ’n aartsbiskop gemaak en onder Vals Dmitri II het hy patriarg
   geword. Ná die verdrywing van die Pole uit Moskou in 1612 het die
   Landsraad die troon vir verskeie prinse aangebied, maar almal het dit
   van die hand gewys.

   Filaret se 16-jarige seun, Michail Romanof, het toe saam met sy ma,
   Ksenija Iwanowna Sjestowa, in die Ipatijef-klooster in Kostroma gebly.
   Toe hy die troon aangebied word, het hy in trane uitgebars uit vrees en
   wanhoop. Sy ma het hom eindelik oorreed om die troon te aanvaar. Die
   vroeë Romanofs was gelief onder die bevolking as die skoonfamilie van
   Iwan die Verskriklike en onskuldige slagoffers van Godoenof se wraak.

[wysig] Krisis in die dinastie

   Michail is opgevolg deur sy enigste seun, Aleksei, wat die land stilweg
   deur verskeie probleme gelei het. Met sy dood was daar wedywering
   tussen die kinders by sy eerste vrou (Fjodor III, Sofia Aleksejewna en
   Iwan V) en sy seun by sy tweede vrou, Natalia Kirillowna Narisjkina
   (die toekomstige Pieter die Grote). Fjodor het eers tsaar geword en ná
   sy dood was Pieter en Iwan medetsaars. Ná Iwan se dood het Pieter
   alleenheerser geword en die titel van Russiese heersers in keiser
   verander.

   Ná die dood van Pieter, wat sy enigste oorlewende seun, Aleksei, laat
   doodmartel het, was daar ’n nuwe krisis, want Pieter het nie ’n
   opvolger aangewys nie. Hy is opgevolg deur sy vrou, Katharina I. Daarna
   het die manlike Romanof-lyn in 1730 uitgesterf met die dood van Pieter
   II (die vermoorde Aleksei se seun en dus Pieter I se kleinseun) op die
   dag waarop hy sou trou. Die laaste vroulike Romanofs was sy tannies,
   keiserin Anna Ioannowna (1693-1740) en Elisabeth Petrowna (1709-1762).

   Elisabeth het haar suster, Anna, se kind (hertog Karl Peter Ulrich van
   Holstein-Gottorp) aangewys as haar opvolger. Die troonbestyging van
   Karl Peter Ulrich in 1762 as keiser Pieter III was die begin van die
   nuwe dinastie van Holstein-Gottorp-Romanof.

[wysig] Die Holstein-Gottorp-Romanof-dinastie

   Nikolaas II trou met Aleksandra Fjodorowna.
   Nikolaas II trou met Aleksandra Fjodorowna.

   Die Holstein-Gottorps van Rusland het die van Romanof behou en klem
   gelê op hul afstamming van Pieter die Grote deur sy dogter, Anna. Paul
   I was veral trots om ’n agterkleinseun van die groot Russiese monarg te
   wees, hoewel sy Duits-gebore ma, Katharina II (voorheen prinses Sophie
   van die prinsdom Anhalt-Zerbst), in haar memoires geïnsinueer het dat
   haar minnaar Sergei Saltikof Paul se regte pa was.

   Pynlik bewus van die groot onenigheid wat kan ontstaan oor die
   opvolging van ’n tsaar, het Paul die beleid begin dat oudste seuns hul
   pa's sou opvolg en dat die monarg, sy vrou en enige aanspraakmakers op
   die troon tot die Russies-Ortodokse Kerk moes behoort. Later het sy
   seun, Aleksander I, die vereiste bygevoeg dat vroue van tsaars van
   adellike afkoms moes wees, anders sou hul kinders geen reg op die troon
   gehad het nie.

   Paul I is in sy paleis in Sint Petersburg vemoor. Aleksander I het hom
   opgevolg en is later dood sonder ’n seun. Nikolaas I, sy broer, het hom
   opgevolg. Sy era, nes dié van Paul, is gekenmerk deur groot aandag aan
   die leër. Tog het Rusland die Krim-oorlog verloor. Nikolaas I het vier
   seuns gehad, en hy het gedink enigeen van hulle kon eendag te staan kom
   voor die uitdaging om Rusland te regeer. Om hulle te probeer voorberei
   op die toekoms, het hy gesorg dat hulle ’n uitstekende opvoeding kry
   met die klem op die militêre.

   Aleksander II was die volgende Russiese tsaar. Hy was goed opgevoed,
   intelligent en het gevoel sy taak is om vrede in Europa en Rusland te
   bewaar. Hy het onder meer die lyfeienes in 1861 bevry en het groot
   steun onder die bevolking gehad. Op 13 Maart 1881 is Aleksander vermoor
   op pad huis toe ná ’n militêre parade. Slawiese patriotisme, ’n
   oplewing in kultuur en Panslawiese idees het in dié tyd al hoe
   belangriker geword en dit het die dinastie genoop om "meer Russies" te
   word.

   Aleksander II is opgevolg deur sy seun Aleksander III. Hy was ’n groot
   en imposante man, dog effens vervelig, en het ’n groot stamina en swak
   maniere gehad. Weens die sluipmoord op sy pa het hy meer outokraties
   regeer en baie van die liberale Aleksander II se hervormings opgehef.
   Hy het getrou met Maria Fjodorowna en hulle het ses kinders gehad.

   Die oudste, Nikolaas, het tsaar geword toe sy pa op 49-jarige ouderdom
   skielik aan ’n niersiekte dood is. Hy was intelligent en goedhartig,
   maar is nie deeglik voorberei vir sy rol as heerser nie en hy het bloot
   sy pa se streng beleidrigtings voortgesit. Sy tsarina, die emosionele
   broos Duitse prinses Aleksandra Fjodorowna, het ook bygedra tot sy
   ondergang. Terwyl die tsaar tydens die Eerste Wêreldoorlog meestal aan
   die front was as bevelvoerder van die leër, het die hardkoppige,
   tradisionalistiese tsarina die septer geswaai aan die hof en in die
   regering.

[wysig] Val van die Romanofs

   Jekaterinburg se "Kerk op Bloed" is gebou op die plek waar die laaste
   tsaar en sy gesin vermoor is.
   Jekaterinburg se "Kerk op Bloed" is gebou op die plek waar die laaste
   tsaar en sy gesin vermoor is.

   Omdat die meeste tsaars sedert Paul Duitse vrouens gehad het, het die
   Romanofs se gewildheid afgeneem gedurende die oorlog. Nikolaas se vrou,
   Alexandra, was veral gehaat weens haar Duitse agtergrond.

   Aleksandra het die hemofilie-geen van haar ouma, die Britse koningin
   Victoria, geërf, wat meegebring het dat haar seun en die troonopvolger,
   tsarewitsj Aleksei hemofilie gehad het. Nikolaas en Aleksandra het ook
   vier dogters gehad: die groothertoginne Olga, Tatjana, Maria en
   Anastasia.

   Begin 1917 het die Februarie-rewolusie uitgebreek en dit het gelei tot
   die abdikasie van Nikolaas II ten gunste van sy broer, groothertog
   Michail Aleksandrowitsj. Laasgenoemde het egter die troon van die hand
   gewys en dit het gelei tot die einde van die Romanofs se bewind in
   Rusland.

   Nikolaas en sy gesin is in huisarres geplaas. Op 17 Julie 1918 het die
   Bolsjewiste, onder leiding van Jakof Joerofsky, Nikolaas, sy gesin en
   vier lede van hul huishouding in Jekaterinburg, Rusland, doodgeskiet –
   in die kelder van wat later as die Ipatijef-huis bekend sou word.
   Ironies genoeg het die huis dieselfde naam as die Ipatijef-klooster in
   Kostroma waar Michail Romanof die troon in 1613 aangebied is. ’n
   Pragtige "Kerk op Bloed" is onlangs gebou op die plek waar die
   Ipatijef-huis gestaan het.

   In die tagtigerjare word vyf van die gesin se lyke gevind. Die ligging
   word eers geheim gehou aangesien die Kommuniste nog aan die bewind is,
   maar in 1991, ná die val van die Sowjetunie, word die lyke opgegrawe.
   Om te probeer uitvind wie se lyke ontbreek, word twee ondersoeke
   gedoen. In die eerste word bevind dat Aleksei en Maria se lyke nie daar
   is nie, maar in die tweede ondersoek word bevind dit is Aleksei en
   Anastasia s’n.

   Die vyf liggame wat gevind is, is in 1998 begrawe in die St. Petrus en
   Paulus-katedraal in Sint Petersburg – 80 jaar ná die teregstelling. Ná
   ’n jare lange polemiek is Nikolaas en sy gesin in 2000 deur die
   Russies-Ortodokse Kerk verklaar tot passiedraers (’n heilige in
   ortodoksie wat nie "vanweë" sy geloof vermoor is soos wat met ’n
   martelaar die geval is nie, maar wat "in" geloof gesterf het aan die
   hand van moordenaars.

[wysig] Huidige Romanofs

   Die Romanof-familie bestaan vandag nog. Daar is onenigheid oor die
   volgorde van aanspraakmakers op die troon en veral oor die posisie van
   hoof van die Romanof-familie, veral tussen Nikolai Romanof en Maria
   Wladimirowna. Ondanks die val van die Sowjetunie lyk dit egter
   onwaarskynlik dat die Romanofs in die nabye toekoms weer sal regeer.
   Die Russiese volk is nie geesdriftig oor die herinstelling van die
   monargie nie, nie eens op ’n konstitusionele grondslag nie.

[wysig] Literatuur

     * Bergamini, John D. The Tragic Dynasty: A History of the Romanovs.
       Putnam, 1969.
     * Crankshaw, Edward. The Shadow of the Winter Palace: Russia's Drift
       to Revolution, 1825-1917
     * Dunning, Chester S.L. Russia's First Civil War: The Time of
       Troubles and the Founding of the Romanov Dynasty, Penn State Press,
       2001 ISBN 0-271-02074-1
     * Lincoln, Bruce. The Romanovs.
     * Lincoln, Bruce. Nicholas I: Emperor and Autocrat of All the
       Russias.
     * Massie, Robert K. Peter The Great.
     * Massie, Robert K. Nicholas and Alexandra.
     * Troyat, Henri. Catherine the Great.
     * Troyat, Henri. Alexander I.
     * Radzinsky, Edvard. Alexander II: The Last Great Tsar.
     * Radzinsky, Edvard. The life and death of Nicholas II.
     * Van der Kiste, John. The Romanovs, 1818-1959: Alexander II of
       Russia and His Family. Sutton Publishing, 1998.

[wysig] Eksterne skakels

     * The Romanov Memorial
     * Frozentears.org – ’n Media-biblioteek van die laaste keisergesin.
     * The Romanov fund for Russia – Amptelike webtuiste van die
       Romanof-fonds.
     * The Romanov Family Association – Die Romanof-familievereniging se
       amptelike webtuiste.
     * Alexander Palace Time Machine – Geskiedenis oor Keiserlike Rusland.
     * Stamboom van heersers
     * The Romanovs Today Die huidge Romanofs.
     * The Russian Imperial Succession Eise op die troon deur
       afstammelinge van groothertog Kirill.
     * The Murder of Russia's Imperial Family, Nicolay Sokolov. Ondersoek
       na die Romanof-gesin se dood. In Russies.
     * Romanof-dinastie
     * Amptelike webtuiste van Nikolai Romanof, prins van Rusland
     * Amptelike webtuiste van Maria Wladimirowna, groothertogin van
       Rusland

   Kategorieë: Russiese adel • Rusland • Huis van Romanof

