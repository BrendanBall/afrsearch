Huisgenoot


   Huisgenoot
   Redakteur Esmaré Weideman
   Redaksielede Julia Viljoen, André Brink, Izelle Venter, Nadia Sadovsky,
   Burgert Behr, Joan van Zyl, Elretha Louw, Carmen Niehaus, Elna van der
   Merwe, Marietjie Hoft e.a.
   Kategorieë algemene belang gesinstydskrif
   Frekwensie weekliks
   Uitgewer Media24
   Jaar gestig 1916
   Eerste uitgawe 20 Mei 1916
   Land Suid-Afrika
   Taal Afrikaans
   Webwerf http://www.huisgenoot.com/

   Huisgenoot is 'n weeklikse Afrikaanse gesinstydskrif. Dit het die
   hoogste sirkulasiesyfers van alle Suid-Afrikaanse tydskrifte, gevolg
   deur sy sustertydskrif YOU, die Engelstalige weergawe. Nog 'n
   sustertydskrif, Drum, is op die swart mark gerig. Esmaré Weideman is
   redakteur van al drie publikasies, wat saam 'n sirkulasie van byna een
   miljoen eksemplare per week het. Daar word geskat dat meer as twee
   miljoen mense weekliks Huisgenoot lees.

   Huisgenoot word deur Media24, 'n filiaalmaatskappy van Naspers,
   uitgegee en die inhoud bestaan uit 'n mengsel van ware drama,
   glansonderwerpe, mode en verbruikersake sowel as resepte,
   blokkiesraaisels, tuisprojekte, motornuus en sport. Dit het ook 'n
   kinderafdeling en elke week minstens een kortverhaal.

[wysig] Geskiedenis

   Die tydskrif is in 1916 as die maandelikse tydskrif De Huisgenoot
   gestig om 'n inkomstestroom vir Die Burger te verskaf en om die
   Afrikanerbevolking te voorsien van inspirasie, inligting en vermaak.
   ^[1] Die Huisgenoot was in die beginjare 'n belangrike bron van kennis
   oor geskiedenisonderwerpe, nie net Suid-Afrikaanse onderwerpe nie, maar
   ook gebeure uit die internasionale geskiedenis en kon dit as "die volk
   se universiteit" gesien word.^[2] Eugène Marais het byvoorbeeld vier
   artikels oor miere vir Die Huisgenoot geskryf.^[3]

   Die tydskrif is in sy beginjare sterk geassosieer met die ontluikende
   Afrikaner-Nasionalisme. Historiese figure is gereeld op die voorblad
   gebruik. Die eerste uitgawe het 'n foto van president Paul Kruger
   vertoon en die opvolgende uitgawe het president J. H. Brand (Julie
   1916) op die voorblad vertoon. Ander figure wat op die voorblad gepryk
   het, het generaal Piet Joubert (Augustus 1916); Jan F.E. Celliers
   (September 1916); Karel Trichardt (Oktober 1916); president. F.W. Reitz
   (November 1916) en ds. J.D. Kestel (Desember 1916) ingesluit.^[1]

   Huisgenoot het egter geleidelik al hoe meer markgerig geraak en die
   inhoud is ter wille van populêre smaak aangepas. Reeds in Oktober 1923
   het Die Huisgenoot aangekondig dat dit in 'n weekblad sou verander. In
   dié uitgawe skryf die redakteur, prof. J.J. Smith, dat hoewel die
   "ernstige sy van die lewe" nie verwaarloos sal word nie, daar ook
   gepoog sal word om "iets vir die smaak van elke leser aan te bied" en
   "meer in voeling met die behoeftes en wense van die aangroeiende
   leserskring te bly".^[1] Teen die laat 1940's het die tydskrif in baie
   van sy doelwitte geslaag, naamlik om in die middelpunt van die
   Afrikaanse kultuurlewe te staan, te help om Afrikaans as skryftaal te
   vestig, 'n leesgewoonte onder Afrikaners te kweek en om 'n platform te
   bied vir Afrikaanse skrywers en digters.^[4]

   Teen die 1950's en 1960's het die voorblad filmsterre soos Audrey
   Hepburn (2 September 1960) en Ava Gardner (2 Desember 1960) eerder as
   landskappe of historiese figure vertoon. Gebeurtenisse soos
   republiekwording in 1961 en die sluipmoord op dr. H.F. Verwoerd het
   egter heelwat publisiteit gekry. Die Nederlandserige titel De
   Huisgenoot is na die meer Afrikaanse Die Huisgenoot aangepas en in 1977
   is die naam verder verkort na Huisgenoot.^[1]

   Teen die laat 1970's was die tydskrif besig om uit voeling te raak met
   die veranderende kulturele norme van die Afrikanerbevolking en, ook
   weens die invoer van televisie-uitsendings in 1976, het lesergetalle
   drasties gedaal. Teen 1978 was die tydskrif in ernstige moeilikheid en
   'n nuwe redakteur, Niel Hammann, is aangestel. Hy het Huisgenoot in 'n
   meer populistiese en winsgedrewe rigting gestuur en die gewildheid en
   verkope het die hoogte in geskiet - van 140 000 tot 500 000 kopieë per
   week. Hammann het hom veral op vroue, wat die primêre aankoper van
   tydskrifte is, se belangstellings toegespits. Die voorblaaie het
   sedertdien bekendes soos TV- en rolprentsterre,
   skoonheidspersoonlikhede soos Anneline Kriel en later Diana, prinses
   van Wallis, vertoon. ^[1]

   Die gewildheid van Huisgenoot het sedertdien onverpoosd voortgeduur en
   saam met sy Engelse sustertydskrif YOU is dit een van die suksesvolste
   tydskrifte in Suid-Afrika.

[wysig] Eksterne skakels

     * Huisgenoot se amptelike webwerf

[wysig] Verwysings

    1. ^ ^1,0 ^1,1 ^1,2 ^1,3 ^1,4 Prof. J. D. Froneman, Skool van
       Kommunikasie Studies, Potchefstroom Universiteit, Dominante motiewe
       in die transformasie van Huisgenoot, 1916-2003, Voorgedra by die
       Media in Africa conference, Stellenbosch, 11-12 September 2003.
       Afgelaai op 18 November 2007
    2. ^ Die Burger, US-databasis bewaar, Besoek op 18 November 2007
    3. ^ Universiteit van Johannesburg, Library & Information Centre -
       H.G. VILJOEN-DOKUMENTE, Besoek op 18 November 2007
    4. ^ Stella Viljoen, Imagined Community': 1950s kiekies of the volk,
       Afgelaai op 18 November 2007

   Kategorie: Suid-Afrikaanse tydskrifte

