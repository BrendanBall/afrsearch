Hurtigruten


   MS Polarlys – 'n kruisvaartskip van Hurtigruten se "Nuwe Generasie" met
   die huidige amptelike kleure
   MS Polarlys – 'n kruisvaartskip van Hurtigruten se "Nuwe Generasie" met
   die huidige amptelike kleure

   Hurtigruten ([hʉrtirʉtən], Nynorsk: Hurtigruta, letterlik "Die snel
   veerdiens") is 'n gekombineerde veer- en vragbootdiens wat in 1893 op
   inisiatief van die Noorse regering ingestel is om die stede en dorpe
   langs Wes- en Noord-Noorweë se meer as 2 700 kilometer lange kuslyn met
   mekaar te verbind. Dit neem die huidige kruisvaartskepe sowat ses en 'n
   half dae om die roete te voltooi wat vanweë sy natuurskoon naas sy
   oorspronklike funksie as pos- en vragdiens lankal 'n gewilde
   toeriste-attraksie geword het. Die kruisvaartskepe doen in die somer
   ook kusgebiede soos die Trollfjord en Geirangerfjord aan, en die
   hoogtepunte van die reis sluit naass die fjordlandskap ook die
   historiese Hanse-handelspos Bergen en die Lofoten-eilande in.

   19de eeuse rederye het die roete langs die ruwe en dramatiese kuslyn
   veral tydens die lang en donker Noorse winter as minder aantreklik
   beskou, en aanvanklik was net een maatskappy, Vesterålens
   Dampskibsselskab A/S bereid om 'n gereelde veerdiens aan te bied. Die
   diens was veral daarop gemik om die stadige posvervoer tussen
   Sentraal-Noorweë en noordelike stede soos Hammerfest deur 'n
   posskipdiens te vervang - die posvervoer het nou slegs sewe dae in
   plaas van drie weke in die somer en tot by vyf maande in die winter
   geneem.

   Nadat Vesterålens veerdiens 'n sukses geword het, het ook verskeie
   ander rederye aansoek om konsessies gedoen, en die diens is uitgebrei
   tot die huidige roete tussen Bergen in die suidweste en Kirkenes in die
   uiterste noordooste van die land. 'n Vloot van elf skepe verseker dat
   elkeen van die 34 hawens twee keer per dag aangedoen word - een keer
   deur skepe op die noordwaartse roete (Nordgående) en een keer deur
   skepe op die suidwaartse roete (Sørgående).

   In die 1980's het die rol van Hurtigruten geleidelik begin verander
   nadat subsidies besnoei is en rederye die klemtoon op toerisme begin lê
   het. Nuwe en groter luukse skepe met jacuzzi-borrelbaddens, kroeë,
   restourante en ander geriewe vir toeriste is in bedryf gestel.
   Hurtigruten fungeer egter nog steeds as 'n belangrike veer- en
   vragbootdiens vir Noorse klante.

   Die laaste twee onafhanklike rederye, Ofotens og Vesterålens
   Dampskibsselskab (OVDS) en Troms Fylkes Dampskibselskap (TFDS), het op
   1 Maart 2006 saamgesmelt en hul naam gewysig tot Hurtigruten Group.
   Sedert April 2007 staan die redery bekend as Hurtigruten ASA. Naas die
   tradisionele veerdiens langs die Noorse kuslyn het die nuwe redery ook
   veerbote en hoëspoed-veerbootdienste in ander dele van die land in
   bedryf gestel en bied tans ook kruisvaarte na Groenland, Suid-Amerika
   en Antarktika aan.

[wysig] Eksterne skakels

     * Die amptelike webwerf van Hurtigruten

   Kategorie: Noorweë

