Hydro-Québec


   Die Hydro-Québec-gebou in Montréal
   Die Hydro-Québec-gebou in Montréal
   Windkragsentrale in Gaspésie
   Windkragsentrale in Gaspésie
   Die waterkragsentrale LG1 maak deel uit van die Jamesbaai-projek
   Die waterkragsentrale LG1 maak deel uit van die Jamesbaai-projek

   Hydro-Québec is 'n staatsbeheerde maatskappy, wat die provinsie van
   Quebec (Kanada) van elektrisiteit voorsien. Soos die naam al aandui,
   word krag in Québec veral deur hidroëlektriese kragsentrales opgewek.

   Hydro-Québec is oorspronklik op 14 April 1944 deur die Eerste Minister
   Adélard Godbout gestig, toe 'n aantal
   elektrisiteitsvoorsieningsmaatskappye in die omgewing van Montréal
   gedeeltelik genasionaliseer is. Die huidige naam is eintlik 'n
   afkorting van die volledige naam van die maatskappy (Hidroëlektriese
   Kommissie van Quebec). Télesphore-Damien Bouchard het die eerste
   voorsitter van Hydro-Québec geword.

   Maurice Duplessis, wat later in die jaar 1944 nog eens Eerste Minister
   sou word, het geweier om met die nasionalisering van
   elektrisiteitsmaatskappye voort te gaan.

   Tydens Québec se "Stille Rewolusie" is uiteindelik ook die oorblywende
   veertien privaat beheerde maatskappye deur die staat oorgeneem, en
   Hydro-Québec is tot sy huidige vorm uitgebrei.

   Vanaf 1965 was Hydro-Québec die eerste maatskappy wat kraglyne van 735
   kV gebruik het om elektrisiteit oor groot afstande te kan versprei.
   Hierdie lyne maak tans 'n derde van Quebec se lyne uit. In die tydperk
   tussen 1966 en 1983 het Hydro-Québec die Gentilly-kernkragsentrale in
   Bécancour opgerig - die enigste kernaanleg in die provinsie.

   Die Eerste Minister Robert Bourassa (Liberale Party) het in die
   sewentigerjare die aanleiding gegee vir die oprigting van die
   Jamesbaai-projek, wat Quebec nou van 'n aansienlike persentasie van sy
   kragbehoeftes voorsien.

   Op 13 Maart 1989 het geomagnetiese storms, wat deur die son veroorsaak
   is, tot 'n grootskaalse kragonderbreking gelei. Die
   elektrisiteitsvoorsiening is na sowat nege ure se werk herstel.

   In Januarie 1998 is die kraglyne van Quebec tydens 'n erge ysreën
   beskadig. Dele van die Montrealeiland kon tot ses dae lank nie van
   elektrisiteit voorsien word nie, terwyl die kragonderbreking in ander
   gebiede van die provinsie drie weke lank voortgegaan het.

[wysig] Eksterne skakels

     * Die webwerf van Hydro-Québec

   Kategorieë: Quebec • Energieverskaffers

