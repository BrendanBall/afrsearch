Håkan Nesser


   Håkan Nesser (* 21 Februarie 1950 in Kumla) is 'n Sweedse skrywer van
   speurverhale. Hy woon met sy vrou Elke op die Sweedse eiland Gotland.

[wysig] Biografie

   Håkan Nesser
   Håkan Nesser

   Nesser het sosiologie, Engels, literatuurgeskiedenis, Skandinawiese
   tale, geskiedenis en wysbegeerte aan die Universiteit van Uppsala
   gestudeer. Later was hy as hoërskoolonderwyser werksaam en het met die
   skryf van sy romans begin. Sy literêre debuut, Koreografen, het in 1988
   verskyn. Det grovmaskiga nättet, die eerste in 'n reeks speurverhale,
   wat om polisie-kommissaris Van Veeteren handel, is in 1993 vrygestel.
   Hierdie roman is as die beste literêre debuut van die jaar 1993 met die
   Sweedse Speurverhaalprys bekroon en was ook in die buiteland 'n
   blitsverkoper. Nege verdere romans in die Van Veeteren-reeks het tot in
   die jaar 2003 verskyn.

   Die Van Veeteren-romans speel in 'n fiktiewe Europese land met die
   hoofstad Maardam af, alhoewel die persoons- en plekname en beskrywings
   van grachten, huisbote en die geldeenheid gulden na Nederland as Nesser
   se voorbeeld verwys.

   Håkan Nesser word naas Henning Mankell as een van die leidende
   misdaadskrywers in Swede beskou. Sy roman Kim Novak badade aldrig i
   Genesarets sjö ("Kim Novak het nooit in die Genesarethmeer geswem nie")
   uit die jaar 1998 is in 2005 in Swede verfilm, terwyl die boek in sy
   tuisland verpligte leesstof in talle skole geword het.

   Die Van Veeteren-reeks is tussen 2000 en 2005 deur die Sweedse
   Uitsaaikorporasie Sveriges Television (SVT) verfilm. Die Nasionale
   Duitse Omroep (Deutschlandradio) het sedert 2001 drie radiodrama's
   geproduseer wat op romans van Håkan Nesser baseer. In Duitsland het
   daarnaas 'n aantal oudioboeke verskyn.

   Met die roman Människa utan hund ("Mens sonder hond") het Nesser in
   2006 'n nuwe reeks speurverhale begin wat vier romans sal behels. Die
   hoofkarakter is polisie-inspekteur Gunnar Barbarotti wat misdade in
   Kymlinge, 'n fiktiewe stad in Wes-Swede, ondersoek. Die tweede verhaal
   in die reeks, "En helt annan historia", is in 2007 in Swede vrygestel.
   In dieselfde jaar is Och Piccadilly Circus ligger inte i Kumla ("En
   Piccadilly Circus is nie in Kumla geleë nie") in Kumla en sy omgewing
   verfilm.

[wysig] Literêre toekennings

     * 1993: Sweedse Speurverhaalprys - Bästa svenska Debut vir Det
       grovmaskiga nätet
     * 1994: Sweedse Speurverhaalprys - Bästa svenska kriminalroman vir
       Borkmanns punkt
     * 1996: Sweedse Speurverhaalprys - Bästa svenska kriminalroman vir
       Kvinna med födelsemärke
     * 2000: Glasnyckel vir Carambole
     * 2002: Finse Speurverhaalprys vir Nesser se werke wat tot dusver in
       Fins vertaal is
     * 2007: Palle-Rosenkrantz-prys van Det danske Kriminalakademi vir
       Skyggerne og regnen (oorspronklike Sweedse titel: Skuggorna och
       regnet)

[wysig] Verwysings

     * Hierdie artikel, of gedeeltes daarvan, is uit die volgende
       Wikipedia artikel vertaal: Håkan Nesser

   Kategorie: Sweedse skrywers

