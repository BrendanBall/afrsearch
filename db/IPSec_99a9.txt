IPSec


   IPSec (vir IP sekuriteit) is 'n gestandardiseerde raamwerk vir die
   beveiliging van Internet Protokol (IP) kommunikasie deur middel van
   enkripsie en bevestiging van elke IP-pakket in 'n datastroom.

   IPsec kan in twee modusse (maniere) bedryf word: Transportmodus en
   tonnelmodus.

   In transportmodus word slegs die vrag (boodskap) van die IP-pakket
   versluier (enkripteer). Dit is ook ten volle roetebepalend aangesien
   die IP-hoof in plein teks gestuur word; dit kan egter nie oor
   Netwerk-adresvertaler koppelvlakke gaan nie, aangesien dit die
   hashwaarde sal ongeldig maak. Transportmodus word ook gebruik vir
   gasheer-tot-gasheer kommunikasie oor 'n LAN.

   In tonnelmodus word die IP-pakket in sy geheel versluier. Dit moet dan
   in 'n nuwe IP-pakket ingesluit word om te kan werk. Tonnelmodus word
   gebruik vir netwerk-tot-netwerk kommunikasie (veilige tonnels tussen
   roetebeheerders) of gasheer-tot-netwerk en gasheer-tot-gasheer
   kommunikasie oor die Internet.

   IPSec word in werking gestel deur 'n stel kriptografiese protokolle vir
   (1) die beveiliging van pakketvloeie en (2) Internet sleuteluitruiling
   (en: Internet key exchange). Vir eersgenoemde bestaan daar twee:
     * Bevestigingshoof (en: Authentication Header of AH) wat
       bevestiging-, vrag- (boodskap) en IP-hoof boodskapintegriteit
       verseker asook die verskaffing van nie-repudiëring d.m.v. 'n
       kriptografiese algoritme, maar bied nie vertroulikheid nie; en

     * Ingeslote Sekuriteitsvrag (en: Encapsulating Security Payload of
       ESP), wat die vertroulikheid van data en die vrag- (boodskap) en
       IP-hoof booskapintegriteit verseker en d.m.v. 'n kriptografiese
       algoritme ook die bevestiging.

   In sommige lande word die versluiering (enkripsie) van kommunikasie
   deur die wet verbied en mag die ESP protokol nie gebruik word nie. In
   hierdie geval bied die Bevestigingshoof (AH) die volledige IPSec
   funksionaliteit (sonder vertroulikheid).

   Oorspronklik was AH slegs gebruik vir integriteit en ESP slegs vir
   dataversluiering; bevestigingsfunksies is eers later by ESP gevoeg.
   Tans word slegs een sleuteluitruilingsprotokol gedefinieer, naamlik die
   IKE-protokol.

   IPsec prokolle bedryf op die netwerklaag, laag 3 van die OSI-model.
   Ander Internetsekuriteitsprotokolle wat algemeen in gebruik is, soos
   onder andere SSL en TLS bedryf op die transportlaag en boontoe (OSI-lae
   4 - 7). Dit maak IPsec meer buigsaam, aangesien dit gebruik kan word
   vir die beskerming van beide TCP en UDP-gebaseerde protokolle. Dit
   verhoog egter die kompleksiteit en bewerkingslas omdat dit nie op TCP
   (laag 4 van die OSI-model) kan staat maak om die betroubaarheid en
   fragmentering te bestuur nie.

   Inhoud

        * 1 Teenswoordige status as 'n standaard
        * 2 Ontwerpsdoelwit
        * 3 Tegniese besonderhede
             + 3.1 Bevestigingshoof (AH)
             + 3.2 Ingeslote Sekuriteitsvrag (ESP)
        * 4 Implementerings
        * 5 Sien ook
        * 6 Oorsig van IPsec verwante kommentaarversoeke
        * 7 Eksterne skakels

[wysig] Teenswoordige status as 'n standaard

   IPsec is 'n vereiste deel van IPv6 en die gebruik daarvan saam met IPv4
   is opsioneel. Al is die standaard ontwikkel om onafhanklik te wees van
   die IP-weergawes, is die kennis en ervaring van die implementering en
   gebruik daarvan grootliks beperk tot IPv4. IPsec-protokolle is
   aanvanklik gedefinieer deur Kommentaarversoeke 1825–1829, wat in 1995
   gepubliseer is. In 1998 is hierdie dokumente vervang met
   Kommentaarversoeke 2401–2412. 2401–2412 is nie versoenbaar met
   1825–1829 nie, al is die konsep daaragter identies. In Desember van
   2005 is 'n derde generasie dokumente KV'e 4301–4309 geskep. Hulle is
   grootliks 'n onderdeel van 2401–2412.

   Dit is ongewoon om enige produk teë te kom wat KV1825–1829
   ondersteuning bied. ESP verwys gewoonlik na 2406, terwyl ESPbis verwys
   na 4303.

[wysig] Ontwerpsdoelwit

   IPsec is bedoel om óf in transportmodus: eindpunt-tot-eindpunt
   sekuriteit van pakketverkeer te bied waar die eindbestemmingsrekenaars
   die sekuriteitsverwerking doen, óf in tonnelmodus: portaal-tot-portaal
   kommunikasiesekuriteit te verskaf waar die sekuriteit van pakketverkeer
   verskaf word aan verskeie masjiene (selfs aan die hele LAN) deur 'n
   enkele nodus.

   IPsec kan gebruik word om Private Skynnetwerke (en: Virtual Private
   Network of VPN) in beide modusse te skep. Neem egter kennis dat die
   sekuriteitsimplikasies tussen die twee bedryfsmodusse báie verskil.

   Eindpunt-tot-eindpunt kommunikasesekuriteit op 'n internetwye skaal het
   stadiger ontwikkel as wat baie mense aanvanklik verwag het. Die rede
   daarvoor is deels dat daar geen universele of universele vertroude
   Openbare sleutel-infrastruktuur (en: Public Key Infrastructure of PKI)
   ontwikkel het nie (DNSSEC is oorspronklik daarvoor beoog); andersyds
   dat baie mense nie hul behoeftes of die beskikbare opsies goed genoeg
   verstaan het om die insluiting daarvan in handelaars se produkte te
   bevorder nie.

   Aangesien die Internet Protokol nie inherent sekuriteitsvermoëns
   insluit nie, is IPSec bekendgestel om sekuriteitsdienste te bied soos:
    1. Verkeersversluiering (enkriptering - sodat die data nie gelees kan
       word tydens versending nie)
    2. Integriteitsbevestiging (Verseker dat verkeer in die versendingspad
       nie verander is nie).
    3. Bevestiging deur eweknieë (Beide kante maak seker dat hul met 'n
       betroubare eenheid kommunikeer waarvoor die dataverkeer bedoel
       was).
    4. Anti-Herhaling (Beskerm teen herhalings van sessies)

[wysig] Tegniese besonderhede

[wysig] Bevestigingshoof (AH)

   Die bevestigingshoof is daarop gemik om te verseker dat verbindinglose
   integriteit asook en die bevestiging van die oorsprong van data in
   IP-datagramme. Verder kan dit ook indien verlang word beskerm teen
   herhalingsaanvalle deur gebruik te maak van die skuiwende venster
   tegniek en die wegdoen van ou pakkette. AH probeer om al die velde van
   die IP-datagram te beskerm. Slegs velde wat veranderlik is tydens die
   oordrag van 'n IP-pakket word uitgesluit. AH werk direk bo-op IP deur
   gebruik te maak van IP-protokol nommer 51.

   'n AH-pakket diagram:
   0               1               2               3
   0 1 2 3 4 5 6 7 0 1 2 3 4 5 6 7 0 1 2 3 4 5 6 7 0 1 2 3 4 5 6 7
   Volgende Hoof   Vraglengte      GERESERVEER
   Sekuriteitsparametersindeks (SPI)
   Volgnommer

   Bevestigingsdata (veranderlik)

   Veldbetekenisse:

   Volgende Hoof
          Identifiseer die protokol van die data oorgedra.

   Vraglengte
          Grootte van die AH-pakket.

   GERESERVEER
          Gereserveer vir toekomstige gebruik (almal nul tot dan).

   Sekuriteitsparamatersindeks (SPI)
          Identifiseer die sekuriteitsparameters in kombinasie met die
          IP-adres.

   Volgnommer
          'n Monotoon toenemende getal, wat gebruik word om
          herhalingsaanvalle te voorkom.

   Bevestigingsdata
          Bevat die data wat benodig word om die identiteit van die pakket
          te bevestig.

[wysig] Ingeslote Sekuriteitsvrag (ESP)

   Die ingeslote sekuriteitsvrag (ESP) uitbredingshoof verskaf bevestiging
   van oorsprong, integriteit en vertroulikheid van 'n pakket. Anders as
   die bevestigingshoof, word daar nie voorsiening gemaak vir die
   IP-pakethoof nie. ESP werk direk bo-op IP deur gebruik te maak van
   IP-protokol nommer 50.

   Diagram van 'n ESP-pakket
   0               1               2               3
   0 1 2 3 4 5 6 7 0 1 2 3 4 5 6 7 0 1 2 3 4 5 6 7 0 1 2 3 4 5 6 7
   Sekuriteitsparametersindeks (SPI)
   Volgnommer

   Vrag * (veranderlik)
                   Stopsel (0-255 bytes)
                                   Stoplengte      Volgende Hoof

   Bevestigingsdata (veranderlik)

   Veld betekenisse:

   Sekuriteitsparametrsindeks (SPI)
          Identifiseer die sekuriteitsparameters in kombinasie met die
          IP-adres.

   Volgnommer
          'n Monotoon toenemende getal, word gebruik om herhalingsaanvalle
          te voorkom.

   Vragdata
          Die data wat oorgedra moet word.

   Stopsel
          Gebruik met sekere bloksyfers om die data op te vul om 'n
          vollengte blok te lewer.

   Stoplengte
          Grootte van die stopsel in grepe.

   Volgende Hoof
          Identifiseer die protokol van die data oorgedra.

   Bevestigingsdata
          Bevat die data wat benodig word om die identiteit van die pakket
          te bevestig.

[wysig] Implementerings

   IPsec ondersteuning word gewoonlik in die kernel ingebou saam met
   sleutelbestuur en ISAKMP/IKE onderhandeling wat uitgevoer word vanaf
   die gebruikerruimte. Bestaande IPsec implementerings neig om beide van
   die funksionaliteite in te sluit. Dit is egter moontlik om die kern
   IPsec-stapel te beheer deur van sleutelbestuurprogramme vanaf 'n ander
   implementering gebruik te maak omdat daar 'n standaard koppelvlak vir
   sleutelbestuur bestaan.

   Om hierdie rede bestaan daar baie verwarring oor die oorsprong van die
   IPsec implementering wat in die Linux kern ingebou is. Die FreeS/WAN
   projek het die eerste volledige oopbron implementering van IPsec vir
   Linux daargestel.

   Dit bestaan uit 'n kern IPsec-stapel (KLIPS), asook 'n
   agtergrondprogram (daemon) (pluto en ander bevelslynprogramme. Die
   FreeS/WAN projek is in Maart van 2004 ontbind. Openswan en strongSwan
   is projekte wat gemik is op die verdere ontwikkeling van FreeS/WAN. Die
   KAME-projek het ook volledige IPsec ondersteuning vir NetBSD en FreeBSD
   daargestel. Die agtergrondprogram vir sleutelbestuur hiervoor word
   racoon genoem. OpenBSD het hul eie ISAKMP/IKE agtergrondprogram geskep,
   wat eenvoudig isakmpd genoem word (dié program is ook uitgevoer na
   ander stelsels, insluitend Linux).

   Geeneen van die kern IPsec stapels is egter in die Linux kern ingebou
   nie. Alexey Kuznetsov en David S. Miller het 'n kern IPSec
   implementering van die grond af oorgeskryf vir die Linux kern aan die
   einde van 2002. Hierdie stapel is daarna vrygestel as deel van Linux
   2.6 en word na verwys as "NETKEY".

   Daar bestaan 'n aantal implementerings van IPsec en ISAKMP/IKE
   protokolle. Dit sluit in:
     * NRL [1] IPsec, een van die oorspronklike bronne van IPsec-kode [2]
     * OpenBSD, met sy eie kode wat afgelei is van NRL IPsec
     * dieKAME stapel, wat ingesluit is in Mac OS X, NetBSD en FreeBSD
     * "IPsec" in Cisco IOS Programmatuur [3]
     * "IPsec" in Microsoft Windows, wat Windows XP[4], Windows 2000[5],
       en Windows 2003[6] insluit
     * SSH Sentinel [7] (nou deel van SafeNet [8]) wat verskeie
       hulpmiddele insluit
     * IPsec in Solaris [9]
     * IBM AIX bedryfstelsel
     * IBM z/OS
     * IPsec en IKE in HP-UX (HP-UX IPSec)
     * "IPsec en IKE" in VxWorks

[wysig] Sien ook

     * Beveiliging van inligting
     * Laag 2 tonnelprotokol (L2TP)

[wysig] Oorsig van IPsec verwante kommentaarversoeke

   RFC 2367
          PF_KEY koppelvlak

   RFC 2401
          Sekuriteitsargitektuur vir die Internet Protokol

   RFC 2402
          Bevestigingshoof

   RFC 2403
          Die gebruik van HMAC-MD5-96 in ESP en AH

   RFC 2404
          Die gebruik van HMAC-SHA-1-96 in ESP en AH

   RFC 2405
          Die ESP DES-CBC Versluieringsalgoritme met Explicit IV

   RFC 2406
          Ingeslote sekuriteitsvrag (ESP)

   RFC 2407
          IPsec Interpretasiedomein vir ISAKMP (IPsec DoI)

   RFC 2408
          Internet Sekuriteitassosiëring en Sleutelbestuurprotokol
          (ISAKMP)

   RFC 2409
          Internet sleuteluitruiling (IKE)

   RFC 2410
          Die NULL versluieringsalgoritme en die gebruik daarvan met IPsec

   RFC 2411
          IP Sekuriteit Dokument padkaart vir ontwikkeling

   RFC 2412
          Die OAKLEY Sleutelbepalingsprotokol

   RFC 2451
          Die ESP CBC-Modus Versluieringsalgoritmes

   RFC 2857
          Die gebruik van HMAC-RIPEMD-160-96 in ESP en AH

   RFC 3526
          Modulêre Eksponensiële Diffie-Hellman groepe vir Internet
          Sleuteluitruiling (IKE)

[wysig] Eksterne skakels

     * Kame-projek
     * racoon en ipsec-hulpmiddele
     * IETF IPsec WG is ontbind, argief van die blad kan hier gevind word
     * IPsec WG bevat steeds belangrike aktiewe konsep-dokumente
     * Alle IETF aktiewe sekuriteit WGs
     * Die beveiliging van data tydens versending met IPsec
     * Free S/WAN projek se tuisblad.
     * Openswan-projek se tuisblad.
     * strongSwan-projek se tuisblad.
     * Die VPN Konsortium.
     * 'n Geïllustreerde gids tot IPsec
     * 'n Minimale IPsec-implementering vir ingeboude stelsels
     * ipsec(4) man page vir OpenBSD
     * IPsec in VoIP Netwerke
     * Windows XP IPSec Gids

   Kategorie: Rekenaarnetwerke

