IPTV


   IPTV, 'n afkorting van Internet Protocol Television, verwys na die
   digitale verspreiding van televisieprogramme en rolprente oor 'n
   digitale datanet. Hiervoor word gebruik gemaak van die
   Internet-protokol (IP).

   Die verspreiding van digitale video-gegewens vereis 'n hoë
   oordragsnelheid van tussen 6 en 16 Mbis/s vir HDTV-programme,
   afhangende van die kodering. IPTV-dienste baseer dus op
   hoëspoed-breëbandverbindings soos ADSL2, kabelmodems of VDSL en
   nuut-ontwikkelde metodes van datakompressie soos VC1 en H.264.

   Tans is daar drie verskillende soorte IPTV:
     * TV-uitsaaidienste,
     * Video-op-aanvraag-dienste en
     * internet-TV (waarmee gestoorde video's afgelaai en afgespeel kan
       word).

   Die Internet-protokol is nie beperk op die internet self nie en verwys
   net na die metode wat vir die verspreiding van video-gegewens gebruik
   word; IPTV-dienste kan ook deur glasvesel-, kabeltelevisie- en
   selfoonnetwerke versprei word. IPTV word onder meer deur sy
   interaktiwiteit gekenmerk: Aangesien IPTV in 'n soort aanlyn-omgewing
   aangebied word, is bykomende dienste beskikbaar.
   Kategorie: Televisie

