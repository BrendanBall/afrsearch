Ian Smith


   Ian Douglas Smith (Selukwe, 8 April 1919 - Kaapstad, 20 November 2007)
   is 'n voormalige Rhodesiese politikus. Hy is deel van die blanke
   minderheid van Britse afkoms wat hulself in Rhodesië (Zimbabwe)
   gevestig het.

   Inhoud

        * 1 Familie en vroeë lewe
        * 2 Politieke Agtergrond
        * 3 Eensydige onafhanklikheid
        * 4 Toename van interne en eksterne druk
        * 5 Die 1980-verkiesing en onafhanklikheid
        * 6 Aftrede

[wysig] Familie en vroeë lewe

   Smith is gebore in Selukwe, Rhodesië (bekend tussen 1963-1968 as
   Shurigannina), en nou bekend as Shurugwi, Zimbabwe. Hy is die familie
   se jongste kind en het twee ouer susters gehad, Phyllis en Joan. Hy
   gaan skool in Gwelo (nou Gweru).

   Ian Smith studeer ekonomie aan die Rhodes Universiteit in Suid-Afrika.
   Tydens die Tweede Wêreldoorlog was hy 'n RAF vlieënier en veg in Italië
   en Duitsland. Op 4 Oktober 1943 word hy ernstig beseer in 'n
   vliegongeluk (die een helfte van sy gesig se gelaatstrekke funksioneer
   daarna nie meer optimaal nie, wat sy starre gelaatsuitdrukking
   verklaar).

   Na sy herstel word hy in Italië ontplooi waar sy Spitfire deur Duitse
   lugafweervuur afgeskiet word. Hy land met 'n valskerm in Duitsbeheerde
   gebied en slaag daarin om met die hulp van Italiaanse partisane en
   Franse weerstandsgroepe om weer die Gealieerdes se linies te bereik
   sonder om gevang te word.

   Na die Tweede Wêreldoorlog studeer hy opnuut aan die Rhodes
   Universiteit en behaal in 1948 'n graad in ekonomie. Hy het 'n plaas in
   Selukwe gekoop. In dieselfde jaar trou hy met Janet Watt.

[wysig] Politieke Agtergrond

   In 1948 word hy polities aktief in die Rhodesiese Liberale Party. Van
   1948 tot 1953 was hy vir die Liberale Party lid van die Wetgewende
   Vergadering van Suid-Rhodesië en daarna lid van die Wetgewende
   Vergadering van die Sentraal-Afrikaanse Federasie (d.i. 'n federasie
   van Suid- en Noord-Rhodesië en Nyassaland) vir die Verenigde Federale
   Party. Hy staan die Federasie teen en stig 'n wegbreekparty in die
   vroeë 1960's naamlik die Rhodesië Hervormingsparty.

   In 1962 verenig dié party met die Dominium Party om die Rhodesiese
   Front (Rhodesian Front, RF) te vorm. Die RF van Smith was teen
   konsessies aan die swart bevolking deur die Britse koloniale regering
   en streef na 'n blanke minderheidsregering. In 1962 word die Rhodesiese
   Front, danksy 'n verkiesingstelsel wat blankes bevoordeel, die grootste
   party in die Wetgewende Vergadering. Smith word adjunk-premier. Smith
   word in die verkiesing herverkies as parlementslid vir Umzingwane. Hy
   word aangestel as Minister van die Tesourie in die regering van Eerste
   Minister Winston Field. In April 1964 volg Smith Winston Field as
   Eerste Minister op. Die Britse regering het nie Smith as
   Suid-Rhodesiese Eerste Minister gesteun nie, aangesien hy na 'n blanke
   gedomineerde Rhodesië gestreef het.

   Die oorsprong van die blanke minderheidsregering in Rhodesië was
   eiendom en onderwys kwalifikasies vir die stemgeregtigdes ingestel in
   1923 toe selfregering toegestaan is aan Suid-Rhodesië. Sulke kieser
   kwalifikasievereistes was nie ongewoon in die 1920’s nie. Dit is met
   wysigings tot in 1979 deur die regering in Rhodesië gebruik en het
   verseker dat die blankes 95% van die stemme in nasionale verkiesings
   kon uitbring ten spyte daarvan dat hulle nooit meer as 5% van die
   bevolking was nie.

   Smith en ander blanke politici het geargumenteer dat die
   verkiesingsstelsel nie fundamenteel rassisties was nie, maar dat met
   die verbetering van swart onderwys en welvaart 'n geleidelike beweging
   na meerderheidsregering sou wees. Kritici was egter van mening dat die
   politieke bedeling in Rhodesië daarop ingestel was om ekonomiese en
   politieke voordeel vir blankes te behou.

[wysig] Eensydige onafhanklikheid

   Die samesprekings tussen Brittanje en Smith se RF-regering kon nie 'n
   oplossing oplewer nie en op 11 November 1965 kondig die Smith regering
   eensydige onafhanklikheid (Unilateral Declaration of Independence –
   UDI) aan. Hierdie eensydige onafhanklikheidsverklaring word nie deur
   Brittanje of ander lande erken nie. Direk na die
   onafhanklikheidsverklaring volg 'n internasionale boikot teen
   Rhodesiese produte en volg ook Verenigde Nasies sanksies op alle handel
   en finansieële transaksies met Rhodesië. Desondanks kon Smith en sy
   blanke regering op die kort termyn voortregeer veral omdat buurlande
   Suid-Afrika en Portugees-Mosambiek steeds voortgaan om handel te dryf
   met Rhodesië en private maatskappye sanksies omseil het.

   In die tydvak net na UDI, het Smith vergader met die Britse Eerste
   Minister Harold Wilson om oor 'n moontlike skikking gesprek te voer.
   Twee vergaderings het plaas- gevind beide op die Britse vlootskepe (HMS
   Tiger en HMS Fearless) in Gibraltar.

   Die Britse regering stel aan Smith dat blanke minderheidsregering kon
   voortduur vir 'n beperkte tyd terwyl die blanke bevolking se ekonomiese
   voordeel vir 'n onbeperkte tyd kon voortduur. Die kritieke punt waarop
   konsensus nie bereik kon word nie, is dat hy sy regering sou moes
   ontbind om weer terug te keer tot internasionale wettigheid. Die Britte
   stel voor dat die regering moet bedank, Goewerneur Gibbs moes weer
   aangestel word sodat die regering weer wettig in terme van die
   internasionale reg moes word. Smith is van mening dat Gibbs— in opdrag
   van Londen—nie hom en sy blanke regering weer sou aanstel nie, maar mag
   sou oordra aan die swart nasionaliste. Smith se huiwerigheid om 'n
   interm bedeling waarin na direkte Britse regering voor onafhanklikheid
   teruggekeer sou word te aanvaar sou ’n betekenisvolle hindernis word in
   latere pogings om die UDI te be-eindig.

   In 1970 verklaar Smith Rhodesië 'n Republiek. Smith bly Eerste
   Minister, maar Clifford Walter Dupont, 'n partygenoot van Smith, beklee
   tot sy dood in 1978 die seremoniële posisie van President. Gedurende
   1972 begin die sogenaamde Bosoorlog met die eerste aanvalle deur swart
   nasionaliste op blanke plase in Rhodesië.

[wysig] Toename van interne en eksterne druk

   In 1974, het B.J. Vorster, die Eerste Minister van Suid–Afrika aksies
   begin loods om Smith te oortuig dat blanke minderheidsregering nie vir
   altyd in Rhodesië kon voortduur nie. Voster het op daardie staduim 'n
   sogenaamde détente beleid teenoor sekere Afrika state gepropageer. Die
   state het laat blyk dat blanke minderheidsregering in Suid-Afrika
   verdra sou word indien hy behulpsaam sal wees om meerderheidsregering
   in Rhodesië ingestel te kry.

   In 1976, het die VSA Buitelandse Minister Henry Kissinger 'n plan
   geformuleer bekend as die ses-stap "Kissinger Plan" (of "Kissinger
   Inisiatief"). Die plan is ontwikkel met die steun van die Britse
   regering en die deelname van Vorster. Kissinger vlieg na Suider-Afrika
   en vergader met Smith en Vorster in Pretoria. Die Britse Eerste
   Minister James Callaghan verklaar die plan "... bied werklike hoop vir
   vrede." Smith aanvaar die plan teensinnig.

   Nadat Smith die plan aanvaar het, was hy aanvanklik teensinnig om dit
   te implimenteer. Smith doen mee aan verskeie samesprekings met die
   regerings van die VSA, Britanje en Suid-Afrika. Hy voer ook gesprekke
   met die meeste van die swart nasionalistiese partye. Op 'n staduim wys
   die Britse regering Michael Carver aan as hulle Goeweneur aan wat na
   beindiging van UDI in Rhodesië aangestel sou word. Smith weier egter om
   mag af te staan aan 'n interim Britse administrasie terwyl die
   internasionale gemeenskap en swart nasionaliste dit as 'n voorwaarde
   vir die implementering van 'n skikking gestel het.

   Smith se doelwit was om die posisie van die blanke minderheid in 'n
   na-onafhanklike Rhodesië te verseker terwyl die regering geleidelik na
   'n meerderheidsbedeling beweeg. Die praktiese uitkoms van die oponthoud
   was egter dat die bosoorlog al hoe meer in die guns van die guerrilas
   begin draai het. Insurgente het die land op groot skaal geinfiltreer.
   Ongeveer 80% van Rhodesiese oorlog ongevalle het voorgekom in die
   periode van Januarie 1977 tot Desember 1979.

   Smith onderhandel 'n "binnelandse skikking" met sommige kleiner swart
   politieke partye gedurende 1978. Hiervolgens sou die blanke minderheid
   se politieke posisie verseker word deur een derde van die parlementêre
   setels, een kwart van die kabinet en beheer van die polisie, leër,
   staatsdiens en regstelsel.

   In 1979 vind die eerste veelrassige parlementêre verkiesings plaas as
   deel van dié skikking. Die mees prominente nasionalistiese partye die
   Zimbabwe African National Union (ZANU) en Zimbabwe African People's
   Union (ZAPU) het nie aan die verkiesing deelgeneem nie, aangesien dit
   nie aan hulle eise voldoen het nie. Na die 1979 verkiesing word
   Rhodesië hernoem as Zimbabwe - Rhodesië. Biskop Abel Muzorewa (van die
   United African National Council (UANC) Party) word die land se eerste
   swart Eerste Minister in Junie 1979. Smith word aangestel as Minister
   Sonder Portfolio in die nuwe regering nadat hy nie daarin kon slaag om
   as Minister van Verdediging aangestel te word nie.

   Die oorlog tussen die regering en insurgente het egter voortgeduur.
   Sanksies word nie opgehef nie en diplomatieke erkenning word nie aan
   die nuwe regering toegestaan nie. Die Britse regering oortuig alle
   partye om by die Lancaster Huis onder die voorsitterskap van Lord
   Carrington in September 1979 te vergader ten einde 'n skikking uit te
   werk. Een aspek wat Smith wel reggekry het in terme van die Lancaster
   Huis ooreenkoms was 'n onderneming dat geen vorm van gedwonge
   grondhervorming sou plaasvind vir ten minste 10 jaar na onafhanklikheid
   nie. Sodoende was die onmiddelike posisie van die blanke komersieële
   boere beskerm. Die ooreenkoms het ook onvoorwaardelike imuniteit aan
   alle deelnemers aan die UDI en die Bosoorlog verleen.

   Hierna word die UDI herroep, die Bosoorlog beëindig, sanksies opgehef
   en die Britse goewerneur (Lord Soames) het die administrasie van
   Rhodesië in Desember 1979 oorgeneem.

[wysig] Die 1980-verkiesing en onafhanklikheid

   Die 1980-verkiesing vind onder internasionale toesig plaas. Smith hoop
   om 'n mate van blanke invloed te behou deur na die verkiesing deur 'n
   koalisie tussen sy RF (nou genoem die Republican Front) parlementslede
   en die van Muzorewa se UANC en Nkomo se ZAPU te bewerkstellig. Die
   Zimbabwe African National Union - Patriotic Front (ZANU-PF) (onder
   leiding van Robert Mugabe) wen die verkiesing met 'n oorweldigende
   meerderheid.

   In 1980 word Zimbabwe 'n republiek binne die Britse Statebond.
   Voorsitter van die ZANU-PF, Robert Mugabe, word Eerste Minister.
   Volgens die ooreenkoms behou die blankes 20 setels. Al hierdie 20
   setels gaan na die RF van Ian Smith, wat ook self 'n verkose lid van
   die parlement word. Gedurende die volgende 5 jaar het Smith se steun
   onder die blanke bevolking afgeneem en 11 van die 20 blanke
   parlementslede het oorgeloop na ZANU of het onafhanklik geword. In die
   1985-verkiesing het Smith se RF daarin geslaag om 15 van die 20
   gereserveerde blanke setels te behou. In 1987 verval die reëling dat
   die blankes 20 setels mag behou. Desondanks word Smith hierna ook tot
   die parlement verkies. In 1988 word hy toegang tot die parlement
   geweier, omdat hy na bewering Suid-Afrikaanse sakelui raad gegee het om
   Zimbabwe se invoerbelasting te omseil.

[wysig] Aftrede

   Smith tree af op sy plaas in Shurugwi. Die RF wat deur hom gestig is
   verander in 1986 in die veelrassige Conservative Alliance of Zimbabwe
   (CAZ), wat uiteindelik by die Movement for Democratic Change (MDC) sou
   aansluit.

   Na sy uittrede uit aktiewe politiek het Smit 'n uitgesproke kritikus
   van die Robert Mugabe regering in Zimbabwe geword. Mugabe self verwys
   gereeld na die feit dat Smith nie vervolg is nie as 'n bewys dat sy
   regering nie menseregte skend nie. Smith skryf 'n outobiografie, The
   Great Betrayal, wat beide 'n aanval op die Mugabe regering is en 'n
   memoir van sy regeringstyd. Smith is ook die skrywer van die boek
   Bitter Harvest. Beide boeke ontvang gemengde reaksies. Langtermyn
   ondersteuners beweer die boeke bevestig hul menings dat Smith 'n man
   van integriteit is. Sy kritici sien in die boeke 'n hardkoppige
   weiering vir die nodigheid van enige vorm van verandering. Smith se
   bitterheid oor sy UDI regering se isolasie bly 'n sentrale tema in sy
   boeke.

   In 2005 het Smith Suid-Afrika besoek vir mediese behandeling. Hy het
   aangebly en by sy stiefdogter Jean in Kaapstad gewoon. Hy sterf daar op
   20 November 2007.
   Kategorie: Zimbabwese politici

