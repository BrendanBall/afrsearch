Iers-Gaelies


   Die Gaeltachtaí - gebiede, waar Iers nog as omgangstaal gepraat word
   Die Gaeltachtaí - gebiede, waar Iers nog as omgangstaal gepraat word

   Die Ierse taal (Iers: Gaeilge of Gaeilge na hÉireann, "Iers-Gaelies")
   vorm saam met Skots-Gaelies en Manx, die taal van die eiland Man, die
   Gaeliese of Goideliese groep van die Keltiese tale. Die woord
   "Goidelies" is afgelei van die Oud-Ierse goídel "Ier".

   Iers is die oudste taal van die Goideliese groep en bestaan reeds in
   die vroeë Middeleeue as 'n literêre taal, terwyl Skots en Manx voor die
   sewentiende eeu nie as selfstandige skryftale beskou word nie.

   Iers is vandag danksy sy historiese rol as nasionale taal die eerste
   ampstaal (an phríomhtheanga oifigiúil) van die Republiek van Ierland,
   en sowat 1,6 miljoen van die 4,1 miljoen burgers kan tans Iers praat.
   Daar is ook enkele duisend Ierssprekers in die Verenigde State, Kanada
   en Australië. Volgens 'n besluit, wat deur die Europese Ministers van
   Buitelandse Sake op 13 Junie 2005 geneem is, sal Iers vanaf 1 Januarie
   2007 ook een van die amptelike tale van die Europese Unie wees.

   Behalwe vir klein gebiede in die weste van die Ierse eiland (die
   sogenaamde Gaeltachtaí) - veral in Waterford, Wes-Kerry, Wes-Cork,
   Connemara, Mayo en Donegal (Ulster, Noord-Ierland) - word Iers nie meer
   as moedertaal gepraat nie en is grootliks deur Engels verdring. Iers is
   die daaglikse omgangstaal vir sowat 120 000 mense. 'n Bykomende 165 000
   mense in Noord-Ierland en 25 000 in die Verenigde State het Iers óf as
   hulle huistaal óf het 'n behoorlike kennis daarvan.

   Die Ierse taal word in twee groot dialekgroepe verdeel: Die noordelike
   dialekte van Oos-Munster (Waterford) en Wes-Munster (Cork en Kerry) en
   die suidelike van Connacht (Galway en Mayo) en Donegal.

   Inhoud

        * 1 Taalgeskiedenis
        * 2 Woordelys Afrikaans-Iers
        * 3 Gaelies in popkultuur
        * 4 Eksterne Skakels

[wysig] Taalgeskiedenis

   Straatbord in Ierland
   Straatbord in Ierland

   Die oudste bekende inskripsies in die sogenaamde Ogham-skrif dateer uit
   die 4de eeu n.C., die tydperk van die argaïese Ierse taal. Tydens
   hierdie periode tree drie belangrike verskynsels vir die eerste keer
   op: Die apokopee (woordverkorting), die sinkopee (die weglating van 'n
   beklemtoonde klinker binne 'n woord) en die palatalisering (die
   aanpassing van 'n medeklinker aan die opvolgende klinker).

   Tussen 600 en 900 word in Ierland die Oud-Ierse vorm van die taal
   gepraat, wat in 'n hoë mate as eenheidstaal dwarsoor die eiland
   gestandardiseer is en deur 'n hoogs ontwikkelde fleksie gekenmerk word.
   Ierse en Skotse monnike, wat as sendelinge vir 'n tyd lank op die
   Europese vasteland bly, bring saam met hulle 'n aantal Latynse
   leenwoorde.
   'n Padteken in die Ierse graafskap Waterford
   'n Padteken in die Ierse graafskap Waterford

   Die Wiking-aanvalle vanaf die einde van die 8ste eeu en die stigting
   van Skandinawiese nedersettings in die kusgebiede (soos Dublin) begin
   die oorgang na die Middelierse taal (900 tot 1200) inlui. Met die
   maatskaplike en politieke omwentelings raak die taal sy eenvormigheid
   kwyt. 'n Aantal afwykende spellings en grammatikale veranderings soos
   die verlies van die neutrum (onsydige geslag) en die vereenvoudiging
   van die fleksie word aan die onluste van die tyd toegeskryf.

   Met die inval van die Noormanne vanaf die jaar 1169 begin die vroeë
   Nieu-Ierse periode van die taal. Die verdrywing van die laaste
   Iers-Gaeliese adellikes in die 17de eeu staan aan die beginpunt van die
   Nieu-Ierse taalontwikkeling. Met die industrialisering en
   verstedeliking vanaf die laat 18de eeu verengels groot dele van die
   oorspronklik Ierstalige plattelandse bevolking, en tussen 1835 en 1891
   krimp die aantal Ierstaliges van sowat vier miljoen tot slegs 680 000.

   Vandag het sowat 1,2 miljoen mense kennis van die Ierse taal, en Iers
   is 'n verpligte skoolvak vir leerlinge, alhoewel dit buite die
   Gaeltachtaí nouliks as omgangstaal gepraat word. Straatborde en
   wetgewing is tweetalig. Daar is Ierstalige koerante, tydskrifte,
   radioprogramme en 'n televisieprogram. Die kulturele lewe verseker dat
   die betekenis van die Ierse taal steeds groter is as die aantal
   moedertaalsprekers sou laat vermoed.

[wysig] Woordelys Afrikaans-Iers

melk    bainne        boek     leabhar          venster     fuinneog        Dubl
in         Baile Átha Cliath
kat     cat           bottel   buidéal          son         grian           Ierl
and        Éire
deur    doras         vis      iasc             water       uisce           Enge
ls (taal)  Béarla
woord   focal         geld     airgead          seun        garsún
skip    long          dorp     sráidbhaile      stad        cathair

een     a haon
twee    a dó
drie    a trí
vier    a ceathair
vyf     a cúig
ses     a sé
sewe    a seacht
agt     a hocht
nege    a naoi
tien    a deich

[wysig] Gaelies in popkultuur

   Die bekroonde solosangeres, Enya, sing baie van haar liedere in
   Gaelies.

[wysig] Eksterne Skakels

     * Gaeilge ar an ghréasán Ierse aanlyne hulpbronne
     * Foras na Gaeilge
     * Ierse Taal Inligting en Hulpbronne
     * ethnologue verslag oor Iers-Gaelies
     * Iers - Engels Woordeboek
     * Gaeliese Woordeboeke
     * Braesicke's Gramadach na Gaeilge (Engelse vertaling)
     * Kids.net.au Artikel

   Wikipedia
   Sien gerus Wikipedia se uitgawe in Iers-Gaelies

               Indo-Europese tale: Kentum-tale: Keltiese tale
                            Eiland-Keltiese tale
       Goidelies: Iers-Gaelies | Skots-Gaelies (Skotland • Kanada) |
                    Manx-Gaelies | Galweegse-Gaelies †
    Britonies: Wallies | Kornies | Bretons | Cumbries † | Piekties †
                           Vasteland-Keltiese tale
    Vasteland-Keltiese tale: Gallies †: | Leponties † | Galaties †
                               Keltiberies †
                                Gemengde Tale
                     Gemengde Tale: Shelta | Bungee †
                              ^† Uitgestorwe

   Kategorie: Natuurlike taal

