Illinois


   CAPTION: State of Illinois


   Vlag van Illinois Staatseël van Illinois
   Vlag van Illinois Seël van Illinois
   Bynaam: The Prairie State
   Map_of_USA_highlighting_Illinois
   Ander VSA-deelstate
   Hoofstad          Springfield
   Grootste stad     Chicago
   Goewerneur        Rod Blagojevich (D)
   Amptelike tale    Engels
   Tale              Engels, Spaans 10,85%, en Pools 1,6%
   Oppervlakte       149 998 km² (25^ste)
    - Land           144 000 km²
    - Water          6 000 km² (4%)
   Bevolking (2000)
    - Bevolking      12 419 293 (5^de)
    - Bev.digtheid   86,27 /km² (11^de)
   Toelating tot die Unie
    - Datum          3 Desember 1818
    - Rangorde       21^ste
   Tydsone           UTC -6 / Somertyd -5
   Breedtegraad      36°58'N tot 42°30'N
   Lengtegraad       87°30'W tot 91°30'W
   Wydte             340 km
   Lengte            629 km
   Hoogte
    - Hoogste punt   377 m
    - Gem. hoogte    182 m
    - Laagste punt   85 m
   Afkortings
    - VSA-poskantoor IL
    - ISO 3166-2     US-IL
   Webwerf           www.illinois.gov

   Illinois [ˌɪ.lɨˈnɔɪ] is met sy groot kosmopolitiese bevolking die mees
   bevolkte deelstaat in die midweste van die Verenigde State en die vyfde
   mees bevolkte op nasionale vlak, met 12,4 miljoen inwoners volgens die
   sensus van 2000 en 'n oppervlakte van 149 998 vierkante kilometer. Sy
   hoofstad is Springfield.

   Met sy ewewig van uitgestrekte voorstede en die metropool Chicago in
   die noordooste, landelike gebiede, klein nywerheidsdorpe en hoogs
   produktiewe landboubedryf in Sentraal- en Wes-Illinois, en die
   steenkoolmyne in die suide beskik die deelstaat oor 'n hoogs
   gediversifiseerde ekonomiese basis. Sy sentrale ligging, wat die Groot
   Mere via die Illinoisrivier met die Mississippirivier verbind, het van
   Illinois sowat 150 jaar lank 'n beduidende vervoersentrum gemaak. Sy
   mengsel van nywerhede en plase, van stedelike en plattelandse gebiede,
   maak van Illinois 'n ware mikrokosmos van die Verenigde State.

   Terwyl die Illinoisrivier dwarsdeur die deelstaat vloei, vorm die
   Mississippirivier sy westelike en die Ohio- en Wabashriviere sy
   suidoostelike grenslyn. Die Michiganmeer lê in die noordooste van
   Illinois, net soos Chicago.
   French Canyon-waterval in Starved Rock State Park naby Utica
   French Canyon-waterval in Starved Rock State Park naby Utica

   Die oudste nedersettings van plaaslike Indianestamme het reeds omtrent
   8000 v.C. ontstaan. Die sogenaamde Mississippi-beskawing met sy sentrum
   in Cahokia het sy bloeitydperk omtrent 1300 beleef; toe die eerste
   Europeërs hulle in die gebied gevestig het, was dit deur
   Algonkin-stamme bewoon.

   Die Franse ontdekkers Jacques Marquette en Louis Jolliet het die gebied
   al in 1673 verken, en dit het tot met 1763 onder Franse heerskappy
   gekom. Ná die einde van die Franse en Indiaanse Oorlog het Illinois
   onder Britse bewind gekom. Ná die Amerikaanse
   onafhanklikheidsverklaring het dit eers deel uitgemaak van die
   Noordwesgebied (1783) en later van die Indianagebied (1800). Die
   Illinoisgebied, wat in 1809 gevorm is, is net nege jaar later as die
   21ste deelstaat tot die Unie toegelaat.

   Ondanks sy politieke verdeeldheid het Illinois gedurende die
   Amerikaanse Burgeroorlog 'n deel van die Unie gebly. Die 20ste eeu was
   gekenmerk deur politieke mededinging tussen die Demokratiese en die
   Republikeinse Party, en sy groot aantal kiesmanne het van Illinois 'n
   belangrike politieke slagveld in presidensiële verkiesings gemaak.
   Illinois is tans een van die belangrikste nywerheidsentrums in die VSA
   met 'n beduidende masjienboubedryf en dienstesektor met talle
   assuransies.

   Die belangrikste besienswaardighede is Shawnee Nasional Forest, die
   Cahokia Mounds en 'n groot aantal staatsparke en historiese plekke soos
   New Salem en president Abraham Lincoln se huis en graf in Springfield.
   In die somer lok die grootste skou in die deelstaat, die Illinois State
   Fair, talle toeriste na Illinois.

   Inhoud

        * 1 Klimaat
        * 2 Geografie
        * 3 Geskiedenis
             + 3.1 Die Voor-Kolumbiaanse tydperk
             + 3.2 Europese ontdekkers
             + 3.3 Die vroeë 19de eeu
             + 3.4 Amerikaanse Burgeroorlog
             + 3.5 Ekonomiese groei en sosiale onluste
             + 3.6 Die 20ste eeu
        * 4 Ekonomie
        * 5 Verwysings
        * 6 Bronne
             + 6.1 Geskiedenis
             + 6.2 Klimaat

[wysig] Klimaat

   Illinois lê halfpad tussen die Kontinentale Waterskeiding en die
   Atlantiese Oseaan en meer as 500 myl noord van die Golf van Meksiko.
   Die deelstaat word dus deur 'n kontinentale klimaat met warm somers,
   koue winters en sterk skommelings in temperature, humiditeit,
   windrigtings en bewolking gekenmerk, waarby ekstreme temperature nog
   deur berge nog deur oseane afgeswak word.
   Illinois was een van drie deelstate wat op 18 Maart 1925 deur die
   sogenaamde Tri-State Tornado geraak is, een van die mees verwoestendes
   ooit. Sewentien kinders het in die Longfellow-skool van Murphysboro
   gesterf toe die storm die gebou om 2:30 nm getref het
   Illinois was een van drie deelstate wat op 18 Maart 1925 deur die
   sogenaamde Tri-State Tornado geraak is, een van die mees verwoestendes
   ooit. Sewentien kinders het in die Longfellow-skool van Murphysboro
   gesterf toe die storm die gebou om 2:30 nm getref het

   Die weersomstandighede word gedurende die winter oorwegend deur koue
   Arktiese lug uit die noorde van Kanada en in die somer deur vogtige
   warm lugmassa's uit die Golf van Meksiko beïnvloed.

   Die gemiddelde jaarlikse temperatuur is 47 °F in die noorde en 58 °F in
   die suide. Temperature met meer as 90 °F kom gereeld sowat 45 dae per
   jaar in die suide voor, maar net twaalf dae in die noorde. In die suide
   daal temperature net een dag per jaar of minder benede 0° F, maar op
   twaalf dae per jaar in die noorde. Die jaarlikse reënval beloop 34 duim
   in die noorde en 46 duim in die suide, die gemiddelde sneeuval 30 duim
   in die noorde en tien duim in die suide.

   Meestal waai westewinde oor die vlaktes van Illinois, met 'n gemiddelde
   spoed van tussen ag en twaalf myl per uur. Windspoede is egter
   gewoonlik hoër in Chicago, wat derhalwe sy treffende bynaam Windy City
   gekry het. In die algemeen is die windspoed in Illinois in die winter
   hoër.

   Die meeste streke van Illinois het vier verskillende jaargetye, met die
   uitsondering van Chicago, waar die winter byna onmiddellik na die somer
   begin en waar volgens 'n segswyse die "winde die blare van die bome
   waai". Die bome in die sterk beboste suide pronk in die herfstyd met 'n
   pragtige kleurespel.

   Tornados hou steeds 'n bedreiging vir die hartland van Illinois in,
   veral in April en Junie. Ook ysreën in die winter kom veral in dié
   gedeelte van Illinois voor. Naas tornados, oorstromings en weerligte is
   ekstreme temperature die gevaarlikste weerverskynsel in Illinois.
   Hittegolwe in 1995 en 1999 het honderde menselewens geëis en tot
   kragonderbrekings in die metropolitaanse gebied van Chicago gelei.

[wysig] Geografie

   Illinois grens in die noordooste aan die Michiganmeer, in die ooste aan
   die deelstaat Indiana, in die noorde aan die deelstaat Wisconsin en aan
   die Mississippi-rivier in die weste. Die Mississippi vorm ook die
   grenslyn tussen Illinois en die deelstate Missouri en Iowa.

   Alhoewel Illinois deel uitmaak van die Binnelandse Vlaktes, is daar
   drie verskillende geografiese gebiede. Die Noorde word deur die
   metropolitaanse gebied van Chicago oorheers, met die Stad Chicago, sy
   voorstede en die aangrensende landelike gebiede, waarna die metropool
   begin uitbrei het. Volgens die definisie van die federale regering
   behels die metropolitaanse gebied van Chicago enkele distrikte in die
   deelstate Indiana en Wisconsin en strek oor die grootste deel van die
   noordoostelike Illinois. Hierdie kosmopolitiese streek is digbevolk en
   word deur hoë vlakke van industrialisering en etniese diversiteit
   gekenmerk.
   Chicago is die grootste stad in Illinois
   Chicago is die grootste stad in Illinois

   Teen die suide en weste lê Sentraal-Illinois, 'n gebied wat merendeels
   deur grasvlaktes oorheers word. Die westelike gebiede (wes van die
   Illinois-rivier) het oorspronklik deel uitgemaak van die Militêre
   Streek van 1812. Dit staan bekend as die Hart van Illinois en word deur
   kleiner dorpe en mediumgrootte stede gekenmerk. Landbou, veral mielies
   en sojabone, vorm naas 'n aantal nywerheidsgebiede en
   onderwysinstellings die gebied se ekonomiese basis. Stede sluit Peoria,
   die derde grootste metropolitaanse gebied in Illinois met 370 000
   inwoners, Springfield (die hoofstad van Illinois), Decatur,
   Bloomington-Normal en Champaign-Urbana in.

   Die Suidelike Illinois vorm die derde geografiese gebied, wat suid van
   die nasionale pad U.S. Route 50 lê en die streek Klein-Egipte naby die
   samevloeiing van die Mississippi- en Ohio-riviere insluit. Hierdie
   gebied verskil teenoor die ander twee veral ten opsigte van sy warmer
   klimaat, afwykende landbouprodukte (wat hier vroeër ook kleiner
   hoeveelhede katoen ingesluit het), die ruwe landskap, wat gedurende die
   verskillende Ystydperke nie vergletser was en die ontginning van
   steenkool. Daar is ook klein ru-olievelde in die suide.

   Die suide van Illinois is effens digter bevolk as die sentrale gebiede.
   Die bevolking is veral gekonsentreer in Metro East, die tweede grootste
   metropolitaanse gebied in Illinois met naastenby 600 000 inwoners. Dit
   behels die voorstede van St. Louis wat in Illinois geleë is. Die tweede
   digbevolkte streek in die suide is die distrikte Williamson, Jackson,
   Franklin, Saline en Perry met 'n bevolking van sowat 210 000.

   Die geweste buite die metropolitaanse gebied van Chicago word dikwels
   downstate Illinois genoem, alhoewel die bewoners van Sentraal- en
   Suid-Illinois hulle streke as aparte geografiese en kulturele gebiede
   beskou en hierdie term dus nie noodsaaklik gebruik nie.

[wysig] Geskiedenis

   'n Graansuier wes van Champaign teen die naghemel
   'n Graansuier wes van Champaign teen die naghemel

[wysig] Die Voor-Kolumbiaanse tydperk

   Cahokia, die stedelike sentrum van die Voor-Kolumbiaanse
   Mississippi-beskawing, was naby die huidige Collinsville geleë. Hierdie
   beskawing het in die 15de eeu vir onbekende redes verdwyn. Hulle
   opvolger as beduidende moondheid in die gebied was die
   Illiniwek-konfederasie (soms ook Illini genoem), 'n politieke alliansie
   van verskeie stamme. Omtrent 1700 was daar sowat 25 000 Indiane in
   Illinois, maar as gevolg van stelselmatige aanvalle en
   volksmoordpogings deur die Irokese is hulle getalle met negentig
   persent verminder.^[1] Lede van die Potawatomi-, Miami-, Sauk- en ander
   stamme het vanuit die ooste en noorde na Illinois getrek om hulle hier
   te vestig.^[2] Gedurende die Amerikaanse Rewolusie het die Illinois en
   die Potawatomi die Amerikaanse saak ondersteun.

[wysig] Europese ontdekkers

   Die Franse ontdekkers Jacques Marquette en Louis Joliet het die
   Illinois-rivier in 1673 verken. As gevolg van hulle ekspedisie het
   Illinois tot by die jaar 1763 deel uitgemaak van die Franse koloniale
   ryk in Noord-Amerika en is daarna aan die Britte afgestaan. Die klein
   Franse nedersettings het voortbestaan, en afgesien van 'n klein aantal
   Britse soldate wat hier gestasioneer is, was daar geen Britse of
   Amerikaanse setlaars in die gebied.

   In 1778 het George Rogers Clark namens die deelstaat Virginia aanspraak
   gemaak op die sogenaamde Illinois Country. Virginia het die gebied in
   1783 aan die nuutgestigte Verenigde State van Amerika afgestaan, en dit
   het nou deel uitgemaak van die Noordwesgebied.^[3]

[wysig] Die vroeë 19de eeu

   Die Illinois-Wabash Company was een van die eerste eisers wat op groot
   dele van Illinois aanspraak gemaak het. Die Illinois Territory
   ("Illinois-gebied") is op 3 Februarie 1809 met die hoofstad Kaskaskia
   geskep. Nege jaar later is Illinois as die 21ste Amerikaanse deelstaat
   tot die Unie toegelaat - maar eers nadat die plaaslike owerhede
   heeltemaal oordrewe bevolkingsyfers voorgelê het. Aanvanklik is daar 'n
   debat gevoer oor die invoering van slawerny in Illinois, maar met die
   grootskaalse vestiging van setlaars uit Kentucky in veral die suide van
   Illinois is sulke voorstelle verwerp.
   Hoof Black Hawk
   Hoof Black Hawk

   Danksy die afgevaardigde Nathaniel Pope uit Illinois het die
   Amerikaanse Kongres die noordelike grens van die deelstaat sowat 41 myl
   na 42° 30' Noord verskuif en sodoende 'n bykomende 8 500 vierkante myl
   by Illinois ingesluit, waaronder Chicago, Galena en mynbougebiede waar
   lood ontgin is. Kaskaskia het aanvanklik nog as hoofstad gedien, maar
   in 1819 is die administratiewe setel na Vandalia verskuif. Die Black
   Hawk War-Indiane, wat deur die owerhede in Iowa hervestig is, het in
   1832 geprobeer om na Illinois terug te keer, maar is deur burgermagte
   verslaan en na Iowa teruggedryf.

   In die winter van 1830-1831, wat nou as die "Winter van die Diep Sneeu"
   bekend staan, het 'n skielike swaar sneeuval die deelstaat met 'n diep
   sneeukombers oortrek. Die sneeuval het Illinois vir die res van die
   winter ontwrig, en baie reisigers het in die koue omgekom. Illionois is
   daarna nog deur 'n aantal baie koue winters geteister, waaronder die
   "Winter van die Skielike Vors" (Winter of the Sudden Freeze). Op 20
   Desember 1836 het 'n kouefront oor die deelstaat beweeg wat plasse
   binne enkele minute laat bevries het. Weereens het baie reisigers wat
   nie betyds 'n beskutting kon vind nie in die koue omgekom. Die
   ongunstige weersomstandighede het in die noordelike dele van Illinois
   'n groot misoes tot gevolg gehad. Suid-Illinois het voedsel na die
   noorde gestuur en sodoende moontlik sy bynaam Little Egypt ("Klein
   Egipte") gekry - volgens die Bybelse vertelling van Josef in Egipte,
   wat graan aan sy broeders voorsien het.^[4]

   Illinois staan vandag as die "Land van Lincoln" bekend, aangesien die
   16de president van die VSA, Abraham Lincoln, hier die grootste deel van
   sy lewe gewoon het en as advokaat in Springfield werksaam was. Op
   versoek en danksy die ondersteuning van Abraham Lincoln het die
   deelstaat se Algemene Vergadering in 1837 ten gunste van 'n verskuiwing
   van die administratiewe setel na Springsfield gestem.
   Die graf van Abraham Lincoln op die Oak Ridge-begraafplaas in
   Springfield
   Die graf van Abraham Lincoln op die Oak Ridge-begraafplaas in
   Springfield

   Reeds in 1840 het Illinois as die Sucker State bekend gestaan. Dit was
   nie sterk gekant teen slawerny nie - in 1853 het die wetgewende
   vergadering onder die leiding van die demokratiese afgevaardigde John
   A. Logan 'n wetsontwerp, die sogenaamde Black Code, goedgekeur wat
   daarop gemik was om die vestiging van vrye swartes in Illinois te
   verhoed.

   Tot by 1839 het die utopiese Mormoonse nedersetting Nauvoo aan die
   oewer van die Missisippi-rivier sy bloeitydperk bereik. Die stigter en
   leier van die Mormoonse beweging, Joseph A. Smith, is in 1844 deur 'n
   gepeupel in 'n tronk van Illinois vermoor. Ná sowat ses jaar se vinnige
   ontwikkeling het Nauvoo, 'n sterk mededinger van Chicago as die
   grootste stad in Illinois, 'n skielike en vinnige agteruitgang beleef.
   Met hulle groot uittog na die weste het die Mormone Illinois in 1846
   verlaat.

   Chicago het belangrikheid verwerf as 'n beduidende hawe in die gebied
   van die Groot Mere en sy posisie ná die opening van die Illinois and
   Michigan Canal in 1848 nog versterk. Dit het daarnaas ook tot 'n
   belangrike spoorwegsentrum ontwikkel en was in 1857 die grootste stad
   van Illinois.^[3]

[wysig] Amerikaanse Burgeroorlog

   Omtrent 1860 het Illinois se bevolking reeds meer as 1,7 miljoen
   beloop. Gedurende die Amerikaanse Burgeroorlog het meer as 250 000 mans
   uit Illinois in die Unie se leër gedien - meer as in enige ander
   noordelike deelstaat behalwe vir New York, Pennsylvanië en Ohio. Vanaf
   president Lincoln se eerste oproep van mans in die noordelike deelstate
   vir krygsdiens tot by die einde van die burgeroorlog was daar 150
   regimente infanterie uit Illinois afkomstig. Daarnaas het die deelstaat
   ook sewentien berede eenhede en twee regimente ligte artillerie
   beskikbaar gestel.^[5]

[wysig] Ekonomiese groei en sosiale onluste

   Die Union Stock Yards in Chicago in die 1870's
   Die Union Stock Yards in Chicago in die 1870's

   Tot by die vroeë 20ste eeu is groot dele van die grasvlaktes as
   akkerland vir mielies en ander gewasse of as weivelde vir beeste en
   varke ontwikkel. Hoë belastingtariewe, oorproduksie en gepaardgaande
   lae pryse en die uitbreiding van die spoorwegnetwerk het nogtans tot
   onluste in die plattelandse gebiede gelei.

   Ook die nywerheidsentrums soos Chicago was deur sosiale omwenteling
   gekenmerk. Swak werkomstandighede het die aanleiding tot die stigting
   van vakbonde gegee, en verskeie stakings en onluste het selfs
   menselewens geëis. Maar ondanks die sosiale vraagstukke was Illinois in
   1890 die derde grootste deelstaat ten opsigte van sy bevolking en die
   belangrikste landbougebied vir koring en mielies. Die belangrikste
   plaaslike nywerhede was staal, landbou- en ander masjiene. Chicago het
   tot die tweede grootste stad in die VSA gegroei.

[wysig] Die 20ste eeu

   Met sy bevolking van bykans vyf miljoen het Illinois in die vroeë 20ste
   eeu tot een van die belangrikste deelstate van die VSA ontwikkel. Die
   metropool Chicago was in 1933 gasheerstad van die Century of
   Progress-wêreldtentoonstelling. Die olievelde van die Marion- en
   Ceawford-distrikte is in 1937 ontdek en het van Illinois net twee jaar
   later die vierde belangrikste olieprodusent in die VSA gemaak.

   Ná die Tweede Wêreldoorlog het Illinois 'n belangrike rol by die
   ontwikkeling van kernkragsentrales gespeel. Die eerste eksperimentele
   kernkragstelsel in die VSA het in 1957 in die Nasionale
   Argonne-laboratorium naby Chicago krag begin opwek. Die eerste
   kommersiële kernkragsentrale Dresden 1, wat deur privaat private
   beleggers gefinansieer is, is in 1960 naby Morris in bedryf gestel. In
   dieselfde jaar het Ray Kroc sy eerste McDonald's-kitsrestourant as 'n
   konsessiesaak in Des Plaines geopen.

   Sedert 1959 beskik Chicago danksy die opening van die
   Sint-Laurenswaterweg oor 'n oseaanhawe. In 1970 het Illinois se sesde
   konstitusionele konvensie 'n nuwe grondwet saamgestel wat die ouer
   versie uit die jaar 1870 vervang het. Teen die begin van die 21ste eeu
   was daar in Illinois reeds meer as twaalf miljoen inwoners.

[wysig] Ekonomie

   Die ekonomie van Illinois is goed gediversifiseerd. Die metropolitaanse
   gebied van Chicago huisves sommige van die grootste Amerikaanse
   maatskappye soos Boeing, McDonald's, Motorola en United Airlines.
   Daarnaas het ook 'n groot verskeidenheid finansiële instellings hulle
   hoofkwartiere in die gebied, waaronder twee van die grootste beurse in
   die VSA, die Chicago Board of Trade en die Chicago Mercantile Exchange.

   Illinois se bruto geografiese produk het in 2004 VSA-$ 528 miljard
   beloop en was die vyfde grootste in die Unie. Die per capita-inkomste
   was in 2003 VSA-$ 32 965. Illinois se belangrikste nywerheids- en
   mynbouprodukte sluit masjiene, verwerkte voedsel, chemiese produkte,
   elektriese uitrusting, verwerkte metaalprodukte, vervoertoerusting,
   ru-olie en steenkool in. Die deelstaat beskik daarnaas oor 'n
   belangrike uitgewersbedryf.

[wysig] Verwysings

    1. ^ Frederick E. Hoxie, Encyclopedia of North American Indians
       (1996), bl. 266-7, 506
    2. ^ Nelson, Ronald E. (uitgewer): Illinois: Land and Life in the
       Prairie State. Dubuque (Iowa): Kendall Hunt Publishing 1978, ISBN
       0-8403-1831-6
    3. ^ ^3,0 ^3,1 Biles, Roger (2005). Illinois: A History of the Land
       and its People. ISBN 0-87580-349-0.
    4. ^ Duff, Judge Andrew D. Egypt. Nuwe uitgawe, Springhouse Magazine.
       Besoek op 1 Mei 2006
    5. ^ Illinois in the Civil War. Illinois Infantry, Cavalry, and
       Artillery Units. Besoek op 26 November 2 2006

[wysig] Bronne

[wysig] Geskiedenis

     * Howard, Robert P.: Illinois: A History of the Prairie State. Grand
       Rapids, Michigan: Eerdman's 1972

[wysig] Klimaat

     * Illinois State Water Survey, State Climatologist Office: Climate of
       Illinois (2003)

   Kategorie: Illinois

