Ilze Haasbroek


   Ilze Haasbroek
   Ilze Haasbroek

   Ilze Haasbroek (1975 - ) is 'n onkonvensionele ramer en meubelmaker van
   Hopefield aan die Kaapse Weskus.

   Inhoud

        * 1 Agtergrond
        * 2 Na die Weskus
        * 3 Toekomsplanne
        * 4 Bronne

[wysig] Agtergrond

   Haar liefde vir hout het kleintyd reeds begin, hoewel sy nie aan die
   Hoërskool D.F. Malan in Bellville toegelaat is om houtwerk te neem nie,
   omdat sy 'n meisie was. Ná skool, het sy kuns aan die Universiteit van
   Stellenbosch gaan studeer. Daarna was sy twee jaar lank kurator van die
   Rust-en-Vrede-galery in Durbanville, waarna sy konvensionele raamwerk
   by die raamwinkel Edrich’s op Stellenbosch gaan doen het. Sy het twee
   jaar lank konvensionele houtwerk gedoen, voor sy verveeld geraak en
   haar eie ding begin doen het.

[wysig] Na die Weskus

   Ilze en haar maat, Inus Moster, het 1 Februarie 2006 Hopefield toe
   getrek. As hortoloog het hy ’n betrekking op die proteaplaas Arnelia op
   pad tussen Hopefield en Velddrif aanvaar, en toe het hulle saam-saam na
   baie wik en weeg besluit om Hopefield toe te trek. Met haar klante in
   alle uithoeke van die land soos Johannesburg, Hermanus, Upington en
   Port Elizabeth, maar dit gelukkig nie saak waar sy werk nie.

[wysig] Toekomsplanne

   Hoewel sy dolgelukkig in haar werkswinkel omring deur allerhande hout
   en houtgereedskap is, droom sy daarvan om nog argitek te word én haar
   eie restaurant te hê. Haar twee gunstelingplekke in die huis is haar
   motorhuis (werkswinkel) en kombuis, want sy werk graag met haar hande.
   Ilze begin binnekort met 'n reeks meubels uit ou karre gemaak, wat sy
   op 'n skrootwerf in Kuilsrivier gaan kry. Dit sal te koop wees in
   kunssinnige interieurwinkels.

   Haar lewensfilosofie is heel eenvoudig. "Seën en jy sal geseën word,
   vervloek en jy sal vervloek word."

   Een van haar gunsteling-kunstenaars is Strijdom van der Merwe. Sy
   gebruik graag foto's van sy landskapskuns in haar raamwerk.

[wysig] Bronne

   Swartland en Weskus Herald, 10 Mei 2007.
   Kategorieë: Suid-Afrikaanse kunstenaars • Weskus

