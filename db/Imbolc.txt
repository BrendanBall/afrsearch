Imbolc


   'n Feesvuur
   'n Feesvuur

   Imbolc [im'olk], soms ook Oimelc, is een van die belangrikste feesdae
   van die tradisionele Keltiese kalender wat op 1 Februarie gevier word.
   Dit is die tradisionele Keltiese Lentefees wat in die middel van die
   tyd tussen die Noordelike Halfrond se Wintersonstilstand en die
   Dag-en-Nagewening van die lente plaasvind. Die feesdag is gewy aan die
   godin Brigid (dikwels ook Brighid, Bride of Brigit) wat in die
   Christelike tydperk as 'n heilige vereer is.

   Die Ierse benaming het sy etimologiese oorsprong in die Gaeliese term
   vir "in die buik" (i mbolg), maar is later herinterpreteer as "ooimelk"
   (gewoonlik word die eerste lammers op hierdie tydstip gebore) en was
   sodoende 'n simboliese verwysing na die nuwe lewenskrag wat met die
   lente geassosieer word. Die begin van Februarie was ook die tyd wanneer
   die voedselvoorrade van die winter byna opgebruik was. Dit was dus
   uiters belangrik om sekere religieuse rituele te beoefen wat 'n goeie
   oes in die laat somer help verseker het.

   Net soos by ander Keltiese feeste het die aansteek van feesvure 'n
   sentrale rol by die vierings gespeel aangesien Brigid die Keltiese
   Godin van vuur, heilkunde en vrugbaarheid was. Die vuur was 'n simbool
   vir die son wat in die volgende maande sy krag herwin het. Toe die
   Rooms-Katolieke Kerk die Keltiese Imbolc tot die Christelike fees Maria
   Ligmis op 2 Februarie verander het, is steeds kerse aangesteek om die
   simboliese reining van die Jonkvrou Maria te vier. Ook by die
   prosessies wat op 2 Februarie plaasgevind het, het gelowiges kerse
   aangesteek.

[wysig] Betekenis in die Neopaganisme

   Nuwe Heidene beskou Imbolc nog steeds as 'n spesiale fees danksy die
   belangrike rol wat die natuur en sy kringloop in die nie-Christelike
   inheemse geloofstelsels van Europa speel. Die Gehoringde God - die
   heerser oor die najaar en winter - beskik in hierdie tyd van die jaar
   nog steeds oor sy mag. Die winterkoue behels sterkte en warmte net soos
   lewe en dood.

   Dit is baie belangrik dat menslike aktiwiteite die gebeure in die
   natuur weerspieÃ«l, en net soos die natuur geleidelik sy lewenskrag
   herwin, probeer Nuwe Heidene nou die klein take te doen wat gedurende
   die res van die jaar nie verrig is nie. Aktiwiteite en rituele tydens
   Imbolc kan dus die maak van kerse, die aanplanting van lenteblomme, die
   lees van gedigte of die vertelling van stories insluit.
   Kategorie: Feesdae

