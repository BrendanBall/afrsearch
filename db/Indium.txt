Indium



   49                         kadmium ← indium → tin
   Ga
   ↑
   In
   ↓
   Tl

                                                             periodieke tabel

                                                                  Algemeen
                                       Naam, Simbool, Getal indium, In, 49
                                                Chemiese reeks swak metale
                                             Groep, Periode, Blok 13, 5, p
                                         Voorkoms silwerige glansende grys
                                              Atoommassa 114.818 (3) g/mol
                                 Elektronkonfigurasie [Kr] 4d^10 5s^2 5p^1
                                        Elektrone per skil 2, 8, 18, 18, 3
                                                        Fisiese Eienskappe
                                                        Toestand vastestof
                                          Digtheid (naby k.t.) 7.31 g/cm³
                                  Vloeistof digtheid teen s.p. 7.02 g/cm³
                                                        Smeltpunt 429.75 K
                                                              (156.60 °C)
                                                           Kookpunt 2345 K
                                                                (2072 °C)
                                              Smeltingswarmte 3.281 kJ/mol
                                            Verdampingswarmte 231.8 kJ/mol
                                Warmtekapasiteit (25 °C) 26.74 J/(mol·K)

   CAPTION: Dampdruk

                                     P/Pa    1    10  100  1 k  10 k 100 k
                                   teen T/K 1196 1325 1485 1690 1962 2340

                                                           Atoomeienskappe
                                              Kristalstruktuur tetragonaal
                                                      Oksidasietoestande 3
                                                      (amfoteriese oksied)
                              Elektronegatiwiteit 1.78 (Skaal van Pauling)
                                                       Ionisasie energieë
                                                 (meer) 1ste: 558.3 kJ/mol
                                                        2de: 1820.7 kJ/mol
                                                         3rde: 2704 kJ/mol
                                                        Atoomradius 155 pm
                                                 Atoomradius (ber.) 156 pm
                                                   Kovalente radius 144 pm
                                               Van der Waals radius 193 pm
                                                                   Diverse
                                         Magnetiese rangskikking geen data
                                 Elektriese weerstand (20 °C) 83.7 nΩ·m
                          Termiese geleidingsvermoë (300 K) 81.8 W/(m·K)
                              Termiese uitsetting (25 °C) 32.1 µm/(m·K)
                             Spoed van klank (dun staaf) (20 °C) 1215 m/s
                                                   Young se modulus 11 GPa
                                                      Mohs se hardheid 1.2
                                                 Brinell hardheid 8.83 MPa
                                              CAS-registernommer 7440-74-6
                                                        Vernaamste isotope

                  CAPTION: Hoofartikel: Isotope van Indium

                               iso    NV   halfleeftyd VM  VE (MeV)   VP
                              ^113In 4.3%  In is stabiel met 64 neutrone
                              ^115In 95.7% 4.41×10^14j β^- 0.495    ^115Sn

                                                                Verwysings

   Indium is 'n Chemiese element met die simbool In en atoomgetal van 49.
   Hierdie seldsame, sagte, pletbare en laagsmeltende metaal is chemies
   soortgelyk an aluminium of gallium maar kom nouer ooreen met sink
   (sinkertse is die hoofbron van hierdie metaal). Die hooftoepassing van
   die element is om deursigtige elektrodes te vervaardig vanuit
   indiumtinoksied in vloeistofkristal vertooneenhede. Dit word baie
   gebruik in dunfilms om smeringslae te vorm (dit is tydens die Tweede
   Wêreldoorlog gereeld gebruik om die laers in
   hoë-werkverrigtingsvliegtuie te bedek). Dit word ook gebruik om
   buitengewoon lae smeltpunt legerings te maak en is 'n komponent van
   sommige loodvrye soldeersels.

   Inhoud

        * 1 Kenmerkende eienskappe
        * 2 Gebruike
        * 3 Geskiedenis
        * 4 Verspreiding en verbruik
        * 5 Voorsorgmaatreëls
        * 6 Verwysings
        * 7 Eksterne skakels

[wysig] Kenmerkende eienskappe

   Indium is 'n baie sagte, silwerwit, seldsame ware metaal met 'n helder
   glans. As suiwer indium-metaal gebuig word gee dit 'n skril klank af.
   Beide gallium en indium het die vermoë om glas te benat.

   Een buitengewone eienskap van indium is dat sy mees algemene isotoop
   effens radio-aktief is; dit verval baie stadig deur beta-verval na tin.
   Hierdie radio-aktiwiteit word nie as gevaarlik beskou nie, hoofsaaklik
   omdat die halfleeftyd 4.41 x 10^14 jaar is. Anders as sy Periode 5
   buurelement, kadmium is indium nie 'n kumulatiewe gifstof nie.

[wysig] Gebruike

   Die eerste grootskaalse gebruik van indium was om die laers in
   hoë-werkverrigting vliegtuigenjins te bedek tydens die Tweede
   Wêreldoorlog. Daarna het produksie van die element stadig toegeneem
   soos nuwe toepassings gevind is in laagsmeltende legerings, soldeersels
   en in die elektronika. In die 1950's is klein balletjies daarvan
   gebruik as die emitters en kollektors van PNP legeringvoegvlak
   transistors. In die middel en laat 1980's het die ontwikkeling van
   halfgeleiers en indiumtinoksied dun films vir vloeistofkristal
   vertooneenhede baie belangstelling verwek. Teen 1992 het dun-film
   toepassings die grootste eindgebruiker van indium geword.

   Ander gebruike sluit in:
     * Vir die vervaardiging van laagsmeltende legerings. 'n Legering
       bestaande uit 24% indium en 76% gallium is vloeibaar teen
       kamertemperatuur.
     * Sommige indiumverbindings soos indiumantimonied, indiumfosfied en
       indiumnitried is halfgeleiers met nuttige eienskappe.
     * Word gebruik vir die sintese van die halfgeleier
       koperindiumgalliumselenied, wat gebruik word in die vervaardiging
       van dun-film sonselle.
     * Word gebruik in ligemissiediodes (LED) en laserdiodes wat gebaseer
       is op saamgestelde halfgeleiers wat vervaardig word met die
       Metaalorganiese dampfase epitaksie tegnologie.
     * Dit kan ook geplateer word op metale en verdamp word om op glas
       neergeslaan te word om 'n spieël te vorm wat net so goed is as dié
       wat met silwer vervaardig word maar 'n hoër korrosiebestandheid
       het.
     * Indiumoksied (In[2]O[3]) word gebruik as 'n deursigtige geleidende
       substraat op glas in die vervaardiging van elektroluminiserende
       panele.
     * Word gebruik as 'n ligfilter in laedruk natriumdamplampe.
     * Indium se vriespunt van 156.5985 °C is 'n vaste punt wat gebruik
       word op die internasionale temperatuurskaal.
     * Indium se hoë neutronvangs deursnee vir termiese neutrone maak dit
       geskik vir gebruik in beheerstawe vir kernreaktore, tipies in 'n
       legering wat 80% silwer, 15% indium en 5% kadmium bevat.
     * In kerningenieurswese word die (n,n') reaksies van ^113In en ^115In
       gebruik om die grootte van 'n neutronfluks te bepaal.
     * ^111In straal gammastrale uit en word gebruik in scintigrafie, 'n
       mediese beeldtegnologie. Scintigrafie het baie toepassings,
       insluitende die vroeë ontwikkelingsfase van medisynes en die
       monitering van witbloedsel aktiwiteite.
     * Baie klein hoeveelhede in galvaniese aluminiumlegering elektrodes
       vir soutwatertoepassings word gebruik om passivering van die
       aluminium te voorkom.
     * In die vorm van draad word dit gebruik as vakuumseëls in
       kriogeniese toepassings.
     * Word gebruik as 'n kalibrasiemateriaal vir termogravimetriese
       analise toestelle.

[wysig] Geskiedenis

   Indium (vernoem na die indigolyn in sy atoomspektrum) is ontdek deur
   Ferdinand Reich en Hieronymous Theodor Richter in 1863 terwyl hulle
   sinkertse getoets het met 'n spektograaf op soek na tallium. Richter
   het later in 1867 daarin geslaag om die metaal te isoleer.

[wysig] Verspreiding en verbruik

   Buigsame Indiumdraad
   Buigsame Indiumdraad

   Indium is 61^ste op die lys van volopste elemente in die Aarde se kors
   teen ongeveer 0.25 dpm ^[1], wat beteken dat dit drie keer meer volop
   is as silwer wat teen konsentrasies van 0.075 dpm voorkom ^[2]. Tot en
   met 1924 is slegs omtrent 'n gram van indium geïsoleer. Indium word
   vervaardig uit die residu van die verwerking van sinkertse maar kan ook
   in yster-, lood- en koperertse aangetref word. Kanada is die voorste
   vervaardiger van indium. Die Teck Cominco raffinadery in Trail, Brits
   Columbia is die grootste enkele bron met 'n produksie van 32 500 kg in
   2005, 41 800 in 2004 en 36 100 kg in 2003.

   Die hoeveelheid indium wat verbruik word is grootliks 'n funksie van
   wêreldwye vervaardiging van LCD-skerms. Wêreldwye vervaardiging beloop
   tans 476 ton per jaar vanuit mynbou en 'n verdere 650 ton per jaar uit
   herwinningsbronne^[3]. Aanvraag vir die element het in die afgelope
   paar jaar skerp gestyg met die groeiende gewildheid van LCD
   rekenaarskerms en televisies, wat tans verantwoordelik is vir bykans
   50% van die totale verbruik^[4]. Meer doeltreffende vervaardiging en
   herwinning (veral in Japan) sorg vir 'n balans tussen vraag en aanbod.
   Die vraag na die metaal het toegeneem met die toenemende gebruik
   daarvan in LCD-skerms en televisies en die aanbod het afgeneem toe 'n
   aantal Sjinese mynmaatskappye opgehou het om indium uit die uitskot van
   sinkverwerking te onttrek. In 2002 was die prys 94 V.S.A dollar per
   kilogram. Die onlangse wisseling in vraag en aanbod het gelei tot hoë
   en skommelende pryse vir indium wat tussen 2005 en 2007 gewissel het
   tussen $700/kg tot $1 000/kg^[5]. Die vraag na indium gaan waarskynlik
   toeneem met die grootskaalse vervaardiging van
   koperindiumgalliumselenied gebaseerde dun-film sonsel tegnologie deur
   verskeie maatskappye in 2008 soos onder andere Nanosolar en Miasole.

   Uit die indium-inhoud van sinkertsneerslae kan afgelei word dat die
   wêreldwye reserwes van die metaal ongeveer 6 000 ton ekonomies
   ontginbare indium beloop^[6]. Hierdie syfers het aanleiding gegee tot
   beramings dat daar teen huidige verbruikstempos ongeveer slegs 13 jaar
   se ontginbare indium oor is.^[7]. Die Indium Corporation, die grootste
   verwerker van indium, beweer egter dat gegewe die toenemende
   herwinningsrendemente tydens ontginning asook die herwinning uit 'n
   groter verskeidenheid basismetaal ertse (insluitende tin, koper en
   ander polimetalliese neerslae) en nuwe mynbou beleggings, dat die
   langtermyn verskaffing van indium volhoubaar, betroubaar en voldoende
   sal wees om die toenemende vraag te kan voorsien.^[8]. Hierdie
   gevolgtrekking wil redelik klink in die lig daarvan dat silwer, 'n
   element wat minder volop is, tans teen 'n tempo van ongeveer 18 300 ton
   per jaar ontgin word^[9], wat ongeveer 40 keer hoër is as die huidige
   indium ontginningstempo is.

[wysig] Voorsorgmaatreëls

   Suiwer indium in metaalvorm word as nie-giftig deur die meeste bronne
   beskou. in die sweiswerk- en halfgeleiernywerhede waar indium
   blootstelling relatief hoog is, was daar tot op hede nog geen verslae
   van enige giftige nagevolge nie.

   Dit mag egter nie die geval wees vir indiumverbindings nie: daar
   bestaan onbevestigde bewyse wat daarop dui dat indium 'n lae-vlak van
   giftigheid mag hê. Watervrye indiumtrichloried (InCl[3]) is byvoorbeeld
   ietwat giftig, terwyl indiumfosfied (InP) giftig is en ook vermoedelik
   kankerwekkend kan wees.

[wysig] Verwysings

    1. ^ The Element Indium, It's Elemental,
       http://education.jlab.org/itselemental/ele049.html, nagegaan op
       2007-12-26
    2. ^ The Element Silver, It's Elemental,
       http://education.jlab.org/itselemental/ele047.html, nagegaan op
       2007-12-26
    3. ^ Indium and Gallium Supply Sustainability September 2007 Update,
       22nd EU PV Conference, Milan, Italy, formaat = pdf,
       http://www.indium.com/_dynamo/download.php?docid=552,nagegaan op
       2007-12-26
    4. ^ Indium Price Supported by LCD Demand and New Uses for the Metal,
       Geology.com, formaat = pdf,
       http://geology.com/articles/indium.shtml, nagegaan op 2007-12-26
    5. ^ Indium (Mineral Commodities Summary 2007), USGS Minerals
       Information, formaat = pdf,
       http://minerals.usgs.gov/minerals/pubs/commodity/indium/indiumcs07.
       pdf, nagegaan op 2007-12-26
    6. ^ Indium (Mineral Commodities Summary 2007), USGS Minerals
       Information, formaat = pdf,
       http://minerals.usgs.gov/minerals/pubs/commodity/indium/indiumcs07.
       pdf, nagegaan op 2007-12-26
    7. ^ 26 Mei, 2007, New Scientist, volume 194, uitgawe 2605, bladsye
       38-39, issn = 0262-4079, How Long Will it Last?,
       http://environment.newscientist.com/channel/earth/mg19426051.200-ea
       rths-natural-wealth-an-audit.html
    8. ^ Indium and Gallium Supply Sustainability September 2007 Update;
       22nd EU PV Conference, Milan, Italy; formaat = pdf,
       http://www.indium.com/_dynamo/download.php?docid=552; nagegaan op
       2007-12-26
    9. ^ Top World Silver Producers,
       http://www.nma.org/pdf/g_silver_producers.pdf, formaat = pdf, World
       Silver Survey 2007

[wysig] Eksterne skakels

   Commons
   Multimedia oor hierdie onderwerp is te vinde op Wikimedia Commons onder
   die titel:
   Indium
     * http://www.webelements.com/webelements/elements/text/In/index.html
       - WebElements.com – Indium
     * http://www.indium.com - Die Indium Corporation se webwerf
     * http://www.organic-chemistry.org/chemicals/reductions/indiumlowvale
       nt.shtm - Reduseermiddels > Lae valensie Indium

   Kategorie: Chemiese elemente

