Industriële Revolusie


   'n Watt-stoomenjin. Die stoomenjin het Industriële Revolusie in
   Brittanje en elders aangedryf.
   'n Watt-stoomenjin. Die stoomenjin het Industriële Revolusie in
   Brittanje en elders aangedryf.

   Die Industriële Revolusie (ook bekend as die nywerheidsomwenteling) het
   omstreeks 1750 in Engeland, toe nog die magtigste ryk op aarde, begin.
   Hierdie gebeurtenis het behels dat goedere ál hoe minder met die hand
   gemaak word, maar eerder deur middel van masjiene in groot fabrieke.
   Die Industriële Revolusie het later ook na baie ander lande versprei,
   en kon uiteindelik 'n "revolusie" (massiewe veranderings) genoem word
   omdat dit die gesig van die aarde en die doen en late van alle mense op
   aarde permanent verander het.

   Die Industriële Revolusie het Engeland só sterk gemaak dat dit
   ekonomies, en soms ook militêr, 'n stewige greep op Europa gekry het.
   Engeland se militêre mag was gegrond op 'n ontploffende ekonomie en het
   onder andere daartoe gelei dat die land 'n reuse voorloper in die stryd
   om kolonies was. Die Industriëele Revolusie het ook Engeland gehelp om
   die Franse, onder beheer van Napoleon Bonaparte, militêr teen te staan.

   'n Geïndustrialiseerde gemeenskap is deur hierdie revolusie geskep — 'n
   gemeenskap waarin ’n gemeganiseerde vervaardigingsbedryf die landbou
   van sy troon gestoot het as die primêre verskaffer van
   werksgeleenthede. Menigte mense het na geïindistrialiseerde
   gemeenskappe verhuis in die soeke na 'n werk wat met bevredigende lone
   vergoed wat hulle in staat sou stel om kos en ander noodsaaklikhede te
   koop. Hierdie migrasieverskynsel het gelei tot enorme stedelike
   ontwikkelings en die wegkwyning van die plattelandse gemeenskappe.

   Sedert die Industriële Revolusie die wêreld begin verander het, het
   tegnologiese ontwikkelings en nywerheidsgroei feitlik nooit stoom
   verloor nie. Trouens, sedert 1900, en veral sedert die Tweede
   Wêreldoorlog, het dit hand oor hand toegeneem. In ’n sekere sin het die
   revolusie wat teen nagenoeg 1750 begin het, nog nooit geëindig nie.

   Inhoud

        * 1 Algehele begrip
        * 2 Gevolge van die Industriële Revolusie
        * 3 Agtergrond
        * 4 Die industrialisasie van Engeland
        * 5 Begin van die fabriekstelsel
        * 6 Die stoommasjien
        * 7 Yster en steenkool
        * 8 Vervoer en kommunikasie
        * 9 Politieke en maatskaplike veranderings
        * 10 Londen en die "Groot Stank"
        * 11 Die verspreiding van die Industriële Revolusie

[wysig] Algehele begrip

   Wanneer daar in die breë sin na die "Industriële Revolusie" verwys
   word, is dat gerieflik om dit in 'n aantal "eeue" in te deel. Die
   datums is by benadering, en verskeie van die tydvakke oorvleuel mekaar.
   Elk is genoem na die vernaamste soort brandstof, produk of kragbron wat
   dit gekenmerk het of nog steeds kenmerk.

   Só is daar onder meer die houteeu (1750-1840), die stoomeeu
   (1769-1900), die eeu van steenkool en yster (1840-1860), die eeu van
   staal (wat in 1860 begin het), die atoomeeu (beginnende in 1942), en
   die satellieteeu (wat in 1957 begin het met die eerste satelliet in ’n
   wentelbaan om die aarde).

   Die Industriële Revolusie kan ook ingedeel word in die "eerste"
   revolusie (1750-1860) en die "tweede revolusie" (wat in 1860 begin
   het). In die tweede tydperk het groot ontwikkelings plaasgevind; soos
   die moderne proses van staalvervaardiging, elektriese masjinerie en
   toestelle vir kommunikasie, binnebrandmasjiene, outomatisasie,
   transistors, rekenaars, atoomkrag en die verowering van die ruimte met
   al die geweldige tegnologiese vorderings wat daarmee saamgaan.

   In 'n meer beperkte sin verwys die term "Industriële Revolusie" na ’n
   land se verandering van ’n landbou- en handelsekonomie na ’n
   nywerheidsekonomie. Hierdie proses is omstreeks 1850 in Engeland
   voltooi. In ander lande het die proses later begin en later geëindig.
   Trouens, dit het in sekere plekke, soos lande in Afrika, eers in die
   middel van die twintigste eeu begin.

   Die meer beperkte betekenis van die term is die een wat gebruik is deur
   J.A. Blanqui, die negentiende-eeuse Franse ekonoom wat met die term
   vorendag gekom het, en deur Arnold Toynbee, die Engelse ekonoom wie se
   boek The Industrial Revolution (1884) die term gepopulariseer het.

[wysig] Gevolge van die Industriële Revolusie

   Die Industriële Revolusie het mense in hul menigtes van die
   plattelandse gebiede na die stede laat stroom. Dit het tot hoër
   lewenstandaarde gelei deurdat goedkoop fabrieksgoedere te koop
   aangebied is. Die Revolusie het ook in sy vroeë jare die uitbuiting van
   werkers veroorsaak, asook die ontstaan van krotbuurte en groot armoede
   weens periodieke werkloosheid.

   Die wondere van die moderne wetenskap is die gevolg van die Industriële
   Revolusie, maar daarteenoor ook die verskrikkings van moderne
   oorlogvoering. Op die ekonomiese terrein het die Industriële Revolusie
   tot die totstandkoming van kapitalisme gelei — asook van sosialisme en
   kommunisme. Vakbonde en landswette vir die beskerming van werkers is
   ook uitvloeisels van die Industriële Revolusie.

[wysig] Agtergrond

   Die terrein vir die Industriële Revolusie in Engeland is oor 'n lang
   tyd voorberei. Ten tyde van die Kruistogte (±1100 - 1200) is
   handelsroetes na verre lande oopgestel en het 'n handelsklas ontwikkel.
   In die sewentiende eeu het oorsese handel grootliks toegeneem vanweë
   ontdekkingsreise en die kolonisasie van die Amerikas. Handelaars het
   welvarend geword en 'n groot middelklas het ontwikkel, wat 'n hoër
   lewenstandaard tot stand gebring het.

   Engeland het uitgemunt in die vervaardiging van wol- en
   katoenmateriaal, en die nuwe vraag in die land self asook in die
   kolonies het die Engelse tekstielbedryf bestendig laat groei. Aan die
   vooraand van die Industriële Revolusie was 'n stelsel in swang
   waarvolgens handelaars onverwerkte wol of katoen opgekoop en dit aan
   werkers voorsien het wat dit tuis in hul kothuise tot draad gespin en
   tot materiaal geweef het.

   Met die verval van die feodale stelsel en die opbloei van die
   sogenaamde "kothuis"-stelsel van vervaardiging, het kleinboerdery
   afgeneem. Wette het dit vir welgestelde mense moontlik gemaak om
   verspreide lappies grond op te koop waarop dorpenaars voorheen geboer
   het en dit in groot plase te konsolideer. Baie dorpenaars moes hulle
   tot die stede wend om werk te probeer vind.

   Teen die middel van die agttiende eeu het die kothuis-stelsel begin
   verdwyn as gevolg van 'n reeks belangrike uitvindings. Handtoerusting
   kon nie meeding met duur, nuwe masjiene nie, wat kragaangedrewe was en
   in groot geboue/fabrieke geïnstalleer moes word. Spinners en wewers is
   aangestel om in die fabrieke te werk, pleks van tuis. Die
   fabriekstelsel met sy kapitalisme was aan die ontwikkel, met werkers
   wat deur fabrieksbase gehuur is.

[wysig] Die industrialisasie van Engeland

   Die eerste van die ontwikkelings wat die tekstielbedryf totaal sou
   verander, was John Kay se uitvinding in 1733 van die flying shuttle, 'n
   toestel wat die weefproses opmerklik bespoedig het. Dit het egter nog
   nie werklik vinniger produksie beteken nie, want die wewers moes steeds
   wag vir die gespinde drade, wat nog net so stadig as voorheen
   vervaardig is.

   Omstreeks 1764 het James Hargreaves met 'n toestel vorendag gekom wat
   hy The Spinning Jenny genoem het (na sy vrou Jenny). Hiermee kon een
   mens soveel spin as agt mense op die ou manier. Sir Richard Awkright
   het die spinnery nog verder bespoedig deur waterkrag te gebruik vir die
   aandrywing van sy Spinning Frame, wat in 1769 gepatenteer is.

   Toe Samuel Crompton in 1779 'n spinmasjien, The Spinning Mule,
   uitgevind het waardeur die werk honderd keer vinniger as voorheen
   gedoen kon word, was dit weer die wewers wat nie by die spinners kon
   voorbly nie. Gelukkig het Edmund Cartwright toe uitgevind hoe om
   waterkrag vir die weeftoestel te gebruik en die agterstand is dus weer
   ingehaal.

   In 1793 het Eli Whitney in Amerika The Cotton Gin uitgevind, wat
   katoenvesels vyftig keer vinniger van katoensade kon skei as wat met
   die hand gedoen kon word. Hierdie masjien het dit vir Amerikaanse
   katoenkwekers moontlik gemaak om geweldig baie katoen aan die Engelse
   meulens te lewer.

   Die beroering wat deur die uitvinding van John Kay veroorsaak is, het
   ál verder uitgekring.

[wysig] Begin van die fabriekstelsel

   Die gevolge van die omwenteling in die tekstielbedryf is ook in ander
   bedrywe gevoel. Metaalbewerking het eweneens van 'n kothuis-bedryf na
   ’n fabrieksbedryf verander. Haastig-geboude fabrieksdorpe het oral
   opgeskiet. Die meeste werkers het hulle in lelike nedersettings bevind,
   wat, ná die ingebruikneming van stoomkrag, gedurig onder 'n kombers van
   steenkoolrook en roet gelê het.

   Die tekstielfabrieke het meestal vroue en kinders in diens geneem, wat
   die masjiene maklik kon hanteer en tevrede was om min vir hul dienste
   betaal te word. Daar was geen wette wat lone, werkure of werkstoestande
   gereël het nie. Die werkdag kon selfs tot sestien uur lank wees.

   Weeskinders en kinders van arm mense, wat vir die tekstielbase gewerk
   het, is partykeer aan hul masjiene vasgeketting en die fabrieke was
   smerig. Wanneer werkers siek geword of deur 'n masjien beseer is, het
   hulle geen geld ontvang nie. Hul karige lone kon hulle skaars aan die
   lewe hou.

[wysig] Die stoommasjien

   Stoomkrag is die eerste keer in die nywerheidswese gebruik toe die
   stoompomp in die vroeë agttiende eeu aangewend is om water uit myne te
   verwyder. James Watt het daarop voortgebou en sy masjien het die
   ontwerp geword het waarop alle moderne stoommasjiene gegrond is

[wysig] Yster en steenkool

   In die vroeë ysteroonde is houtskool as brandstof gebruik, maar teen
   die sewentiende eeu het Engeland se hout skaars begin raak. In die
   vroeë agttiende eeu is gevind dat kooks (steenkool wat deur verhitting
   van gas, swawel en teer gesuiwer is) by verbranding warm genoeg raak om
   yster te smelt. Die ru-yster wat in 'n kooksoond geproduseer is, het
   egter soveel koolstof bevat dat dit swak en bros was.

   Die nuwe tekstielmasjiene en die stoommasjien het 'n sterker metaal
   nodig gehad. In 1783 het Peter Onions en Henry Cort met 'n proses
   vorendag gekom waarin die meeste van die koolstof verwyder en
   smeedyster geskep is - 'n metaal wat sterk, sowel as vormbaar is. Die
   gebruik van yster het vinnig toegeneem en gepaardgaande daarmee was
   daar 'n groter vraag na steenkool waarvan kooks gemaak word.

   Die toestande in die steenkoolmyne was selfs hagliker as in die
   fabrieke. Omdat die myngange so laag was, is vroue en tieners dikwels
   in diens geneem om die steenkoolkarre te trek. Klein kindertjies is ook
   ingespan. Die werkdag was twaalf- tot sestien uur lank.

[wysig] Vervoer en kommunikasie

   In die middel van die sewentiende eeu was die enigste hoofweë in
   Engeland dié wat die Romeine veertien eeue tevore daar gebou het. Maar
   met die nywerheidsontwikkeling het 'n goeie vervoerstelsel noodsaaklik
   geword en in die laat 1700's is met 'n padbouprogram begin. Manne soos
   Metcalfe, 'n blinde wat die gawe besit het om die geskikte roetes vir
   paaie met behulp van sy kierie aan te dui, en die twee Skotte, Twelford
   en Macadam, het eintlik die moderne netwerk van gemaakte paaie begin.

   Steenkool en yster was egter te swaar om per pad vervoer te word. Daar
   is met die grawe van kanale begin en een onmiddellike gevolg was dat
   die vervoerkoste vir steenkool met die helfte verminder is. Teen 1830
   was daar sowat 6&nmbsp;500km kanale en verbeterde riviere. Intussen was
   Robert Fulton in Amerika besig om die stoomboot te vervolmaak. Gereelde
   stoomvaarte oor die Atlantiese Oseaan het in 1838 begin.

[wysig] Politieke en maatskaplike veranderings

   In die eerste deel van die Industriële Revolusie het die Britse
   regering hom daarvan weerhou om in die sake- en nywerheidswese in te
   meng. Die parlement is oorheers deur aristokrate en kapitaliste, wat
   deur die goedkoop arbeid bevoordeel is. Aan die einde van die agttiende
   eeu was daar egter soveel besware oor die lot van die werkers dat die
   regering noodgedwonge moes optree. Die eerste twee Fabriekswette (1802
   en 1819) is uitgevaardig om die indiensneming van kinders te reguleer.
   Aangesien daar egter geen prosedure was om die wette af te dwing nie,
   is hulle nie nagekom nie.

   Tussen 1811 en 1816 het 'n groep werkers wat hulself Luddites genoem
   het, in 'n reeks onluste beswaar gemaak teen werkloosheid wat deur die
   ingebruikneming van masjiene veroorsaak is. Die aandrang vir politieke
   en maatskaplike hervorming, uit baie oorde, het so groot geraak dat die
   parlement uiteindelik opgetree het. In 1832 is 'n
   Hervormingswetsontwerp aangeneem waarkragtens die nuwe nywerheidstede
   se verteenwoordiging in die parlement vermeerder is. Daarmee is 'n
   belangrike tydperk van hervorming ingelui.

   Só het die stryd om die algemene stemreg dan voortgeduur totdat dit tot
   byna alle volwasse getroude mans uitgebrei is. Engeland het as
   regstreekse gevolg van die Industriële Revolusie in 1884 'n
   demokratiese land geword, want toe het die meerderheid vir die eerste
   keer 'n aandeel in die landsbestuur gekry.

[wysig] Londen en die "Groot Stank"

   Die maatskaplike veranderings wat die Revolusie in 'n stad soos Londen
   teweegebring het, verdien spesiale vermelding. In die eerste helfte van
   die 1800's het die Britse hoofstad 'n ongekende bevolkingsontploffing
   beleef wat sy getal inwoners hemelhoog tot 2,5 miljoen laat styg het.
   Die stad het een van Europa se toonaangewende handel- en fabriekstede
   geword en hordes plattelanders het saam met hul vee op die Engelse
   hoofstad toegesak. Dikwels sou agt tot nege mense saam 'n kamer in ’n
   deelhuis met hul diere deel.

   Londen, soos ander groot stede van destyds, kon die geweldige toevloei
   van nuwe inwoners nie hanteer nie. Saam met die steeds toenemende
   mensemenigte het die ontsettende stank vermenigvuldig van meer as 200
   000 vuilputte en die vullis wat in elke sloot en steeg opgehoop het.
   Boonop het die vuilgoed met die herhaalde reënstorms of met hoogwater
   van die Londense rivier, die Teems, in die huise ingespoel en die
   markpleine oorstroom.

   Teen die somer van 1858 was die stad gehul in die sogenaamde "Groot
   Stank". Die Teems het so verskriklik begin stink dat duisende
   Londenaars uit die stad uit gevlug het. Selfs die parlement moes
   naderhand as gevolg van die stank sluit.

   Die herhaalde uitbrake van siekte en ondraaglike reuke het die
   stadsvaders gedwing om nuwe riole te bou en die stad se water te
   beskerm. Die enorme herontwerpte rioolstelsel van Londen het as model
   gedien vir stadsbeplanners regoor Europa, Amerika en elders. Hoewel
   epidemies en oorbevolkte agterbuurte die dryfveer was, het Engeland die
   leier op die gebiede van stedelike beplanning en openbare gesondheid
   geword.

[wysig] Die verspreiding van die Industriële Revolusie

   Die Industriële Revolusie het na ander lande, soos Amerika, Frankryk,
   Duitsland, mettertyd Japan en Rusland en naderhand regoor die wêreld,
   versprei. Dit is duidelik dat dit Engeland was wat die voortou geneem
   het. En as gewese kolonies of protektorate in die Britse invloedsfeer
   sou die lande van Suidelike Afrika (veral Suid-Afrika) wel deeglik
   daardeur beïnvloed word. Suid-Afrika kon byvoorbeeld myne ontwikkel met
   die masjiene wat deur die Industriële Revolusie moontlik gemaak is.

   Die Industriële Revolusie het ook die lewenstandaard van die gewone
   mens verhoog.
   Kategorie: Geskiedenis

