Indwe


   Indwe is 'n dorp in die Oos-Kaap, sowat 40 km suidoos van Dordrecht en
   34 km noordwes van Cala. Dit is in 1896 aangelê as sentrum vir
   laegraadse steenkool wat sedert 1867 hier ontgin is. Die dorp het in
   1898 munisipale status gekry. Die naam is afgelei Xhosa in Indwerivier,
   wat vernoem is na die kraanvoël.

   Vandag is Indwe hoofsaaklik 'n sentrum vir suiwel- en ander
   boerderyberywighede.

[wysig] NG gemeente

   Die gemeente is op 10 Maart 1906 gestig op las van die Ring van
   Burgersdorp, olgens 'n besluit geneem op Lady Grey die jaar vantevore.
   Die eerste kerksraadsvergadering is gehou op 24 Maart onder die
   voorsitterskap van ds. J.F. Marais, predikant van Dordrecht, wat in
   1952 die oudste lewende predikant van die Nederduitse Gereformeerde
   Kerk was.

   Die eerste leraar was ds. J.J. Krige, hulpprediker op Kroonstad.
   Dienste is eers in 'n klein kerkie gehou en 'n huurhuis moes as
   pastorie dien. Die pastorie is eers in 1909 gebou en die eerste
   kerkgebou, van gekapte klip, in 1920. In 1923 is die gemeente versterk
   met die toevoeging van Lady Frere, wat by Queenstown weggeneem is.

   Teen 1950 het die gemeente met skaars 600 lidmate twee volwaardige
   kerkgeboue in stand gebou, op Indwe en Lady Frere.

[wysig] Bronne

     * Olivier, ds. P.J., Ons gemeentelike feesalbum, N.G. Kerk-uitgewers,
       Kaapstad en Pretoria, 1952.
     * Rosenthal, Eric, Encyclopaedia of Southern Africa, Juta and Company
       Limited, Kaapstad en Johannesburg, 1978.
     * Raper, P.E., Dictionary of South African Place Names, Lowry
       Publishers, Johannesburg, 1987.

   Kategorieë: Oos-Kaap • Dorpe in Suid-Afrika

