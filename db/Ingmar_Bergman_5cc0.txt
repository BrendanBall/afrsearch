Ingmar Bergman


   CAPTION: Ingmar Bergman

            Gebore          14 Julie 1918
                            Uppsala, Swede
           Oorlede          30 Julie 2007
                            Fårö, Swede
            Titel           {{{titel}}}
           Salaris          {{{salaris}}}
        Termyn in amp       {{{termyn}}}
          Voorganger        {{{voorganger}}}
           Opvolger         {{{opvolger}}}
       Politieke party      {{{party}}}
   Godsdienstige Oortuiging {{{godsdiens}}}
         Huweliksmaat       {{{huweliksmaat}}}
           Kinders          {{{kinders}}}
   Webwerf: {{{webwerf}}}
   {{{voetnotas}}}

   Ingmar Bergman^[1] (14 Julie 1918 – 30 Julie 2007) was 'n Sweedse
   teater- en rolprentregisseur. Hy word as een van die groot meesters in
   rolprentgeskiedenis beskou.^[2]

   Hy was die regisseur van 62 rolprente (die meeste hiervan het hy self
   geskryf) en 170 toneelstukke. Die meeste van sy rolprente het in sy
   geboorteland, Swede, afgespeel. Die deurlopende temas van sy werke was
   dikwels mistroostig en het oor fisiese en psigiese siektes gehandel.

   Bergman was vir meer as 60 jaar aktief, maar sy loopbaan was ernstig
   bedreig in 1976 na 'n verknoeide misdaadondersoek rakende beweerde
   belastingontduiking. Bergman het 'n aantal van sy produksies gestaak,
   sy ateljee gesluit en daarna tydens 'n selfopgelegde bannelingskap vir
   agt jaar vanuit Duitsland gewerk.

   Inhoud

        * 1 Biografie
        * 2 Rolprentloopbaan
             + 2.1 Tegniek
             + 2.2 Vaste toneelgeselskap
        * 3 Beskuldigings van belastingontduiking en ballingskap
        * 4 Bergman se introspektiewe blik op sy loopbaan
        * 5 Bydraes tot die teater
        * 6 Gesinslewe
        * 7 Toekennings en nominasies
             + 7.1 Oscar-toekennings
             + 7.2 BAFTA-toekennings
             + 7.3 Cesar-toekennings
             + 7.4 Cannes-rolprentfees
             + 7.5 Golden Globe Awards
        * 8 Filmografie
             + 8.1 Regie
             + 8.2 Draaiboeke
        * 9 Aantekeninge en verwysings
        * 10 Bronnelys
        * 11 Eksterne skakels
             + 11.1 Onderhoude

[wysig] Biografie

   Erik Bergman, Ingmar se vader, tydens 'n diens by die Hedvig
   Eleonora-kerk, te Stockholm, in ongeveer 1930.
   Erik Bergman, Ingmar se vader, tydens 'n diens by die Hedvig
   Eleonora-kerk, te Stockholm, in ongeveer 1930.

   Ernst Ingmar Bergman was in Uppsala, Swede gebore aan 'n Lutherse
   predikant van Deense afkoms, Erik Bergman (later kapelaan vir die
   Sweedse Koning) en sy vrou, Karin (née Åkerblom). Tydens sy jeug was
   Ingmar omring deur religieuse verbeeldings en besprekings. Sy vader was
   'n konserwatiewe minister en 'n streng ouer. In sy outobiografie,
   Laterna Magica, skryf Ingmar

     "Terwyl vader vanaf die kansel gepreek het en die gemeente gebid,
     gesing of geluister het, het ek my aandag geskenk aan die kerk se
     raaiselagtige wêreld van lae gewelwe, dik mure, die reuk van die
     ewigheid, die gekleurde sonlig al bewende op die vreemdste vegetasie
     van middeleeuse skilderye en gekerfde figure op die plafonne en
     mure. Daar was alles wat 'n mens se verbeelding kon begeer: engele,
     heiliges, drake, profete, duiwels, mense."^[3]

   Bergman se belangstelling in die teater- en rolprentwêreld het op 'n
   vroeë ouderdom begin:
   'n Kaart van Swede. Uppsala, Ingmar Bergman se geboorteplek, word hier
   uitgewys met 'n rooi kolletjie.
   'n Kaart van Swede. Uppsala, Ingmar Bergman se geboorteplek, word hier
   uitgewys met 'n rooi kolletjie.

     "Op 9-jarige ouderdom het hy 'n stel bliksoldate vir 'n gehawende
     towerlantern verruil, 'n besitting wat sy lewenskoers verander het.
     Hy onthou hoe hy binne-in 'n jaar, deur met hierdie speelding te
     speel, 'n private wêreld geskep het waarin hy geheel en al tuis
     gevoel het. Hy het sy eie dekor, marionette en beligtingeffekte
     geskep en poppespele aangebied wat op toneelstukke van Strindberg
     gebaseer is en waarin hy sy stem aan al die rolle verleen het.^[4]

   Hy het twee vyf-maand-lange termyne van verpligte militêre diens
   gelewer en het die Stockholm Hoërskool en Stockholm Universiteit
   ("Stockholms universitet") bygewoon. Daar het hy oorspronklik vir 'n
   kursus in letterkunde en kuns ingeskryf, maar het halfverweë opgehou na
   hy geïnteresseerd geraak het in die teaterwêreld en later ook in
   rolprente (teen die vroeë 1930's was hy 'n "opregte
   rolprentverslaafde").^[5]

   Alhoewel hy in 'n toegewyde Lutherse huishouding grootgeword het, het
   Bergman sy geloof reeds op agt-jarige ouderdom verloor. Hy het egter
   eers vrede met hierdie feit kon maak tydens die verfilming van die
   1962-film Nattvardsgästerna.^[6]

   Sedert die vroeë sestigerjare het Bergman 'n groot deel van sy lewe op
   die Sweedse eiland Fårö (net noord van Gotland) deurgebring, waar hy
   ook 'n aantal van sy films vervaardig het. Hy het na München verhuis
   vir 'n periode na die uitgestrekte stryd met die Sweedse regering
   rakende sy beweerde belastingontduiking. Bergman het eers weer in 1982
   na Swede teruggekeer, waar hy toe die regie van die film, Fanny och
   Alexander, behartig het. Bergman het verklaar dat dit sy laaste film
   sou wees en dat hy voortaan slegs verhoogproduksies sou bestuur. Hy het
   egter sedertdien 'n aantal televisiefilms vervaardig, maar het later op
   Fårö afgetree.

   Ingmar Berman het vreedsaam gesterf by sy tuiste op Fårö, vroeg op die
   oggend van 30 Julie 2007, op die ouderdom van 89.^[7]

[wysig] Rolprentloopbaan

[wysig] Tegniek

   Ingmar Bergman en die Sweedse aktrise, Ingrid Thulin, tydens die
   produksie van Tystnaden in 1963.
   Ingmar Bergman en die Sweedse aktrise, Ingrid Thulin, tydens die
   produksie van Tystnaden in 1963.

   As 'n regisseur het Bergman intuïsie bo intellek vertrou en het 'n
   nie-aggressiewe benadering gekies in sy werk met akteurs. Hy het
   homself as verantwoordelik vir sy akteurs beskou en het hulle gesien as
   medewerkers wat dikwels in 'n psigologies kwetsbare posisie is. Hy was
   van mening dat 'n regisseur beide eerlik en ondersteunend moet wees,
   ten einde akteurs toe te laat om hulle beste werk te lewer.

   Sy rolprente handel gewoonlik oor eksistensialistiese vrae oor
   sterflikheid, eensaamheid en geloof en dié rolprente was oor die
   algemeen direk en nie openlik gestileerd nie. Een van Bergman se
   bekendste rolprente, Persona, is opvallend, siende dat die film beide
   eksistensialisties en avant-garde is.

   Alhoewel sy rolprente intellektuele temas bevat het, het die kwessie
   van seksuele begeerte in die voorgrond van die meeste van sy rolprente
   voorgekom, of die toneel nou 'n middeleeuse plaag was (Det Sjunde
   inseglet), die lewe van 'n ryk familie in vroeë 20-eeuse Uppsala (Fanny
   och Alexander) of eietydse vervreemding (Tystnaden). Sy vroulike
   karakters was gewoonlik meer in voeling met hulle eie seksualiteit as
   hulle manlike medespelers en het ook nie geskroom om dit te verkondig
   nie, al was dit soms met verstommende rondborstigheid (bv. Viskningar
   och rop). In 'n onderhoud met die tydskrif, Playboy, in 1964, het hy
   gesê: "...die openbaring van seks is baie belangrik en veral vir my,
   want bo alles wil ek nie slegs intellektuele films maak nie. Ek wil hê
   dat gehore my films moet voel, moet áánvoel. Vir my is dit baie
   belangriker as wat hulle slegs my films verstaan."^[8] Volgens Bergman
   was rolprente sy veeleisende minnares. Sommige van sy grootste aktrises
   het ook in die werklikheid die rol van sy minnares gespeel.

   Liefde - verdraai, gefnuik, onverklaar, verstoot - was die leidende
   motief van baie van sy rolprente, moontlik beginnende met
   Nattvardsgästerna (1962), waar 'n pastoor se onvrugbare geloof
   gekontrasteer word met sy minnares se spytvolle stryd om hom te help om
   spirituele regverdiging deur menslike liefde te vind.

   Bergman het gewoonlik sy eie draaiboeke geskryf en het dikwels maande
   of selfs jare daaroor gedink voor hy die fisiese proses van neerlegging
   begin het ('n proses wat hy as ietwat langdradig beskou het). Sy vroeë
   films is met sorg gestruktureer en is óf op sy toneelstukke gebaseer of
   in medewerking met ander draaiboekskrywers geskryf. Volgens Berman het
   akteurs van sy latere rolprente soms dinge anders wou doen as wat hy
   dit beplan het en het hy hulle toegelaat, na hy gemerk het dat die
   gevolg soms "rampsalig" was wanneer hy dit nie toegelaat het nie. Soos
   sy loopbaan gevorder het, het Bergman sy akteurs meer en meer toegelaat
   om hulle dialoog te improviseer. In sy laaste rolprente het hy slegs
   die idees om die toneel verskaf en sy akteurs toegelaat om self op
   hulle presiese dialoog te besluit.

[wysig] Vaste toneelgeselskap

   Die bekende Sweedse akteur, Max von Sydow, was deel van Ingmar Bergman
   se vaste toneelgeselskap.
   Die bekende Sweedse akteur, Max von Sydow, was deel van Ingmar Bergman
   se vaste toneelgeselskap.

   Bergman het 'n persoonlike "vaste toneelgeselskap" ontwikkel van
   Sweedse akteurs en aktrises wat hy herhaaldelik in sy rolprente gebruik
   het. Hulle het Max von Sydow, Bibi Andersson, Harriet Andersson, Erland
   Josephson, oorle Ingrid Thulin, en Gunnar Björnstrand ingesluit; elkeen
   van hierdie akteurs en aktrises het in ten minste vyf van Bergman se
   rolprente verskyn. Die Noorse aktrise, Liv Ullman, wat in nege van sy
   rolprente verskyn het, was die laaste om by die groep aan te sluit met
   die 1966 film, Persona. Van die groep was sy ook uiteindelik die nouste
   geassosieer met Bergman, beide op 'n kunssinnige en persoonlike vlak.
   In 1966 het die twee 'n dogter, Linn Ullmann, gehad.

   Bergman het in 1953 saam met sy kameraman, Sven Nykvist, begin werk.
   Die werksverhouding wat die twee ontwikkel het was van so 'n mate dat
   Bergman eers die dag voor verfilming sou wonder oor die samestelling
   van 'n skoot. Die volgende oggend sou hy kortliks die stemming en die
   komposisie wat hy wil hê, bespreek en dit dan aan Nykvist oorlaat,
   sonder om enigsins in te meng of kommentaar te lewer tot en met die
   naproduksie se besprekings.

[wysig] Beskuldigings van belastingontduiking en ballingskap

   1976 was een van Ingmar Bergman se traumatieste jare in sy lewe. Tydens
   die repetisie van die toneelstuk, Dödsdansen, deur August Strindberg,
   op 30 Januarie 1976 by die Kungliga Dramatiska Teatern ("Koninklike
   Dramatiese Teater") in Stockholm, is Bergman gearresteer deur twee
   polisiebeamptes in burgerdrag en daarvan aangekla dat hy sy
   inkomstebelasting ontduik het. Die gebeurtenis se impak op Bergman was
   verwoestend: hy het 'n senuwee-instorting gehad en is in die hospitaal
   opgeneem te midde van 'n diepe depressie.

   Die ondersoek was gefokus op 'n beweerde transaksie van SEK 500 000
   (Sweedse krona) tussen Bergman se Sweedse maatskappy, Cinematograf en
   die se Switserse dogtermaatskappy, Persona, 'n entiteit wat hoofsaaklik
   gebruik was om die salarisse van buitelandse akteurs te betaal. Bergman
   het Persona in 1974 ontbind, na hy deur die Sweedse Sentrale Bank in
   kennis gestel is en het daarna die inkomste rapporteer. Op 23 Maart
   1976 het die spesiale aanklaer, Anders Nordenadler, die aanklagte teen
   Bergman laat vaar en gesê dat die beweerde "misdaad" geen wettige basis
   het nie en dat dit vergelykbaar is met 'n persoon wat sy eie kar
   probeer steel.

   Alhoewel die aanklagtes ingetrek is, was Bergman vir 'n tydperk
   terneergedruk en gevrees dat hy nooit weer die rol van regisseur sou
   speel nie. Hy het uiteindelik van die skok herstel, maar, ondanks 'n
   smeekbede van die Sweedse eerste minister, Olof Palme, en leiers van
   die rolprentwêreld, het hy belowe dat hy nooit weer in Swede sou werk
   nie. Hy het sy ateljee op die Baltiese eiland, Fårö, gesluit, twee
   aangekondigde rolprentprojekte uitgestel en tydens 'n selfopgelegde
   bannelingskap na München, Duitsland verhuis. Alhoewel hy sy werk vanuit
   München voortgesit het, het dit teen 1978 geblyk dat Bergman sy
   oorgrote bitterheid teenoor sy vaderland verwerk het. Teen Julie van
   daardie jaar was hy terug in Swede, net op tyd om sy 60ste verjaardag
   op Fårö te vier. Hy het ook sy werk as regisseur by die Koninklike
   Dramatiese Teater gedeeltelik hervat. Ter ere van sy terugkoms het die
   Sweedse Filminstituut ("Svenska Filminstitutet") 'n nuwe jaarlikse
   toekenning geloods wat na Ingmar Bergman vernoem was en toegeken word
   in erkenning vir uitmuntende rolprentvervaardiging.^[9]

   Bergman het tot 1982 steeds die meerderheid van sy tyd in München
   spandeer, maar het in die jaar na sy tuiste teruggekeer om die regie
   van Fanny och Alexander te behartig. Bergman het verklaar dat dié sy
   laaste rolprent sou wees en dat hy daarna slegs op toneelstukke sou
   fokus. Hy was egter sedertdien die regisseur van verskeie
   televisie-aanbiedings en het ook 'n aantal draaiboeke geskryf, terwyl
   hy sy werk by die teater voortgesit het. In 2003 het Bergman, op
   84-jarige ouderdom, 'n nuwe rolprent geregisseer: Saraband. Dié
   rolprent het aansienlik van Bergman se vorige projekte verskil.

[wysig] Bergman se introspektiewe blik op sy loopbaan

   Bergman saam die fotograaf Sven Nykvist tydens die vervaardiging van
   Såsom i en spegel in 1960.
   Bergman saam die fotograaf Sven Nykvist tydens die vervaardiging van
   Såsom i en spegel in 1960.

   Volgens Bergman, het hy sy rolprent Nattvardsgästerna^[10] die hoogste
   geag van al sy rolprente. In 'n 2004-onderhoud het hy egter verklaar
   dat sy rolprente hom depressief maak en dat hy hulle nie meer kan kyk
   nie.^[11]

   Volgens Bergman, het hy die rolprentmedium tot sy uiterste geforseer.
   Drie van sy rolprente, Såsom i en spegel (1961), Nattvardsgästerna
   (1962) en Tystnaden (1963) word deur kritici as 'n trilogie beskou.
   Bergman het teen hierde saamgroepering uitgevaar en verklaar dat hy
   geensins bedoel het om 'n verbinding tussen die drie rolprente te skep
   nie en dat hy self nie enige ooreenstemmende motiewe in die rolprente
   kon sien nie.^[12] Die verklaring kontrasteer egter met die feit dat
   Bergman die draaiboeke van die drie rolprente saam in 'n enkelbundel
   uitgegee het, met 'n inleidende aantekening wat lui:

     "Hierdie drie rolprente handel oor vermindering. Såsom i en spegel -
     het sekerheid oorwin. Nattvardsgästerna - het sekerheid
     binnegedring. Tystnaden - God se stilte - die negatiewe afdruk. Dus
     vorm hulle saam 'n trilogie."^[13]

[wysig] Bydraes tot die teater

   Alhoewel Bergman alombekend is vir sy bydraes rakende rolprente, was hy
   ook sy hele lewe lank 'n aktiewe en produktiewe verhoogregisseur. Hy
   was ook die bestuurder van 'n aantal toonaangewende teaters in Swede,
   waaronder die stadsteater van Malmö in die 1950's en die Koninklike
   Dramatiese Teater in Stockholm: daar was hy die uitvoerende bestuurder
   van 1963-66 en regisseur tot en met die negentigerjare. Hy was ook die
   bestuurder van die Residenz-Theater in München van 1977 tot 1984. Baie
   van die akteurs en aktrises wat hy in sy rolprente gebruik het, het hy
   ontmoet toe hy saam met hulle op die verhoog gewerk het.

[wysig] Gesinslewe

   Liv Ulmann, een van Ingmar Bergman se minaresse, by die Cannes-filmfees
   in 2000.
   Liv Ulmann, een van Ingmar Bergman se minaresse, by die Cannes-filmfees
   in 2000.

   Ingmar Berman was vyf keer getroud:
     * 25 Maart 1943 – 1945, met Else Fischer, danser en dansontwerper
       (geskei). Kinders:
          + Lena Bergman, aktrise, gebore in 1943.
     * 22 Julie 1945 – 1950, met Ellen Lundström, dansontwerper en
       rolprentregisseur (geskei). Kinders:
          + Eva Bergman, rolprentregisseur, gebore 1945,
          + Jan Bergman, rolprentregisseur (1946-2000), en
          + tweeling Mats and Anna Bergman, beide akteurs en
            rolprentregisseurs, gebore in 1948.
     * 1951 – 1959, met Gun Grut, joernalis (geskei). Kinders:
          + Ingmar Bergman Jr, lugrederykaptein, gebore 1951.
     * 1959 – 1969, tmet Käbi Laretei, konsertpianiste (geskei). Kinders:
          + Daniel Bergman, rolprentregisseur, gebore 1962.
     * 11 November 1971 – 20 Mei 1995, met grafin Ingrid von Rosen (née
       Ingrid Karlebo) (tot wewenaar gemaak). Kinders:
          + Maria von Rosen, outeur, gebore 1959.

   Bergman se eerste vier huwelike het in egskeidings geëindig, terwyl die
   laaste geëindig het toe sy vrou aan maagkanker sterf.

   Hy was ook die ouer van skryfster, Linn Ullmann, saam met aktrise, Liv
   Ullmann. Bergman het in totaal nege kinders as sy eie erken. Naas sy
   huwelike het hy ook verhoudings gehad met Harriet Andersson 1952-55,
   Bibi Andersson 1955-59 en Liv Ullmann 1965-70.

[wysig] Toekennings en nominasies

[wysig] Oscar-toekennings

   Bergman tydens die vervaardiging van Smultronstället, waarvoor hy sy
   eerste Oscar-nominasie in 1960 gekry het.
   Bergman tydens die vervaardiging van Smultronstället, waarvoor hy sy
   eerste Oscar-nominasie in 1960 gekry het.

   Ingmar Bergman het 'n totaal van 3 Oscars gewen uit 'n totaal van 12
   nominasies. Daarnaas is ook die Irving G. Thalberg Memorial Award aan
   hom toegeken in 1971. Dié toekenning word gegee aan "kreatiewe
   produseerdes wie se werke 'n volgehou hoë kwaliteit van
   rolprentprodusering weerspieël".^[14]
     * 1960 - Nominasie vir beste oorspronklike draaiboek
       (Smultronstället).
     * 1961 - Gewen: beste rolprent in 'n vreemde taal (Jungfrukällan).
     * 1962 - Gewen: beste rolprent in 'n vreemde taal (Såsom i en
       spegel).
     * 1963 - Nominasie vir beste oorspronklike draaiboek (Såsom i en
       spegel)
     * 1971 - Die Irving G. Thalberg Memorial Award.
     * 1974 - Nominasie vir beste oorspronklike draaiboek (Viskningar och
       rop).
     * 1974 - Nominasie vir beste rolprent (Viskningar och rop).
     * 1974 - Nominasie vir beste regisseur (Viskningar och rop).
     * 1977 - Nominasie vir beste regisseur (Ansikte mot ansikte).
     * 1979 - Nominasie vir beste oorspronklike draaiboek (Höstsonaten).
     * 1984 - Gewen: beste rolprent in 'n vreemde taal (Fanny och
       Alexander).
     * 1984 - Nominasie vir beste oorspronklike draaiboek (Fanny och
       Alexander).
     * 1984 - Nominasie vir beste regisseur (Fanny och Alexander).

[wysig] BAFTA-toekennings

     * 1960 - Nominasie vir beste rolprent afkomstig van enige bron
       (Ansiktet).
     * 1984 - Nominasie vir beste buitelandse rolprent (Fanny och
       Alexander).

[wysig] Cesar-toekennings

     * 1976 - Nominasie vir beste buitelandse rolprent (Trollflöjten).
     * 1979 - Nominasie vir beste buitelandse rolprent (Höstsonaten).
     * 1984 - Gewen: beste buitelandse rolprent (Fanny och Alexander).
     * 2005 - Nominasie vir beste Europese rolprent (Saraband').

[wysig] Cannes-rolprentfees

   Die Palme d'Or (ook soms verwys na as die "goue palm") is die hoogste
   prys wat aan 'n mededingende rolprent toegeken kan word tydens die
   Cannes-rolprentfees.
     * 1955 - Gewen: beste poëtiese humor (Sommarnattens leende).
     * 1955 - Nominasie vir Palme d'Or (Sommarnattens leende).
     * 1957 - Gewen: Spesiale beoordelaarsprys (Det Sjunde inseglet).
     * 1957 - Nominasie vir Palme d'Or (Det Sjunde inseglet).
     * 1958 - Gewen: beste regisseur (Nära livet).
     * 1958 - Nominasie vir: Palme d'Or (Nära livet).
     * 1960 - Gewen: spesial vermelding (Jungfrukällan).
     * 1960 - Nominasie vir Palme d'Or (Jungfrukällan).
     * 1972 - Gewen: tegniese grootprys (Viskningar och rop) (1972)
     * 1997 - Gewen: Palm of Palms (eretoekenning) (1997)
     * 1998 - Gewen: Prys van die Ekumeniese Beoordelaars (eretoekenning
       vir die geheel van sy werke).

[wysig] Golden Globe Awards

     * 1984 - Nominasie vir beste regisseur (Fanny och Alexander).

[wysig] Filmografie

[wysig] Regie

   Die rolprente se oorspronklike titels word hier weergegee, met 'n
   vertaling van die titels se betekenis in Afrikaans in hakies.
     * 1946 - Kris ("Krisis")
     * 1946 - Det regnar på vår kärlek ("Dit reën op ons liefde")
     * 1947 - Skepp till Indialand ("Skip na Indië")
     * 1948 - Musik i mörker ("Musiek in donkerte")
     * 1948 - Hamnstad ("Hawestad")
     * 1949 - Fängelse ("Gevangenis")
     * 1949 - Törst ("Dors")
     * 1950 - Sånt händer inte här ("Dit kan nie hier gebeur nie")
     * 1950 - Till glädje ("Aan vreugde")
     * 1951 - Sommarlek ("Somerspel")
     * 1952 - Kvinnors väntan ("Vroue se verwagting")
     * 1953 - Gycklarnas afton ("Aand van die harlekyne")
     * 1953 - Sommaren med Monika ("Somer met Monika")
     * 1954 - En lektion i kärlek ("'n Les in liefde")
     * 1955 - Kvinnodröm ("Vrouedroom")
     * 1955 - Sommarnattens leende ("Glimlag van 'n somersnag")
     * 1957 - Det sjunde inseglet ("Die sewende seël")
     * 1957 - Smultronstället("Wilde aarbei-akker")
     * 1958 - Ansiktet ("Aangesig")
     * 1958 - ''Nära livet ("Naby die lewe")
     * 1960 - Djävulens öga ("Die duiwel se oog")
     * 1960 - Jungfrukällan ("Die maagdefontein")

     * 1961 - Såsom i en spegel ("Soos in 'n spieël")
     * 1962 - Nattvardsgästerna ("Die aandete-gaste")
     * 1963 - Tystnaden ("Stilte")
     * 1964 - För att inte tala om alla dessa kvinnor ("Om nie van al
       hierdie vrouens te praat nie")
     * 1966 - Persona ("Persona"; "karakter")
     * 1967 - Vargtimmen ("Uur van die wolf")
     * 1968 - Skammen ("Skaam")
     * 1968 - Riten ("Die rite") (televisie)
     * 1969 - En passion ("'n Passie")
     * 1971 - Beröringen ("Die aanraking")
     * 1973 - Viskningar och rop ("Fluisterings en uitroepe")
     * 1973 - Scener ur ett äktenskap ("Tonele uit 'n huwelik")
     * 1975 - Trollflöjten ("Die towerfluit")
     * 1976 - Ansikte mot ansikte ("Aangesig tot aangesig")
     * 1977 - Das Schlangenei ("Die slangeier")
     * 1978 - Höstsonaten ("Herfssonate")
     * 1980 - Aus dem Leben der Marionetten ("Uit die lewens van
       marionette")
     * 1982 - Fanny och Alexander ("Fanny en Alexander")
     * 1984 - Karins ansikte ("Karen se gesig")
     * 1984 - Efter repetitionen ("Na die repetisie")
     * 1997 - Larmar och gör sig till ("Groot herrie en aanstellery")
       (televisie)
     * 2003 - Saraband (2003) (televisie)

[wysig] Draaiboeke

   Ingmar Bergman se seun, Daniel (hier in 1988 afgeneem), het Ingmar se
   draaiboek, Söndagsbarn, in 1992 verfilm.
   Ingmar Bergman se seun, Daniel (hier in 1988 afgeneem), het Ingmar se
   draaiboek, Söndagsbarn, in 1992 verfilm.
     * 1944 Hets ("Spanning", geregisseer deur Alf Sjöberg)
     * 1947 Kvinna utan ansikte("Vrou sonder aangesig", geregisseer deur
       Gustaf Molander)
     * 1948 Eva (geregisseer deur Gustaf Molander)
     * 1950 Medan staden sover ("Terwyl die stad slaap", geregisseer deur
       Lars Erik Kjellgren)
     * 1951 Frånskild ("Geskei", geregisseer deur Gustaf Molander)
     * 1956 Sista paret ut ("Laaste paartjie uit", geregisseer deur Alf
       Sjöberg)
     * 1961 Lustgården ("Die paradys", geregisseer deur Alf Kjellin)
     * 1992 Den goda viljan ("Die goeie bedoeling", geregisseer deur Bille
       August)
     * 1992 Söndagsbarn ("Sondagskind", geregisseer deur sy seun, Daniel
       Bergman)
     * 1996 Enskilda samtal (geregisseer deur Liv Ullmann)
     * 2000 Trolösa ("Ongelowig", geregisseer deur Liv Ullmann)

[wysig] Aantekeninge en verwysings

    1. ^ Ingmar Bergman (hulp·inligting) (['ɪŋmar 'bærjman] in Sweeds)
    2. ^ "Ingmar Bergman, Famed Director, Dies at 89", New York Times, 30
       Julie, 2007. URL besoek op 31 Julie 2007. Uit die artikel: "Ingmar
       Bergman, the “poet with the camera” who is considered one of the
       greatest directors in motion picture history, died today on the
       small island of Faro where he lived on the Baltic coast of Sweden,
       Astrid Soderbergh Widding, president of The Ingmar Bergman
       Foundation, said. Bergman was 89."
    3. ^ Ingmar Bergman (1984). Laterna Magica. Norsted's. Vertaal vanaf
       die Engels: "While father preached away in the pulpit and the
       congregation prayed, sang or listened, I devoted my interest to the
       church’s mysterious world of low arches, thick walls, the smell of
       eternity, the colored sunlight quivering above the strangest
       vegetation of medieval paintings and carved figures on ceilings and
       walls. There was everything that one’s imagination could desire —
       angels, saints, dragons, prophets, devils, humans.
    4. ^ Oorspronklike aanhaaling: "At the age of 9, he traded a set of
       tin soldiers for a battered magic lantern, a possession that
       altered the course of his life. Within a year, he had created, by
       playing with this toy, a private world in which he felt completely
       at home, he recalled. He fashioned his own scenery, marionettes and
       lighting effects and gave puppet productions of Strindberg plays in
       which he spoke all the parts." in: Ingmar Bergman, Master
       Filmmaker, Dies at 89 deur Mervyn Rothstein, New York Times, 31
       Julie 2007
    5. ^ Ingmar Bergman: His Life and Films, deur Jerry Vermilye, 2001,
       bl. 6. Oorspronklike Engels: "a genuine movie addict".
    6. ^ The Films of Ingmar Bergman, deur Jesse Kalin, 2003, bl. 193
    7. ^ Film director Bergman dies at 89 van die BBC se nuuswerf. Laaste
       besoek op 31 Julie 2007.
    8. ^ Ingmar Bergman: The Legendary Playboy Interview (in Engels).
       Laaste besoek op 31 Julie 2007. In die oorspronklike Engels: ...the
       manifestation of sex is very important, and particularly to me, for
       above all, I don't want to make merely intellectual films. I want
       audiences to feel, to sense my films. This to me is much more
       important than their understanding them.
    9. ^ Ephraim Katz. The Film Encyclopedia. New York : HarperCollins,
       5th ed. 1998
   10. ^ Winter Light. by die webwerf, www.sensesofcinema.com. Laaste
       besoek op 1 Augustus 2007.
   11. ^ Bergman 'depressed' by own films. 4 Oktober 2004. By die webwerf
       van die BBC.
   12. ^ Tydens die eerste van 'n reeks onderhoude met Marie Nyreröd
       getiteld Bergman och filmen. Uitgesaai op die nasionale Sweedse
       kanaal, Sveriges Television tydens April 2004.
   13. ^ Bergmanorama.com: Through a Glass Darkly. Laaste besoek op 2
       Augustus 2007. Oorspronklike Engelse teks: These three films deal
       with reduction. Through a Glass Darkly - conquered certainty.
       Winter Light - penetrated certainty. The Silence - God's silence -
       the negative imprint. Therefore, they constitute a trilogy".
   14. ^ By die amptelike webwerf van die Academy of Motion Pictures Arts
       and Sciences. Oorspronklike Engelse aanhaling: "creative producers
       whose bodies of work reflect a consistently high quality of motion
       picture production".

[wysig] Bronnelys

     * Bergman on Bergman: Interviews with Ingmar Bergman. deur Stig
       Björkman, Torsten Manns en Jonas Sima; Vertaal deur Paul Britten
       Austin. Simon & Schuster, New York. Sweedse uitgawe 1970; Engelse
       vertaling 1973.
     * Filmmakers on filmmaking: the American Film Institute seminars on
       motion pictures and television (redigering deur Joseph McBride).
       Boston, Houghton Mifflin Co., 1983.
     * Images: my life in film, Ingmar Bergman, vertaal deur Marianne
       Ruuth. New York, Arcade Pub., 1994, ISBN 1-55970-186-2
     * The Magic Lantern, Ingmar Bergman, vertaal deur Joan Tate. New
       York, Viking Press, 1988, ISBN 0-670-81911-5

[wysig] Eksterne skakels

     * Die Ingmar Bergman-stigting
     * Ingmar Bergman by die Internet Movie Database

[wysig] Onderhoude

     * Bergman in 'n onderhoud met Xan Brooks van die Guardian, 12
       Desember 2001
     * Playboy-onderhoud met Bergman in 1964

   Kategorieë: Sweedse draaiboekskrywers • Sweedse rolprentregisseurs

