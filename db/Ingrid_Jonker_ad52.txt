Ingrid Jonker


   Ingrid Jonker was 'n Afrikaanse skryfster en digteres. Sy is gebore op
   19 September 1933 op Douglas, 'n dorp naby die hoofstad van die
   Noord-Kaapprovinsie. Sy pleeg selfmoord op 19 Julie 1965 deur in die
   see te loop in Drieankerbaai, Kaapstad.

[wysig] Lewe

   Ingrid was die tweede dogter van Abraham H. Jonker, 'n skrywer en
   Nasionale Party-politikus en Beatrice Cilliers. Haar vader verlaat haar
   moeder nog voor haar geboorte. Saam met haar moeder en haar suster Anna
   trek sy in by haar grootouders, wat naby Kaapstad boer. Saam met haar
   diep gelowige ouma woon Ingrid verskeie godsdienstige byeenkomste by,
   waar sy geraak word deur die verhale en taal van die Bybel. Toe sy ses
   word, begin sy self gedigte skryf. Na die afsterwe van haar oupa swerf
   die vier vroue deur Kaapstad, sonder vaste inkomste. Haar versteurde
   moeder sterf in 1943, waarna Ingrid en haar suster by hul pa en sy nuwe
   gesin gaan woon.

   Die meisies word nouliks aanvaar in hul nuwe gesin. Ingrid kon nie 'n
   noue band met haar pa vorm nie en dit sou haar die res van haar lewe
   negatief beïnvloed. Sy hou aan gedigte skryf en op twaalfjarige
   ouderdom maak sy kontak met D.J. Opperman, 'n digter en skrywer wat 'n
   groot invloed op haar werk sou hê. Sy presteer op skool, maar haar pa
   en stiefma wil nie hê sy moet verder studeer nie.

   In 1949 het sy 'n bundel gereed, maar ondanks belangstelling van
   uitgewers word die bundel nie gepubliseer nie. Sy verdien geld met werk
   by drukkers, uitgewers en boekwinkels. Sy volg ook 'n kursus in poësie.
   Haar eerste publikasie, die bundel Ontvlugting, word in 1956 uitgegee.
   Sy dra die werk op aan haar vader, wat dit egter afkeur. In dieselfde
   jaar trou sy met die aansienlik ouer skrywer Pieter Venter, saam met
   wie sy in Johannesburg gaan woon. In 1957 word hulle dogter, Simone,
   gebore. Dit is egter nie 'n gelukkige huwelik nie. Jonker kla oor
   eensaamheid en ly aan depressie. Jonker en Venter skei in 1960 en sy
   gaan met haar dogter terug na Kaapstad.

   Ingrid Jonker behoort tot 'n groep kunstenaars waaruit die beweging
   bekend as die Sestigers sou ontstaan. Hulle verset hulle onder meer
   teen die sensuur wat die regerende Nasionale Party instel – 'n beleid
   wat ook deur Ingrid se pa, Abraham, uitgevoer word. Die politieke
   onenigheid dryf vader en dogter nog verder uiteen. Die sensuur word
   verskerp nadat kritiek teen die regering toeneem weens die paswette en
   veral na die skietvoorval in 1960 in Sharpeville. Jonker het daaroor
   die gedig Die kind (wat doodgeskiet is deur soldate by Nyanga) geskryf.
   As gevolg van haar kritiese houding ten opsigte van apartheid kon sy
   vir jare nie 'n nuwe bundel gepubliseer kry nie.

   Sielkundige probleme het tot gevolg dat sy verskeie kere opgeneem word
   in psigiatriese inrigtings. In 1961 word sy opgeneem in Valkenberg,
   dieselfde kliniek waar haar moeder gesterf het. In dié tyd het sy
   verhoudings met die skrywers André P. Brink en Jack Cope. Brink was
   getroud en Cope was twintig jaar ouer. 'n Swangerskap lei tot 'n
   aborsie, 'n nuwe aanslag op haar reeds onstabiele geestelike
   gesondheid.

   In 1963 verskyn die bundel Rook en Oker wat entoesiasties ontvang word.
   Vir die bundel ontvang sy in 1964 'n prys van die Afrikaanse
   Pers-Boekhandel. Dié prys en 'n studiebeurs van die Anglo American
   Corporation stel haar in staat om 'n lang reis na Europa te onderneem,
   waartydens sy onder andere in Parys die skrywer en digter Breyten
   Breytenbach ontmoet. Na 'n uitval met haar reisgenoot Brink, wat
   uiteindelik na sy vrou terugkeer, stort sy ineen en moet sy in Parys
   opgeneem word.

   Terug in Suid-Afrika bly sy depressief. Op 19 Julie 1965 verlaat sy die
   kliniek waar sy opgeneem was. By Drieankerbaai loop sy die see in en
   verdrink. Nadat hy van haar selfmoord verneem het, reageer haar pa as
   volg: "Sover dit my aangaan, kan hulle haar weer teruggooi in die see."

[wysig] Nalatenskap

   Na haar dood verskyn die bundel Kantelson. Die werk van Ingrid Jonker
   is in verskeie tale vertaal, onder andere in Nederlands, Engels en
   Zoeloe. Die kind (wat doodgeskiet is deur soldate by Nyanga) word deur
   Nelson Mandela voorgedra tydens sy eerste toespraak as president in die
   Suid-Afrikaanse parlement, in 1994, in Afrikaans. Mandela noem haar
   "Afrikaner én Afrikaan". Haar vriende stel in 1965 die Ingrid
   Jonker-prys in wat jaarliks toegeken word aan 'n digter wat in
   Afrikaans of Engels debuteer. Naas poësie skryf Jonker ook 'n kort
   toneelstuk (Seun na my hart) en enkele kort verhale.

   Die Suid-Afrikaanse sanger Chris Chameleon het van Ingrid Jonker se
   werk getoonset en in 2005 die album Ek herhaal jou uitgegee wat landwyd
   gehore en resensente se verbeelding aangegryp het.

[wysig] Eksterne skakels

     * Suid-Afrikaanse Nasionale Orde vir Meriete toegeken aan Ingrid
       Jonker 2004

   Kategorieë: Afrikaanse digters • Afrikaanse skrywers

