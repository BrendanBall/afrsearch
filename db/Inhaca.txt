Inhaca


   Inhaca is 'n Mosambiekse nedersetting op 'n subtropiese eiland aan die
   Oos-Afrikaanse kuslyn. Die naam Inhaca verwys ook na die eiland waarop
   die nedersetting geleë is (Ilha Da Inhaca in Portugees). Die
   Inhaca-nedersetting sentreer om 'n sendingstasie en is geleë ongeveer
   32km oos van Maputo in die Maputoprovinsie van Mosambiek. Inhaca-eiland
   is geleë 26°S, 33°O, en skei Maputobaai (Baia de Maputo) aan die
   westekant, van die Indiese Oseaan na die ooste. Die eiland van 52 km²
   het 'n onreëlmatige kuslyn en word van die Machanguloskiereiland op die
   vasteland geskei deur 'n 500m-breë seestraat te Ponta Torres. Die
   skiereiland maak deel uit van die Lubombo Oorgrensbewaringsgebied.
   Maputobaai uit die ruimte, Januarie 1990. Inhaca-eiland en die
   Machanguloskiereiland is duidelik sigbaar onder, links van die baai.
   Maputobaai uit die ruimte, Januarie 1990. Inhaca-eiland en die
   Machanguloskiereiland is duidelik sigbaar onder, links van die baai.

   Inhoud

        * 1 Ekonomie
        * 2 Geografiese kenmerke
        * 3 Geskiedenis
        * 4 Verblyf en toegang
        * 5 Ekotoerisme
        * 6 Bronne en eksterne skakels

[wysig] Ekonomie

   'n Bevolking van 2 000 mense word onderhou op visvangs en landbou. Met
   laaggety oes die vroue krappe, oesters en vis van die westelike
   vlakwater. Met hooggety verlaat visserbote die eiland vir
   diepseevisvangs.

[wysig] Geografiese kenmerke

   Die eilanddimensies is ongeveer 12km (Noord-Suid) by 7km (Oos-Wes). Die
   hoogste punt bo seevlak is die 104m hoë Inhacaberg teen die
   noordoostelike kuslyn. 'n Skiereiland aan die suidwestekant staan
   bekend as Ponta Punduine. Ponta Torres aan die suidooste nader die
   vasteland. Twee binnelandse vleie word onderskeidelik by die noordelike
   vliegveld en suidelike Nhaquene aangetref. Benewens Inhaca-nedersetting
   aan die weskus is daar vyf kleiner gehuggies waaronder Inguane, Ridjeni
   en Nhaquene.

[wysig] Geskiedenis

   Tsongahoofman Nhaca, 'n ontfermer oor vroeë Portugese skipbreukelinge,
   verleen sy naam aan die latere nedersetting. Latere 16de eeuse
   Portugese handelaars het vanaf 'n Inhaca-eilandbasis die riviere van
   Delagoabaai (Baía da Lagoa, Baai van die strandmeer) bevaar op
   ivoorsoektogte. 'n Kaart van 1747 deur Emanuel Bowen dui "Inhaqua"
   blykbaar onakkuraat op die vastelandse skiereiland aan en verwys na die
   eiland as "I. S. Maria". Die eerste vuurtoring dateer van 1894 en is in
   die 1920's verbeter. 'n Marine biologiestasie (die "MBS") is in 1951
   gebou en strandgedeeltes is in 1976 tot natuurreservate verklaar. Meer
   onlangs is die biologiestasie onder bestuur van die Eduardo Mondlane
   Universiteit geplaas.

[wysig] Verblyf en toegang

   Reisigers het 'n keuse van twee herberge waarvandaan verskillende
   ekskursies gereël kan word, insluitend skuba- en snorkelduik.
   Kampeerders kan ook oorbly in 'n kampeerarea binne loopafstand van die
   kaai. Kampeerders moet gebottelde water en eie tente saamneem, maar
   voedsel is beskikbaar.

   Die herberge kan met retoervlugte vanaf Maputolughawe bereik word en
   die eilandvliegveld word binne tien minute bereik. 'n Bootvaart per
   veerboot of boot uit Maputo duur twee na drie ure. Reisigers vertrek
   vanaf Maputo se veerbootterminaal en kan die eilandkaai met hooggety
   bereik, maar moet met laaggety 'n gedeelte vlakwater te voet oorsteek.
   Reiskoste beloop R300 (Suid-Afrikaanse Rand) per persoon per veerboot
   tot R500 per persoon per boot (2002).

[wysig] Ekotoerisme

   Die eilandhabitat bestaan uit sentrale bewerkte lande, grasvlaktes na
   die noorde en usnea-bedekte woude op die oostelike sandduine.
   Ekstensiewe ontblote moddervlaktes omsoom die wes- en suidkus met
   laaggety. Drie onbeskadigde koraalriwwe is binne 500m van die westelike
   kuslyne geleë. Almal is bewaarde marine reservate. Aansienlike
   wortelboombosse groei op die noordkus en in suidelike Sacobaai.

   Onder die 160 koraalsoorte is Tak- en Plaatkoraal. Opvallende vissoorte
   is Moraypaling, seebaars, barrakuda en koningvis. Ander teenwoordig is
   brindelbaars, skerpioenvis, skoenlappervis, blaasopies, papegaaivis en
   seeperde. Walvishaaie en mantas besoek die kus in somer.

   Boggelrugwalvisse en spitsstnoetdolfyne migreer seisoenaal verby
   hierdie strande. Seeskilpaaie van verskillende spesies besoek die
   strande tydens somer. Inhaca bied tuiste aan ongeveer 300 stand- en
   migrerende voëlspesies, maar ondervind 'n ernstige huiskraaibesmetting
   wat inheemse dierelewe benadeel.

   Voëlspesies van bewaringbelang is kleinpelikaan, kuifkopsterretjie,
   krapvreter, groot- en mongoolse strandkiewiete, terekruiter,
   dubbelbandslangarend, mangliedvisvanger, gryskruisswael en natallyster.
   Die suidelike Nhaquenevlei en Sacobaai is somertuistes van die rare
   roetvalk. Die noordelike Portugese Eiland is 'n rusplek van verskeie
   sterretjiespesies. Spesiale voëls van beperkte verspreiding is ruddse
   kleinjantjie, bloukruissuikerbekkie en rooskeelkolpensie.

[wysig] Bronne en eksterne skakels

     * Reader's Digest Atlas van Suider-Afrika
     * Natuurgeskiedenis van Inhaca-eiland, Mosambiek. Margaret Kalk, J de
       Koning, 1995
     * Voëls van Inhaca-eiland, Mosambiek. de Boer, WF & Bento, CM, 76pp,
       1999.
     * Ornitologiese toerverslag, Inhaca-eiland, Mosambiek. Lotz, C &
       Oschadleus, D, 2003
     * Mosambiek, Eilande in die Son deur Keri Harvey 26 Oktober 2004
     * Bestemming Mosambiek
     * Duik Mosambiek

   Kategorieë: Mosambiek • Eilande van Afrika

