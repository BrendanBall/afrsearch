Insulien


   Insulien
   Insulien

   Insulien (van Latyn insula, "eiland", omdat dit in die Eilande van
   Langerhans in die pankreas vervaardig word) is 'n polipeptiedhormoon.
   Die hormoon is betrokke by die regulering van koolhidraat-metabolisme.

   Dit stimuleer sintese van glikogeen in spier- en lewerselle, asook die
   sintese van vetsure. Dit is ook betrokke by die sintese van proteïene
   o.a. in spierweefsels. Insulien stimuleer ook die vervoer van glukose
   deur selwande, via GLUT-4 sodat dit vir stofwisseling vrygestel kan
   word (dit verlaag die bloedsuiker) en verhinder die afbraak van vette
   en glikogeen. Dit beheer saam met glukagon en adrenalien die
   bloedsuiker. Insulien het 'n antagonistiese werking ten opsigte van
   glukagon en adrenalien.

   Wanneer daar geen insulien in die liggaam gemaak word nie, word daar
   van diabetes mellitus tipe 1 gepraat. Pasiënte wat hieraan ly benodig
   dan eksogene insulien (wat tipies onderhuids ingespuit word) om te
   oorleef. Wanneer onvoldoende insulien gemaak word en/of die
   liggaamselle is weerstandig teen insulien, word daar van diabetes
   mellitus tipe 2 gepraat. Pasiënte met tipe 2 diabetes gebruik meestal
   orale medikasie om die bloedglukose te beheer, maar 'n klein
   persentasie van gevalle benodig later insulien wanneer die orale
   middels onvoldende is om die bloedsuiker laag genoeg te hou.
   Kategorie: Geneeskunde

