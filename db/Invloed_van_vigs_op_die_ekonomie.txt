Invloed van vigs op die ekonomie


   Verworwe immuniteitsgebreksindroom (vigs) is 'n toestand waarin
   verskeie simptome en infeksies, as gevolg van skade aan die
   immuniteitstelsel, na vore kom. Hierdie simptome en infeksies word
   veroorsaak deur die menslike immuniteitsgebrekvirus (MIV). Daar bestaan
   tans behandelingsmetodes wat die effekte van vigs kan vertraag, maar
   geen middel kan die toestand genees of die MI-virus totaal bedwang nie.

   MIV word oorgedra deur speeksel, bloed, semen, vaginale vloeistowwe,
   preseminale vloeistowwe, en borsmelk.

   Hierdie oordrag kan in die volgende vorms kom: anale-, vaginale- of
   orale seks, bloed-oordrag, gekontammineerde inspuitnaalde, gedurende
   swangerskap, geboorte of borsvoeding, of enige ander blootstelling aan
   liggaamsvloeistowwe.

   Inhoud

        * 1 Impak op ondernemings
        * 2 Impak op produksiefaktore
             + 2.1 Arbeid
             + 2.2 Kapitaal
        * 3 Impak op produktiwiteit
        * 4 Impak op aanvraag na produkte
        * 5 Invloed op die gemeenskap
        * 6 Statistieke
        * 7 Sien ook

[wysig] Impak op ondernemings

   Die effekte wat vigs op ondernemings en op die ekonomie het is baie
   kompleks.

   Sommige ondernemings word meer ernstig deur die epidemie geaffekteer.
   Byvoorbeeld, sekere werkers soos trekarbeiders in die landboubedryf kan
   maklik vervang word indien hulle sou sterf. Indien hierdie werkers nie
   baie belangrik vir die onderneming is nie, sal die betrokke sektor nie
   baie skade lei nie.

   In ander sektore mag die storie dalk heel anders lyk. Ondernemings in
   ander sektore kan baie ernstig geraak word, self al is daar ‘n lae
   voorkoms van vigs. Indien die werkers by afsterwe moelik is om te
   vervang, kan dit ernstige gevolge vir die onderneming inhou. Die
   finansiële sektor is ‘n voorbeeld hiervan, omdat die spesiale
   vaardighede van werknemers verg. Hierdie sektor het baie hoogsopgevoede
   en ervare werknemers in belangrike posisies.

[wysig] Impak op produksiefaktore

[wysig] Arbeid

   Arbeidstekorte weens siekte en sterfte is die mees waarneembare effek
   wat MIV en vigs op die ekonomie het. Ondernemings sal ‘n groot
   arbeidstekort asook die verandering in die komposisie van die
   werknemers ervaar. Wanneer daar ‘n groot verandering in die
   samestelling van die werknemersmag is, lei dit tot groot uitgawes met
   betrekking tot die opleiding van nuwe werkers. Die Internasionale
   Arbeidsorganisasie (ILO) het ‘n studie gedoen wat aanvoer dat die
   arbeidsmag van Suid-Afrika teen 2020 10% - 20% kleiner kan wees as
   gevolg van MIV/vigs alleen – dit beteken dat daar tot 11,5 miljoen
   minder mense sal werk.

   In Afrika suid van die Sahara is daar gewoonlik ‘n surplus van
   ongeskoolde werkers en ‘n tekort aan geskoolde werkers. Daarom sal
   geskoolde personeel moeiliker wees om te vervang, en dít sal veroorsaak
   dat ondernemings wat erg op opgeleide werknemers staatmaak baie vatbaar
   sal wees vir dit impak van die vigs epidemie. Sommige sleutelposisies
   kan baie moeilik wees om met opgeleide personeel te vul. Spesialiste
   wie se dienste fundamenteel vir die funksionering van ‘n tegnologies
   gevorderde onderneming is, byvoorbeeld diamantwaardeerders en
   paneelkloppers, sal baie moeilik wees om te vervang. Die moontlike
   oplossing tot hierdie probleem is om ervare “expats” in ander lande te
   werf, maar ‘n onlangse studie deur die ILO in Suid-Afrika het bevind
   dat minder as 40% van werkgewers glo dat hulle ‘n goeie kans het om
   geskoolde werkers te vervang. Daar was ‘n algemene opinie in die
   gemeenskap dat vigs ‘n siekte onder arm mense is wat geeen opvoeding
   het nie. Verskeie studies het al daarop gewys dat daar geen bewyse vir
   hierdie verskynsel bestaan nie en dat dit in elk geval makliker is vir
   mense met ‘n hoër inkomste om geld op kommersiële seks te spandeer. ‘n
   Studie van Barings Bank in 1999 het gewys dat ongeskoolde werkers ‘n
   laer besmettingskoers as middelvlakbestuur het.

   Omdat meer en meer geskoolde en ervare werkers verloor word, en omdat
   meer jong ongeskoolde werkers die arbeidsmark binnetree, word die
   hoeveelheid sowel as gehalte van die arbeidsmag verminder.

[wysig] Kapitaal

   Alle ondernemings kort belggings om hul kapitaal te behou of te
   vergroot. Die moontlike oorsprong van hierdie beleggings is wins wat
   herbelê word of ander bronne soos banke en finansiële instellings wat
   geld belê.

   Daar is twee hoofaspekte wat ‘n potensiële belegger in gedagte hou
   wanneer hy geld wil belê, naamlik (1) die moontlike opbrengs wat die
   geïnvesteerde kapitaal kan lewer, en (2) die risiko verbonde aan die
   belegging. Hoe hoër die sterftesyfer en die vlak van emosionele onrus
   in ‘n gemeenskap, hoe groter word die risiko van die belegging. In ‘n
   sektor met stygende MIV-infeksiekoerse, sal kostes styg en winste sal
   daal. Die minister van Publieke Vervoer in Swaziland het onlangs
   bevestig dat hy nie ‘n kontrak met ‘n potensiële belegger kon sluit nie
   weens die hoë voorkoms van MIV onder die werkers.

   MIV en vigs het ook ‘n groter en meer komplekse invloed op ondernemings
   as wat dit op arbeid en menslike hulpbronne het, omdat ondernemings al
   hoe meer geld aan gesondheidsorg-voordele moet bestee op geïnfekteerde
   werknemers, wat veroorsaak dat daar minder kapitaal in die onderneming
   oorbly.

[wysig] Impak op produktiwiteit

   Direkte invloede: Afwesigheid as gevolg van vigs lei tot ‘n direkte
   daling in die produktiwiteit van ‘n onderneming. Mense is nie net
   afwesig omdat hulle sélf siek is nie, maar ook omdat iemand in die
   familie siek is. Nog erger, indien hierdie persoon ‘n sleutelposisie in
   ‘n onderneming beklee het, kan dit ‘n drastiese impak op die
   produktiwiteit van ander werknemers wat wél by die werk is, hê.

   Indirekte invloede: Die produktiwiteit van ‘n onderneming kan ook
   afhang van eksterne faktore soos infrastruktuur en elektrisiteit, of
   ander ondernemings se noodsaaklike dienste. Die impak wat MIV op
   híérdie faktore het, sal die betrokke onderneming se produktiwiteit
   indirek beïnvloed.

   In sommige besighede moet gesonde werknemers ekstra ure insit om op te
   maak vir hul afwesige kollegas, wat veroorsaak dit dat die onderneming
   ook meer moet betaal vir hierdie ekstra ure, maar die werknemers put
   hulself uit en sal dan minder produktief begin werk.

   Werkers se vermoë om op hul werk te fokus sal ook daal wanneer daar
   probleme by die huis is, soos byvoorbeeld wanneer iemand as gevolg van
   vigs sterf.

[wysig] Impak op aanvraag na produkte

   Hoë MIV voorkoms en verhoogde maatskaplike probleme het ‘n invloed op
   aanvraag. Die meeste goedere se verkope is afhanklik van sekere
   inkomstegroepe. Wanneer mense meer geld op gesondheidsorg en medisynes
   bestee, het hulle minder geld oor om ander produkte mee te koop. Die
   gevolg hiervan sal wees dat die vraag na sekere produkte sal verhoog,
   terwyl die vraag na ander produkte sal verlaag. Markte wat die meeste
   beïnvloed sal word, is die markte met ‘n hoë inkomste elastisiteit, wat
   beteken dat die produkte wat op mense met ‘n hoë inkomste gerig is nie
   meer so baie sal verkoop nie. Laer inkomste beteken dat meer mense
   basiese behoeftes sal koop, byvoorbeeld stapelvoedsel en melk. Markte
   vir medisynes en ander gesondheidsorgdienste sal waarskynlik baatvind
   as gevolg van die epidemie.

[wysig] Invloed op die gemeenskap

   Vigs het ook 'n groot invloed op die gemeenskap. As gevolg van vigs sal
   mediese onkostes in die toekoms al hoe meer styg. Dit is omdat die
   vraag daarna ook al hoe groter sal word en die sektor heel moontlik nie
   sal kan byhou met hierdie tendens nie. Mense sal al hoe meer afhanklik
   word van kleiner inkomstes, omdat die broodwinners in baie huishoudings
   sal sterf. Oor die algemeen het lande met hoë MIV/vigssyfers se
   lewensverwagtings erg gedaal.

[wysig] Statistieke

     * Sedert vigs in 1981 as 'n siekte erken is, het dit al meer as 25
       miljoen lewens geëis. Dít maak dit een van die mees verwoestende
       pandemies ooit.
     * In 2005 was tot 6,2 miljoen met die MI-virus besmet – die hoogste
       syfers tot nóg toe.
     * Ondanks verbeterde toegang tot anti-retrovirale middels, het die
       siekte in 2005 ongeveer 2,8 miljoen lewens geëis, waarvan 570 000
       gevalle kinders was.
     * Tot 46 miljoen mense lewe vandag met die MI-virus.
     * Afrika, suid van die Sahara, is die ergste getref deur die siekte,
       met ongeveer 27 miljoen mense wat tans daarmee leef. Dit
       verteenwoordig 64% van alle gevalle in die wêreld.

   Vigs is duidelik 'n bedreiging vir enige onderneming. Hoe dit ookal sy,
   vigs is hier om te bly. Die onderneming sal alles in sy vermoë moet
   doen om byvoorbeeld meer basiese behoeftes gerig op hierdie
   veranderende mark te verskaf, en sodoende die bedreiging in ‘n
   geleentheid te omskep.

[wysig] Sien ook

     * MIV
     * Vigs

   Kategorie: Ekonomie

