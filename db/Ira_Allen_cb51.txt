Ira Allen


   Standbeeld van Ira Allen op die kampus van die Universiteit van Vermont
   Standbeeld van Ira Allen op die kampus van die Universiteit van Vermont

   Ira Allen (21 April 1751—7 Januarie 1814) was een van die stigtervaders
   van die Amerikaanse deelstaat Vermont en een van die leiers van die
   Green Mountain Boys-burgermag. Allen is die "Metternich van Vermont" en
   die "Vader van die Universiteit van Vermont" genoem.

   Hy is in Cornwall (Connecticut) gebore en was die broeder van Ethan
   Allen. Ira Allen was tussen 1776 en 1777 'n lid van die Algemene
   Vergadering van Vermont, die destydse parlement van die staat. Allen
   het die Groot Seël van Vermont en die seël van die Universiteit van
   Vermont ontwerp.

   In 1780 het hy 'n petisie vir die stigting van die Universiteit van
   Vermont aan die Algemene Vergadering voorgelê. Hy het fondse en 'n
   perseel van twintig hektaar (vyftig akkers) in Burlington vir die
   projek bygedra.

   In 1795 het hy na Frankryk vertrek en 20 000 gewere en 24 kanonne
   aangekoop, wat vir Vermont bestem was. Hy is op see in hegtenis geneem
   en in Engeland aangekla weens wapenverskaffing aan Ierse rebelle. Ná 'n
   hofgeding, wat agt jaar voortgeduur het, is hy uiteindelik vrygespreek,
   maar het nogtans bankrot geraak.

   Sy belangrikste werke is:
     * The Natural and Political History of Vermont, (Londen, 1798)
     * Statements Appended to the Olive Branch, (1807)

   Die Vermont Historical Society Collections, (Montpelier, 1870) bevat
   meer inligting oor Ira Allen.
   Kategorieë: Amerikaanse politici • Vermont

