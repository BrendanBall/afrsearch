Isaac Asimov


   Isaac Asimov (regs), saam met twee ander wetenskapfiksieskrywers,
   Robert Heinlein (links) en L. Sprague de Camp (middel).
   Isaac Asimov (regs), saam met twee ander wetenskapfiksieskrywers,
   Robert Heinlein (links) en L. Sprague de Camp (middel).

   Isaac Asimov (oorspronklik Исаак Озимов maar nou getranskribeer in
   Russies as Айзек Азимов) (2 Januarie 1920 – 6 April 1992) was 'n
   Amerikaanse skrywer en biochemikus. Hy was 'n baie suksesvolle en
   produktiewe skrywer van wetenskapsfiksie sowel as van populêre
   wetenskaplike boeke vir die breë publiek. Hy het ongeveer 500
   publikasies gedurende sy leeftyd gepubliseer. Sy aanhangers verwys
   steeds na hom as The Good Doctor. Isaac Asimov word beskou as deel van
   wetenskapsfiksie se Groot Drie skrywers van die twintigste eeu. Die
   andere twee skrywers is Robert Heinlein en Arthur C. Clarke

   Inhoud

        * 1 Lewensloop
        * 2 Loopbaan as wetenskapsfiksieskrywer
        * 3 Ander verhale
        * 4 Populêre wetenskaplike werk
        * 5 Intellektuele standpunte

[wysig] Lewensloop

   Asimov is in Petrovichi, Rusland gebore, maar sy familie emigreer na
   die VSA toe hy drie jaar oud was. Hy word groot in Brooklyn, in New
   York Stad. Sy ouders was van Joodse afkoms maar was vrysinnig in hulle
   godsdienstige opvattings. Die jong Isaac kon gevolglik homself sonder
   probleme selfstandig ontwikkel tot ‘n man van die wêreld' en in kontak
   kom met die wetenskapsfiksie tydskrifte uit die jare 20 en 30 wat sy
   belangstelling in wetenskapsfiksie aanwakker. Hy gradueer aan die
   Columbia Universiteit in 1939 en behaal daar ook 'n Ph.D. in die
   biochemie in 1948.

   Intussen het hy drie jaar gedurende die Tweede Wêreldoorlog gewerk by
   die Philadelphia se Vloot eksperimentele basis. Na die oorlog eindig
   word hy opgeroep na die VSA leër vir nege maande waarna hy 'n eervolle
   ontslag kry. Tydens die verloop van sy kort militêre loopbaan behaal hy
   die rang van korporaal gebaseer op sy tikvermoeë.

   Hy gaan werk by die Boston Universiteit, en bly vir lank geasosieerd
   met die universiteit. Asimov het nooit veel as biochemikus gewerk nie,
   afgesien van die oorlogstyd toe hy vir die vloot as adviseur gewerk
   het, en wy hy homself gou voltyds aan skryf.

   Hy trou met Gertrude Blugerman (1917, Kanada – 1990, Boston) op 26
   Julie 1942, en hulle het twee kinders, David (gebore 1951) en Robyn
   Joan (gebore 1955). Hy skei van Gertrude in 1973 en trou met Janet O.
   Jeppson in 1974.

   Asimov sterf op 6 April 1992. Tien jaar na sy dood het Janet Asimov se
   uitgawe van Asimov se outobiografie, It's Been a Good Life, bekend
   gemaak dat sy dood veroorsaak is deur VIGS wat hy opgedoen het deur
   menslike immuniteitsgebrek-virus (MIV), besmette bloed wat aan hom
   voorsien is tydens 'n vroeëre hartoperasie.

[wysig] Loopbaan as wetenskapsfiksieskrywer

   'n Uitbeelding van Asimov op 'n troon gedekoreer met simbole van sy
   werke.
   'n Uitbeelding van Asimov op 'n troon gedekoreer met simbole van sy
   werke.

   Asimov begin verhale in wetenskapsfiksietydskrifte publiseer in 1939.
   In 1950 publiseer hy sy eerste boek, Pebble in the Sky. Sy bekendste
   werk is 'n trilogie van romans, Foundation, Foundation and Empire, en
   Second Foundation (1951-53), wat handel oor die ondergang en
   heropstanding van 'n melkwegkeiserryk in die verre toekoms. Dit was
   volgens Asimov geinspireer deur die ondergang van die Romeinse Ryk.

   'n Tema in die verhaal is die historisisme, die idee dat die
   geskiedenis onvermydelik 'n bepaalde loop neem ongeag die
   onvoorspelbare gedrag van individue, net soos die makroskopiese
   voorwerpe in die natuurkunde voldoen aan wetmatighede ongeag die
   onvoorspelbare gedrag van elementêre deeltjes.

   In die 1980’s het Asimov die reeks vervolg met die boeke Foundation's
   Edge (1982), en Foundation and Earth (1986).

   Die tweede tema waarvoor Asimov bekend word was sy robotverhale. In sy
   versameling kortverhale I, Robot (1950), ontwikkel hy 'n aantal
   gedragsreëls wat die robotte in sy verhale behoort te volg. Dit was die
   wette van robotika, wat beide in die wêreld van die wetenskapsfiksie
   sowel as die wetenskaplike wêreld van die kubernetika bekend sou word.
   Daarna bedink hy die positroniesebrein van die robot. Beide konsepte
   het betekenisvolle invloed gehad op ander wetenskapsfiksieskrywers.
   Verdere 'robotverhale' was The Caves Of Steel (1954), The Naked Sun
   (1957), The Robots Of Dawn (1983) en Nemesis (1989)

   Met Prelude to Foundation (1989) vestig Asimov 'n skakel tussen sy
   vroeë robot- en imperiumboeke en die eerste deel van die
   stigtingreekse. Hierna volg Forward the Foundation (1993) wat na Asimov
   se afsterwe gepubliseer word. Met die toestemming van sy erfgenamen
   word nog drie stigting (foundation) boeke gepubliseerd maar geskryf
   deur drie andere wetenskapsfiksieskrywers.

[wysig] Ander verhale

   Sy ander romans en versameling van kortverhale is The Stars Like Dust
   (1951) en Earth Is Room Enough (1957). 'n Rolprent met Robin Williams
   in die hoofrol, is gegrond op sy kortverhaal The Bicentennial Man. Die
   boek The Human Brain (1964) is eweneens 'n aantal kere verfilm. Sy
   Nightfall (1941) word deur sommige mense beskou as een van die beste
   wetenskapsfiksie kortverhale wat nog geskryf is. Die storie is ook al
   verfilm.

[wysig] Populêre wetenskaplike werk

   Die boeke van Asimov oor diverse wetenskaplike onderwerpe word
   toeganklik aangebied en bevat humor. Sy onderwerpe bestrek die diverse
   aspekte van menslike kennis, van teologie en bybelse geskiedenis tot
   abstrakte wiskunde. 'n Deel van sy werk in die verband is:
     * The Chemicals of Life (1954),

     * Inside the Atom (1956),

     * The World of Nitrogen (1958),

     * Asimov's guide to science (1960), (wetenskapsgeskiedenis)

     * Life and Energy (1962),

     * The Human Brain (1964)

     * The Neutrino (1966),

     * Science, Numbers and I (1968),

     * The Dark Ages(1969) ,

     * Our World in Space (1974),

     * Views of the Universe (1981),

     * Change! (1982),

     * Asimov's new guide to science (1984), (hersiene
       wetenskapsgeskiedenis)

     * Asimov's guide to Halley's comet (1985)

   Asimov het ook drie boekdele van sy outobiografie geskryf. In Memory
   Yet Green (1979), In Joy Still Felt (1980), en I. Asimov: A Memoir
   (1994).

   Verder skryf hy ook diverse essays soos Thinking About Thinking en
   Science: Knock Plastic (1967). Hy skryf selfs enkele speurverhale,
   waarvan die reeks oor die "swart wewenaars" die bekendste is.

[wysig] Intellektuele standpunte

   Isaac Asimov was 'n humanis en 'n rasionalis. Hy het nie opregte
   godsdienstige oortuigings in ander teengestaan nie maar het hom
   uitgespreek teen bygelowe of ongegronde geloof. Gedurende sy kinderjare
   het sy ma en pa ortodokse Joodse tradisie nagevolg maar dit nie op
   Isaac afgedwing nie. Hy het grootgeword sonder sterk godsdienstige
   invloede en het geglo dat die Bybel Hebreuse mitologie verteenwoordig
   net soos die Iliad Griekse mitologie weergee.

   Vir baie jare het Asimov homself 'n ateïs genoem maar het die term as
   onvoldoende gereken. Hy was van mening die term beskryf meer oor wat hy
   nie in glo nie eerder as om te verklaar waarin hy glo. Later het hy die
   term humanis as 'n bruikbare alternatief verkies.
   Kategorieë: Amerikaanse skrywers • Biochemie

