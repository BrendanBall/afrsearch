Isotoop


   Isotope is vorme van 'n element waarvan die kerne dieselfde atoomgetal
   -- die aantal protone in die kern -- maar verskillende atoommassas het
   want hulle bevat verskillende aantal neutrone. Díe verskil het baie min
   gevolge vir die chemiese eienskappe.

   Die woord isotoop kom van die Grieks iso- = gelyk, en topos = plek, dus
   op dieselfde plek en dui op die feit dat dat alle isotope op dieselfde
   plek op die periodieke tabel aangetoon word.

   Saam vorm die isotope van die elemente die reeks nukliede. 'n Nuklied
   is 'n spesifieke soort atoomkern of meer algemeen gesproke 'n
   versameling van protone en neutrone. Streng tegnies gesproke is dit
   meer korrek om te sê dat 'n element soos fluoor bestaan uit 'n stabiele
   nuklied eerder as om te sê dat dat dit 'n stabiele isotoop het.

   Isotope (nukliede) word in wetenskaplike nomenklatuur gespesifiseer
   deur die naam van die spesifieke element gevolg deur 'n koppelteken en
   die aantal nukleone (d.w.s. protone en neutrone) in die atoomkern (bv.,
   helium-3, koolstof-12, koolstof-14, yster-57, uraan-238. In simboliese
   vorm word die aantal nukleone as 'n boskrif voorvoegsel van die
   chemiese simbool (bv. ^3He, ^12C, ^14C, ^57Fe, ^238U).

   Inhoud

        * 1 Verskille in eienskappe tussen isotope
        * 2 Voorkoms in die natuur
        * 3 Aanwendings van isotope
             + 3.1 Gebruik van chemiese eienskappe
             + 3.2 Die gebruik van kerneienskappe
        * 4 Sien ook
        * 5 Eksterne skakels

[wysig] Verskille in eienskappe tussen isotope

   In 'n neutrale atoom is die aantal elektrone gelyk aan die aantal
   protone. Verskillende isotope van 'n gegewe element het dieselfde
   aantal elektrone en dieselfde elektronstruktuur. Omdat die chemiese
   gedrag van 'n atoom grootliks deur sy elektronstruktuur bepaal word,
   toon isotope bykans identiese chemiese gedrag. Die hoof uitsondering is
   dat swaarder isotope as gevolg van hul groter massa geneig is om ietwat
   stadiger te reageer as die ligter isotope van 'n element (Hierdie
   verskynsel word die kinetiese isotoopverskynsel genoem).

   Hierde massaverskynsel is meer opsigtelik by protium (^1H) teenoor
   deuterium (^2H), omdat deuterium se massa dubbel dié van protium is.
   Vir swaarder elemente is die relatiewe massaverskil tussen isotope veel
   kleiner en is die massa-effek gewoonlik nalaatbaar klein.

   Op soortgelyke wyse sal twee molekules wat slegs verskil ten opsigte
   van die isotopiese aard van die atome waaruit hulle bestaan
   (isotopoloë) byna dieselfde elektronstruktuur hê en daarom soortgelyke
   fisiese en chemiese eienskappe hê. Die vibrasie modusse van 'n molekule
   word deur sy vorm en die massa van die atome waaruit dit saamgestel
   word, bepaal. Isotopoloë sal gevolglik verskillende stelle vibrasie
   modusse hê. Aangesien vibrasie modusse 'n molekule toelaat om fotone
   met ooreenstemmende energieë te absorbeer, verskil isotopoloë se
   optiese eienskappe in die infrarooi-gebied.

   Alhoewel isotope byna identiese elktroniese en chemiese gedrag toon,
   verskil hul kerngedrag dramaties. Atoomkerne bestaan uit protone en
   neutrone wat saamgebind word deur sterk kernkragte. Omdat protone
   positief gelaai is, stoot hulle mekaar af. Neutrone, wat elektries
   neutraal is, laat 'n mate van skeiding tussen die positief gelaaide
   protone toe wat die elektrostatiese afstoting deur die protone
   verminder en stabiliseer sodoende die kern. Om hierdie rede is neutrone
   noodsaaklik om twee of meer protone in 'n kern te bind. Soos die aantal
   protone toeneem word meer neutrone benodig om 'n stabiele kern te vorm;
   Die neutron/proton verhouding van ^3He is 1/2, die neutron/proton
   verhouding van ^238U is groter as 'n 3/2. As te veel of te min neutrone
   teenwoordig is, raak die kern onstabiel en is dan onderhewig aan
   kernverval.

[wysig] Voorkoms in die natuur

   Verskeie isotope van elke element kan in die natuur gevind word. Die
   verspreiding van 'n isotoop stem sterk ooreen met sy geneigdheid tot
   kernverval; kortlewende nukliede verval vinnig, terwyl hulle
   langslewende eweknieë voortduur. Dit beteken egter nie dat spesies met
   'n kort lewensduur geheel en al verdwyn nie; baie word voortdurend
   geskep deur die verval van nukliede met 'n langer lewensduur. Die
   atoommassas van elemente wat op die periodieke tabel verskyn is die
   gemiddeldes wat voorsiening maak vir die teenwoordigheid van
   veelvuldige isotope met verskillende massas.

   Volgens aanvaarde kosmologie het bykans alle nukliedes buiten die
   isotope van waterstof en helium in sterre en supernovas ontstaan. Hulle
   respektiewelike verspreidings ontstaan as gevolg van die hoeveelhede
   wat tydens die kernprosesse in die sterre gevorm word, die manier
   waarop hulle deur die heelal versprei en die tempo waarteen hulle
   verval.

   Na die aanvanklike versmelting van die sonnestelsel is isotope
   herversprei volgens hulle massas. Die isotoopsamestelling van elemente
   is verskillende op die verskeie planete, wat dit moontlik maak om die
   oorsprong van meteoriet te bepaal.

[wysig] Aanwendings van isotope

   Isotope word in verskeie toepassings gevind waar munt geslaan word uit
   die eienskappe van die isotope van 'n gegewe element.

[wysig] Gebruik van chemiese eienskappe

     * Een van die mees algemene toepassings is in isotoopsporing, die
       gebruik van ongewone isotope as spoorders of merkers in chemiese
       reaksies. Normaalweg is die atome van 'n gegewe element
       ononderskeibaar van mekaar. Deur isotope met verskillende massas te
       gebruik kan hulle egter met behulp van massa-spektrometrie of
       infrarooi-spektroskopie onderskei word. As radio-aktiewe isotope
       gebruik word kan hulle bespeur word deur die straling wat hulle
       uitstraal (Dit word radio-isotoopsporing genoem).
     * 'n Tegniek soortgelyk aan radio-isotoopsporing is radiometriese
       dattering (soosradiokoolstof dattering wat baie bekend is). Dit kan
       benut word om chemiese prosesse wat die eksperimenteerder nie kan
       waarneem nie, te bestudeer deur gebruik te maak van die
       spoor-isotope wat natuurlik voorkom.
     * Isotoopvervanging kan gebruik word om die meganisme van 'n reaksie
       te bepaal deur middel van die kinetiese-isotoopverskynsel.

[wysig] Die gebruik van kerneienskappe

     * Verskeie vorme van spektroskopie maak staat op die unieke
       kerneienskappe van spesifieke isotope. Kernspinresonansie (Engels -
       Nuclear magtetic resonance of NMR) kan byvoorbeeld slegs gebruik
       word met isotope wat 'n kernspin het wat nie gelyk aan nul is nie.
       Die mees algemene isotope in gebruik met Kernspinresonante
       spektroskopie is ^1H, ^2D, ^13C, and ^31P.
     * Mössbauer spektroskopie maak ook staat op die kernoorgange van
       spesifieke isotope, soos onder andere ^57Fe.
     * Radionukliede het ook belangrike gebruike. Kernkrag en kernwapens
       se ontwikkeling vereis relatief groot hoeveelhede van spesifieke
       isotope. Die proses van isotoopskeiding verteenwoordig 'n
       betekenisvolle tegnologiese uitdaging.

[wysig] Sien ook

     * Isotooptabel - tabel van alle bekende isotope
     * Lys van partikels
     * Isotope is nukliedes met dieselfde aantal protone; vergelyk met:
          + isotone wat nukliedes is met dieselfde getal neutrone.
          + Isobare wat nukliedes is met dieselfde massagetal, d.w.s. som
            van protone en neutrone.
          + Kernisomere wat verskillende opgewekte toestande van dieselfde
            kern is. 'n Oorgang van een isomeer na 'n ander word vergesel
            deur die uitstralling of absorpsie van 'n gamma-straal of die
            proses van interne omskakeling. (Moet nie met chemiese isomere
            verwar word nie).

[wysig] Eksterne skakels

     * Atoommassas van alle bekende isotope
     * Atoommassas, vervalenergieë en halfleeftye van alle isotope (Duitse
       werf)
     * Ontdek die Tabel van isotope by die LBNL

   Kategorieë: Chemie • Fisika

