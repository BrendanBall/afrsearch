Israel


                                            CAPTION: מדינת ישראל
                                                        Medīnat Yisrā'el
                                                          Staat van Israel


                  {{{lien_drapeau}}} {{{lien_blason}}}
                   (Vlag van Israel) (Wapen van Israel)

                  Nasionale leuse : Geen
                 Amptelike taal      Hebreeus en Arabies
                       Hoofstad                Jerusalem
                                      31°47' N, 35°13' O
                  Grootste stad                Jerusalem
                       Regering
                    - President
              - Eerste Minister Parlementêre demokrasie
                                                              Shimon Peres
                                             Ehud Olmert
                    Oppervlakte
                       - Totaal
                    - Water (%) Gelys 149^ste
                                             22 145 vk km
                                                     2,0
                      Bevolking
     - Totaal (2006 (skatting))
                     - Digtheid Gelys 99^ste
                                          7 026 000 inw.
                                          304 inw./vk km
                Onafhanklikheid
                     - Verklaar  Van Verenigde Koninkryk
                               14 Mei 1948 / 5 Ijar 5708
                      BBP (KKP)
                       - Totaal
                   - Per capita 2005 (skatting)
                                       163,45 miljard VSA-$
                                   23 416 VSA-$ (28^ste)
                            MOI    0,915 (23^ste) - hoog
                    Geldeenheid        Nuwe sjekel (ILS)
                        Tydsone    Israelse Standaardtyd
                                  (UTC +2 / Somertyd +3)
                      Volkslied    Hatikvah ("Die hoop")
                Internet-domein                      .il
                     Skakelkode                     +972

   'n Israelse vlag waai in die Negev-woestyn
   'n Israelse vlag waai in die Negev-woestyn

   Israel (Hebreeus: מדינת ישראל "Medinat Jisra'el", Arabies: دولة إسرائيل
   "Daulat Isrā'īl") is 'n demokratiese republiek in die Midde-Ooste en
   antieke tuisland van die Jode. Dit oorvleuel gedeeltelik met Palestina,
   tuisland van die Palestyne. Israel word begrens deur Sirië en Libanon
   in die noorde, Jordanië in die ooste en Egipte in die suid-weste.

   Die moderne staat Israel is op 14 Mei 1948 uitgeroep en feitlik
   onmiddellik deur Arabiese lande aangeval.

   Die geskiedenis van dié land tot op hede was en bly ontstuimig, en die
   vroeë jare van die 21ste eeu word gekenmerk deur aanvalle op Israeli
   burgers deur Palestynse vegters. Nie-Joodse burgers van Israel
   (waaronder sowat een miljoen Arabiessprekende mense) geniet burgerskap
   en stemreg.

   Inhoud

        * 1 Geografie
        * 2 Demografie
        * 3 Godsdiens
        * 4 Ekonomie
        * 5 Eksterne skakels

[wysig] Geografie

   Die topografie van Israel
   Die topografie van Israel

   Israel strek oor 'n lengte van 470 kilometer in noord-suidelike
   rigting, terwyl dit tussen 15 en 135 kilometer wyd is. Die land word in
   die noorde deur Libanon, in die ooste deur Sirië en Jordanië en Egipte
   in die suid-weste begrens. Die land het 'n kuslyn langs die
   Middellandse See in die weste en aan die Golf van Eilat (wat ook as
   Golf van Akaba bekend staan) in die suide.

   Alhoewel die land baie klein is, is daar verskillende klimaatsones. Die
   beboste noorde het 'n gematigde klimaat, terwyl die suide baie warm en
   woestynagtig is. Sowat die helfte van Israel se oppervlak word deur
   woestyne soos die Negev beslaan. Die kusgebiede langs die Middellandse
   See en die Jordaanvallei is subtropiese gebiede. Die Dooie See aan die
   Israels-Jordaanse grens is die laagste plek op aarde.

   Gedurende die Sesdaagse Oorlog het Israel in 1967 die Wesoewer (Engels:
   West Bank) van die Hasjemitiese Koninkryk van Jordanië, die
   Golanhoogtes van Sirië en die Sinaï-skiereiland van Egipte verower.
   Israel het sy troepe en setlaars op die Sinaï-skiereiland in 1982 en
   dié in die Gasastrook tot by 12 September 2005 onttrek. Die toekomstige
   status van die Wesoewer, die Gasastrook en die Golanhoogtes is tans nie
   duidelik nie.

   Die totale oppervlak van Israel sonder die gebiede, wat in 1967 verower
   is, beslaan 20 770 vierkante kilometer (waarvan een persent water). Die
   totale oppervlak van alle gebiede, wat tans deur Israel beheer word, is
   22 145 vierkante kilometer (Oos-Jerusalem en die Golanhoogtes
   ingesluit). Insluitend die Wesoewer, wat gedeeltelik selfregerende
   status gekry het, beslaan Israel se oppervlak 28 023 vierkante
   kilometer.

   Daar is drie metropolitaanse gebiede in Israel: Tel Aviv met 2 933 300
   inwoners, Haifa met 980 600 inwoners en Jerusalem met 706 368 inwoners.

[wysig] Demografie

   Met sy sowat sewe miljoen inwoners is Israel tans op die 99^ste plek
   van die ranglys van state volgens bevolking.

   Sowat 91 persent van die bevolking is verstedelik. Die Joodse godsdiens
   en Westerse modernisme oefen die grootste invloede op die huidige
   Israelse samelewing uit, alhoewel ook ander godsdienste en kulture van
   die Midde-Ooste 'n rol speel. Israelse burgerskap kan deur geboorte of
   inburgering verkry word. Ook dubbel-burgerskap word erken, onder meer
   in die geval van Amerikaanse Jode, wat hulle in Israel gevestig het en
   ingeburger is.

   Die reg op godsdiensvryheid word in die Israels grondwet gewaarborg, en
   die groot aantal heilige plekke in die land word deur die betrokke
   godsdienstige gemeenskappe beheer. Die vrye toegang en beskerming teen
   ontwyding word deur 'n aantal wette gewaarborg.

   Amptelike statistieke verdeel die bevolking in burgers van Joodse en
   nie-Joodse afkoms. In die jaar 2001 was 81 persent van alle Israelse
   burgers van Joodse afkoms (uitgesluit die bevolking van die besette
   gebiede).

   Die Joodse bevolking word verdeel in
     * die sogenaamde Watikim of bewoners van die Jisjoev, dit wil sê die
       ou Joodse nedersettings, wat reeds voor die stigting van die Staat
       van Israel bestaan het, en burgers, wat voor die stigting van die
       staat geïmmigreer het;
     * die sogenaamde Olim, dit wil sê mense wat hulle ná die stigting van
       die Staat van Israel in die land gevestig het; en
     * die sogenaamde Tsabarim, dit wil sê burgers wat in Israel gebore
       is.

   Ná eeue van diskriminasie en vervolging - die foto toon Joodse kinders
   wat die slagoffers van 'n anti-Joodse pogrom in Rusland geword het -
   het Joodse mense in Israel 'n nuwe tuiste gevind
   Ná eeue van diskriminasie en vervolging - die foto toon Joodse kinders
   wat die slagoffers van 'n anti-Joodse pogrom in Rusland geword het -
   het Joodse mense in Israel 'n nuwe tuiste gevind
   Die hawestad Haifa, met die Heiligdom van die Bahaï in die voorgrond
   Die hawestad Haifa, met die Heiligdom van die Bahaï in die voorgrond

   26 persent van alle nie-Arabiese burgers het ten minste een ouer wat in
   Israel gebore is, 37 persent is Israeli's van die eerste generasie, 27
   persent is immigrante uit Westerse lande en 42 persent het vanuit Asië
   of Afrika na Israel gekom.

   Daar is ook klein minderhede Droese (1,5 persent), Armeniërs, Bahaï,
   Alawiete, Ahmadi en Tsjerkesse. Meer as die helfte van die 170 000
   Arabiese Bedoeïne het tans 'n vaste woonplek, terwyl die ander die
   tradisie van 'n nomadiese leefwyse bewaar het. Hulle bly egter in
   bepaalde gebiede van die land.

   Sowat een miljoen immigrante het uit die gebiede van die voormalige
   Sowjetunie gekom, waarvan meer as 'n driekwart miljoen in die tydperk
   tussen 1989 en 1999.

   Meer as 220 000 Israeli's het hulle in nedersettings in die
   Wesoewer-gebied gevestig. In 2005 het sowat 7 500 setlaars hulle aan
   die Gasastrook onttrek.

   Hebreeus en Arabies was reeds in die tydperk van die Britse mandaat oor
   Palestina naas Engels die amptelike tale. Ivrit, die moderne Hebreeus,
   is die huistaal van die meeste Israelse burgers, terwyl sowat een
   miljoen Arabies as moedertaal praat. Arabiese skole gebruik Arabies as
   onderwystaal, en die taal is naas Engels ook 'n belangrike vak in
   Hebreeuse skole. Amptelike dokumente soos wette is in Hebreeus en
   Arabies beskikbaar.

   Mense in Israel het een van die hoogste lewensverwagtings ter wêreld,
   met 80,9 jaar vir vroue en 76,7 jaar vir mans.

[wysig] Godsdiens

   Die Wesmuur, 'n oorblyfsel van die Joodse Tempel, en die goue koepel
   van die Tempelberg in Jerusalem
   Die Wesmuur, 'n oorblyfsel van die Joodse Tempel, en die goue koepel
   van die Tempelberg in Jerusalem

   76,7 persent van Israel se bevolking is Joods; dit is die enigste land
   ter wêreld met 'n Joodse meerderheid. Ses persent beskou hulself as
   Charedim of ultra-ortodokse Jode; nege persent as vrome Jode; 34
   persent as Joodse tradisionaliste en 51 persent as sekulêre Jode.

   Sowat 2,1 persent of 138 500 is Christene, waarvan 113 100 Arabiere en
   25 400 ander. Die Rooms-Katolieke Kerk is die grootste Christelike kerk
   in Israel met sowat 75 000 lede. 'n Klein minderheid Jode - na ramings
   sowat 4 000 mense in 80 gemeentes - is Messiaanse Jode, wat die Joodse
   kultuur en die meeste leerstellings van die Joodse godsdiens aanvaar,
   maar nogtans Jesus Christus as Messias beskou. Hulle word deur ander
   Jode meestal as Christene beskou.

   Van die sowat 18 persent Israelse Arabiere is 14,6 Soennitiese Moslems.
   'n Klein minderheid van Moslems behoort tot die
   Ahmadiyyah-hervormingsbeweging, wat die tolerante en vreedsame aspekte
   van die Islamitiese geloof beklemtoon. Daar is ook 'n klein minderheid
   van enkele honderd Bahaï, veral in Haifa en omgewing, waar ook sommige
   van hulle belangrikste heiligdomme te vinde is. Daar bestaan 'n klein
   Samaritaanse gemeente van sowat 800 mense, wat in Israel en op die
   besette Wesoewer woon.

   Sendingwerk is in Israel verbode.

[wysig] Ekonomie

   Die Azriely-toring in Tel Aviv, die ekonomiese sentrum van Israel
   Die Azriely-toring in Tel Aviv, die ekonomiese sentrum van Israel

   Israel spog met 'n moderne ekonomie, wat deur 'n groot aantal
   staatsgeborgde ondernemings en 'n vinnig groeiende hoëtegnologie-sektor
   gekenmerk word. Israel is 'n geïsoleerde nywerheidsland temidde van
   onderontwikkelde Arabiese lande. Die land het min grondstowwe en is
   afhanklik van invoere van ru-olie, kool, voedsel, ongeslypte diamante
   en wapentuig. Sy hoofsaaklike uitvoere is geslypte diamante,
   hoëtegnologie-produkte, wapentuig, sagteware, artsenymiddels, chemiese
   produkte, sagtevrugte, groente en blomme.

   Die belangrikste nywerhede is metale, elektroniese en biochemiese
   toerusting, halfgeleiers, verwerkte voedsel, chemiese en verwante
   produkte en vervoertoerusting. Die land se dienstesektor is hoogs
   ontwikkel, en sy diamantenywerheid is een van die belangrikste
   verskaffers van geslypte en gepoleerde diamante ter wêreld. Israel is
   een van die internasionale sentrums van sagtewareontwikkeling en 'n
   gewilde toeristebestemming. Die Amerikaanse tydskrif Newsweek het na
   Tel Aviv as een van die tien mees invloedryke tegnologiese sentrums ter
   wêreld verwys.

   Israel se bruto geografiese produk het in 2004 145 miljard VSA-dollar
   beloop, wat gelykstaan aan 'n per capita-inkomste van sowat 20 000
   VSA-dollar. Ná die einde van die Koue Oorlog het Israel se ekonomie
   voordeel getrek uit die immigrasie van talle wetenskaplikes en ander
   akademies opgeleide werkers uit die voormalige Sowjetunie en die
   uitbreiding na nuwe markte. Die ekonomiese groeikoers het sedert 1996
   weens die dalende aantal nuwe immigrante en die regering se streng
   monetêre beleid effens verstadig. Die inflasiekoers het in 1999 skerp
   begin daal.

   Israel se lopende rekening van die betalingsbalans word deur 'n
   permanente tekort gekenmerk, wat goed gemaak word deur die invloei van
   kapitaal uit die buiteland en staatslenings. Sowat die helfte van
   Israel se buitelandse skuldlas is van Amerikaanse oorsprong. Die
   Verenigde State verskaf finansiële en ekonomiese hulp aan Israel en
   waarborg saam met lande soos byvoorbeeld Duitsland Israelse lenings of
   verskaf self lenings teen 'n lae rentekoers. Dié twee lande is
   waarborge vir die soewereiniteit van die Staat van Israel, en hulle
   bystand werk ook die negatiewe gevolge van die Arabiese boikotte en
   sanksies teen.

[wysig] Eksterne skakels

     * Isracast - Nuus oor Israel se buitelandse beleid
     * Israel Ministry Of Tourism

                                 Lande in Asië

    Afghanistan - Armenië - Azerbeidjan - Bahrein - Bangladesj - Bhutan -
   Brunei - Ciprus - Filippyne - Georgië - Indië - Indonesië - Irak - Iran
   - Israël - Japan - Jemen - Jordanië - Kambodja - Kasakstan - Kirgisië -
    Koeweit - Laos - Libanon - Maldive - Maleisië - Mongolië - Mianmar -
    Nepal - Noord-Korea - Oesbekistan - Oman - Oos-Timor - Pakistan - Qatar
    - Rusland - Saoedi-Arabië - Singapoer - Republiek van Sjina (Taiwan) -
      Sjina - Sri Lanka - Sirië - Suid-Korea - Tadjikistan - Thailand -
         Turkye - Turkmenistan - Verenigde Arabiese Emirate - Viëtnam

   Kategorie: Israel

