Ivan Illich


   Ivan Illich (Wene, 4 September 1926 – Bremen, 2 Desember 2002) was 'n
   Kroatiese-Amerikaanse-Meksikaanse-Duitse skrywer, filosoof en teoloog.
   As skrywer van 'n reeks kritiese evaluasies van die instellings van die
   moderne kultuur en ontwikkeling, het hy oor vraagstukke soos onderwys,
   medisyne, arbeid, energie gebruik, ekonomiese ontwikkeling en geslag
   geskryf. Sy werk was veral bekend in die 1970’s, maar is nie meer
   algemeen beskikbaar nie.

   Inhoud

        * 1 Vroeë lewe
        * 2 Loopbaan
        * 3 Oorsig oor sy kritiese denke
        * 4 Reaksie op sy denke
        * 5 Werk

[wysig] Vroeë lewe

   Illich word gebore in 'n gesin, waarvan sy vader uit Dalmasië,
   (Kroasië) kom en sy moeder 'n jodin van Spaans-Amerikaanse afkoms was.
   Hy beëindig sy middelbare skool in Florence, waarna hy van 1942 tot
   1945 chemie bestudeer aan die Universiteit van Florence. Hy studeer
   tussen 1945 en 1951 geskiedenis, filosofie en teologie aan die
   Collegium Romanum (Gregoriana) in Rome. In 1951 word sy tesis oor die
   filosofiese grondslae van Arnold Toynbee se geskiedskrywing (Die
   philosophischen Grundlagen der Geschichtsschreibung bei Toynbee) aan
   die Universiteit Salzburg aanvaar.

[wysig] Loopbaan

   Ivan Illich word in 1950 'n katolieke priester in New York Stad. Hy wou
   sy studies voortsit aan die Universiteit van Princeton maar word op pad
   na Princeton getref deur die armoede in Upper West Side in New York,
   waarna hy besluit het om aan te bly tot in 1956. In 1956 word hy
   vise-rektor van die Katolieke Universiteit van Santa Maria in Puerto
   Rico. Daar ontmoet Illich vir Everett W. Reimer. Hulle het saam hul rol
   as "opvoedkundige" leiers begin analiseer. In 1961, stig hy die
   interkulturele Centro de Información y Documentación del Consumo
   (CIDOC) in Cuernavaca in Meksiko. Dié sentrum bied opleiding en
   kursusse aan Noord-Amerikaanse sendelinge en steun die onderwys en
   teologiese denke van Paulo Freire en die bevrydingsteologie. Die
   aktiwiteite van die sentrum word gekritiseer en Illich kom in konflik
   met die Vatikaan. Nadat dit bekend word, dat die kerk 'n ondersoek wou
   begin teen Illich, lê hy sy priesterlike amp neer.

   Hy bly tot 1976 mede-direkteur van die CIDOC, waarna hy betrokke raak
   by ontwikkelingsstudies in Pakistan, Indië en ander lande. Vanaf 1979
   was hy as professor verbonde aan verskillende instellinge, onder andere
   die Pennsilvanië Staatsuniversiteit, Universiteit van Berkeley,
   Philipps Universiteit Marburg, Universiteit Kassel en die Universiteit
   Bremen.

[wysig] Oorsig oor sy kritiese denke

   Ivan Illich was by uitstek 'n pedagoog. Hy geniet onder meer bekendheid
   as 'n kritikus van geïnstutisionaliseerde vorme van onderwys. Die wyse
   waarop byvoorbeeld die universiteit onderwys georganiseerd is (naamlik
   as institute, waarin opvoeding geïnstutisionaliseerd word, het
   dieselfde in die breë samelewing tot gevolg en maak dit verkramp en
   rigied. Na 1970 word verskeie werke van Ivan Illich gepubliseer
   waaronder Deschooling Society (1971, oor die onderwys), Tools For
   Conviviality (1973, oor tegnologiese ontwikkeling), Energy And Equity
   (1974, oor energie, vervoer en ekonomiese ontwikkeling), Medical
   Nemesis (1976, oor die gesondheidssorg) en The Right To Useful
   Unemployment And Its Professional Enemies (1978) as ook Shadow Work
   (1981, beide werke oor arbeid). Hierdie werke dra sy kritiese menings
   oor. Die instutisionaliseering van menslike behoeftes met behulp van
   tegniese ontwikkeling vorm volgens Illich 'n bedreiging vir 'n vrye
   saamelewing. So vervorm vervoer en verkeer die menslike beweglikheid,
   is die onderwys 'n hindernis vir leer, verstedeliking ontneem die mens
   sy kapasiteit 'n tuiste te skep en die mediese sorg maak mense siek.

   Illich identifiseer twee soorte gevolge van tegnologiese ontwikkeling
   wat mekaar gewoonlik in twee fase opvolg. Die eerste gevolg is dat
   tegnologie vir 'n groot aantal mense toeganklik is en dra by tot 'n
   merkbare lotsverbetering en verbeterde selfgelding. Die tweede gevolg
   is egter dat tegnologie duur, hoogsgespesialiseerd raak. Die individu
   word uitgelewer aan "kenners" van wie die mens geweldig afhanklik word
   selfs vir elementêre lewensaktiwiteite. Die tweede gevolg lei ook tot
   skadelike newe-effekte, waarvolgens instansies wat oor die tegniek en
   samelewing waak beantwoord met 'n nog verder gedrewe spesialisasie en
   kontrole, wat die mens nog meer afhanklik maak.

   Hy rig sy kritiek teen die deur tegnologie afgedwonge norme, wat verder
   lei tot byvoorbeeld prestasiedruk in die onderwys en verbruikersdwang
   in die gesondheidsorg. Een van sy sentrale waarnemings is dat
   voortdurend 'n bepaalde gedrag opgelê word deur ‘n struktuur, deurgaans
   by monde van kenners.

   As alternatief stel Illich conviviality voor, wat vry vertaal
   'saam-leef' beteken. Dié samelewingsvorm word gekenmerk deur 'n
   afgedwonge, maar ook vrywillige beperking op tegnologiese ontwikkeling
   met die doel om 'n selfbepaalde lewe in vryheid te vestig. In sy
   kritiek op die onderwys, Deschooling Society, maak Illich ook
   voorstelle vir die herinstel van opvoeding in die gemeenskap en ook
   deurlopend deur elke individu se leeftyd. Hy doen byvoorbeeld ook 'n
   beroep op die instel van die gebruik van gevorderde tegnologie vir die
   instel van wat hy noem "learning webs". Die oproep wat in 1971 gedoen
   is, is besonders profeeties in die lig van die huidige gebruik en
   ideale van Wikipedia, en die internet in die algemeen.

[wysig] Reaksie op sy denke

   Ivan Illich kritiseer die industrieële samelewing aangesien hy van
   mening was dat die moderne samelewing nie op instemming gefundeer is
   nie. Vandag word hy gesien as een van die vroeë stemme, wat waarskuwing
   rig teen die ongebreidelde optimisme en vertroue in die vooruitgang. In
   sy tyd word Illich as 'n radikale-linkse kritikus gesien. Maar
   tegelykertyd laat sy uitsprake oor die "miskende waarde van die
   romantici" en sy opvattings dat die pre-verligtingdenke in menigte
   fasette superieur was teen ons moderne manier van lewe ook sommiges hom
   as reaktionêr beskryf. Erich Fromm het die mening gehuldig dat Ivan
   Illich 'n radikale humanis was.

[wysig] Werk

   Bibliografie (seleksie) Werke deur Ivan Illich
     * Deschooling Society (1971) ISBN 0060121394
     * Celebration of Awareness: a call for institutional revolution
       (1971)
     * Tools for Conviviality (1973) ISBN 0060803088
     * Energy and Equity (1974) ISBN 0061361535
     * Medical Nemesis (1976) ISBN 0394712455
     * Toward a History of Needs (1978) ISBN 0394410408
     * The Right of Useful Unemployment and its professional enemies
       (1978) ISBN 0-7145-2628-2
     * Shadow Work (1981) ISBN 0714527114
     * Gender (1982) ISBN 0394527321
     * H2O and the Waters of Forgetfulness (1985) ISBN 0911005064
     * ABC: The Alphabetization of the Popular Mind (1988) ISBN 0865472912
     * Im Weinberg des Textes. Ein Kommentar zu Hugos "Didascalicon"
       (1991) ISBN 3630871054
     * Was macht den Menschen krank? 18 kritische Analysen (1991) ISBN
       3764325836
     * Ivan Illich in Conversation (1992) ISBN 088784524X (gesprekke met
       die Kanadese joernalis David Cayley)
     * In the Mirror of the Past: lectures and addresses, 1978-1990 (1992)
       ISBN 0714529370
     * In the Vineyard of the Text (1993) ISBN 0226372359
     * Hommage à Jacques Ellul (1994)

   Oor sy denke en werk
     * Rainer Flöhl (red.): Maßlose Medizin? Antworten auf Ivan Illich.
       Berlin: Springer, 1979.
     * Lee Hoinacki en Carl Mitcham (red.): The challenges of Ivan Illich:
       a collective reflection. Albany (NY): State University of New York
       Press, 2002.
     * Arnold Kopcke-Duttler: Ökologie und Gerechtigkeit für die Armen:
       Konturen eines konvivialen Lebens von Ivan Illich bis José
       Lutzenberger. Oldenburg: Verl. Dialogische Erziehung, 2003.

   Kategorie: Duitse skrywers

