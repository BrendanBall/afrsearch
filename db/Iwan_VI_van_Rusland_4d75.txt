Iwan VI van Rusland


                                                                   Iwan VI
                                               Keiser van die hele Rusland

   Iwan VI saam met sy ma en regent, Anna Leopoldowna
   Iwan VI saam met sy ma en regent, Anna Leopoldowna

                            Gebore                        23 Augustus 1740
                           Oorlede                           16 Julie 1764
                        Vorstehuis                                 Romanof
                            Regeer                             1740 – 1741
                      Ander titels                                   Tsaar
                        Volle naam                        Iwan Antonowitsj
                        Voorganger                                    Anna
                          Opvolger                               Elisabeth
                             Vader Anton Ulrich van Brunswijk-Wolfenbüttel
                            Moeder                        Anna Leopoldowna
                                                          {{{Voetnotas}}}

   Iwan VI Antonowitsj (Russies: Иоанн VI Антонович) (Sint Petersburg, 23
   Augustus 1740 – Sjlisselboerg, 16 Julie 1764) was van 1740 tot 1741
   keiser van Rusland.

   Iwan was die seun van Anton Ulrich van Brunswijk-Wolfenbüttel en Anna
   Leopoldowna, dogter van keiserin Anna van Rusland se suster Elisabeth.
   Anna het die agt weke oue seuntjie op 5 Oktober 1740 aangeneem en hom
   as haar opvolger aangewys. In dieselfde maand is Anna dood en het Iwan
   keiser geword.

   Inhoud

        * 1 Bewind
        * 2 Aanhouding
        * 3 Dood
        * 4 Verwysings

[wysig] Bewind

   Sy belangrikste regent in die eerste drie weke van sy bewind was Ernst
   Johann Biron, maar dié se teenstander Burkhard Christoph von Münnich
   het gesorg dat Biron ná net drie weke van sy amp onthef en deur ’n hof
   ter dood veroordeel is. Die vonnis is nie voltrek nie, maar hy is wel
   verban na ’n dorpie in Siberië. In sy plek is Iwan se ma as sy regent
   aangewys.

   Iwan VI is gekies bo Elisabeth, hoewel die troon haar as dogter van
   Pieter die Grote en Katharina I eintlik toegekom het. Dit is egter
   teengestaan deur die regerende adel onder leiding van die
   Dolgoroekof-familie, wat ’n hekel gehad het in alles wat aan Pieter die
   Grote herinner het.

[wysig] Aanhouding

   Iwan was gesond en dus ’n hindernis vir Elisabeth. Daarom het sy en ’n
   aantal vriende hom op 6 Desember 1741, slegs dertien maande nadat hy
   aan die bewind gekom het, laat gevange neem met behulp van die
   paleiswag. Hy is eers in die fort by Dünamünde aangehou en daarna in
   Cholmogori aan die Witsee, waar hy sonder sy familie die volgende
   twaalf jaar deurgebring het. Hier het hy niemand behalwe sy bewaker
   gesien nie. Nadat sy teenwoordigheid uitgelek het, is hy in 1756 laat
   opsluit in die fort by Sjlisselboerg.

   Nadat Katharine II die troon in 1762 bestyg het, is hy nog strenger
   aangehou. Sy bewakers het opdrag gekry om hom te vermoor as enigiemand
   hom probeer bevry. Teen daardie tyd het twintig jaar van eensame
   aanhouding Iwan se geestestoestand aangetas, hoewel daar geen bewyse is
   dat hy versteur was nie.

[wysig] Dood

   Sy teenwoordigheid kon egter nie altyd geheim bly nie. ’n Luitenant
   Wasili Mirowitsj het van hom uitgevind en die fort op 5 Julie 1764
   binnegeval om hom te bevry. Iwan se bewakers het hom daar en dan
   vermoor. Hy is stil-stil in die fort begrawe.

[wysig] Verwysings

          Hierdie artikel is merendeels vertaal vanaf die Nederlandse
          Wikipedia-artikel [1]

   Tsare en keisers van Rusland

   Tsare Iwan IV (Iwan die Verskriklike) • Fjodor I • Boris Godoenof •
   Fjodor II • Vals Dmitri I • Vals Dmitri II • Wasili IV • Michail •
   Aleksei • Fjodor III • Iwan V saam met Pieter I
   Keisers Pieter I (Pieter die Grote) • Katharina I • Pieter II • Anna •
   Iwan VI • Elisabeth • Pieter III • Katharina II (Katharina die Grote) •
   Paul • Aleksander I • Nikolaas I • Aleksander II • Aleksander III •
   Nikolaas II
   Kategorieë: Russiese tsare • Huis van Romanof

