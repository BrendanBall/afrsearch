J.C. Steyn


   Jacob Cornelius Steyn is 'n Afrikaanse skrywer en is op 31 Julie 1938
   op die plaas Mara, distrik Fouriesburg, in die Vrystaat gebore. Aan die
   einde van 1944 is sy ouers na die distrik Petrus Steyn, en hy was daar
   in ’n plaasskool en daarna die hoërskool op Petrus Steyn.

   Steyn is in 1956 na die Universiteit van die Oranje-Vrystaat waar hy in
   1958 die B.A.-graad behaal het met onderskeidings in die hoofvakke
   Afrikaans/ Nederlands en Duits. In Januarie 1959 het hy by Die
   Volksblad gaan werk, en was tot in Julie 1964 aan dié koerant verbonde
   as verslaggewer, vertaler, sub- en hoofsubredakteur. In dié tyd het hy
   ook B.A. (Hons.) en M.A. in Afrikaans en Nederlands behaal, albei cum
   laude.

   In Augustus 1964 is hy na die Gemeentelijke Universiteit van Amsterdam
   waar hy in 1966 die doktoraaleksamen cum laude afgelê het, met algemene
   taalwetenskap as hoofvak, en Nederlandse taalkunde en Suid-Sotho as
   byvakke. ’n Deel van sy studiegeld het hy verdien as korrespondent van
   Die Volksblad en Die Burger.

   Aan die begin van 1968 is Steyn aangestel as lektor in algemene
   taalwetenskap aan die Universiteit van Port Elizabeth. Aan die einde
   van 1968 het hy ook sy doktorsgraad aan dié Universiteit behaal met
   prof. E.B. van Wyk as promotor. In Julie 1970 is hy as senior lektor in
   algemene taalwetenskap na die Randse Afrikaanse Universiteit. Hy was
   tot in Maart 1985 aan dié Universiteit verbonde. Van Julie 1974 tot
   Augustus 1975 was daar ’n kort onderbreking terwyl hy hoofredaksielid
   van Rapport was.

   Terwyl Steyn in Johannesburg was, het die volgende boeke van hom
   verskyn: Die grammatika van liefhê (1975), ’n digbundel wat met die
   Eugéne Marais- en Ingrid Jonker-pryse bekroon is; ’n kortverhaalbundel,
   Op pad na die grens (1976); ’n novelle, Dagboek van ’n verraaier (1978)
   en ’n opsienbarende taalpolitieke werk, Tuiste in eie taal (1980), wat
   bekroon is met die Recht Malan- en Louis Luyt-pryse. In Die gesprek oor
   Afrikaans, ’n publikasie oor die reaksie op hierdie boek, noem die
   samestellers, L.T. du Plessis en M.C.J. van Rensburg Tuiste ’n
   “legendariese” boek. Op grond van dié en latere werke het die S.A.
   Akademie in 1988 die Langenhovenprys vir taalwetenskap aan Steyn
   toegeken.

   Van April 1985 tot Desember 1997 was hy professor-navorser in die
   Departement Afrikaans en Nederlands aan die Universiteit van die OVS.
   In 1985 het ook sy prosabundel Die verlore vader verskyn, wat in 1987
   gevolg is deur Trouwe Afrikaners wat handel oor aspekte van
   Afrikanernasionalisme en die Suid-Afrikaanse taalpolitiek. In 1988 het
   prof. C.F.J. Muller, hoof van die Naspers-geskiedenisprojek, Steyn
   gevra om ’n medewerker te word. Hy was verantwoordelik vir drie
   hoofstukke oor die geskiedenis van Die Volksblad ná 1948, en
   medeskrywer van ’n hoofstuk oor die Naspers-koerante en Afrikaans in
   Oor grense heen (1992), en die skrywer van 17 en medeskrywer van 3 van
   die 21 hoofstukke van Boekewêreld (1992), wat handel oor Naspers se
   uitgewerye tot 1990. Hierdie werk, waarvan Steyn die hoofouteur was, is
   bekroon met die Recht Malan- en Rapport-pryse.

   Ander werke van hom wat daarna verskyn het, is ’n prosabundel Hoeke
   Boerseuns ons was (1991), Vrolike en verskriklike ondervindings van
   gewone mense (1996), waarvan hy samesteller was, en in 1998 Van Wyk
   Louw — ’n lewensverhaal (2 dele). Al hierdie werke is uitgegee deur
   Tafelberg.

   Laasgenoemde werk is met die SA Akademie se Stalsprys vir
   geskiedwetenskappe bekroon. Daarna het hy nog twee biografieë geskryf:
   Penvegter. Piet Cillié van Die Burger (2002) en Die honderd jaar van
   M.E.R. (2004). Vir laasgenoemde het Steyn die Louis Hiemstra-prys vir
   nie-fiksie van die SA Akademie ontvang.

   Steyn het tientalle artikels vir vaktydskrifte gepubliseer, hoofsaaklik
   oor kultuurgeskiedenis, die eksterne geskiedenis van Afrikaans en
   Suid-Afrikaanse taalpolitiek. Daaronder is drie supplemente van
   boeklengte, naamlik Die betekenis van Die Burger vir die Afrikaanse
   letterkunde (Acta Academica), Taalideologie en taalbeleid in die
   Suid-Afrikaanse geskiedenis — oorwegings in die ampstaaldebat? (Acta
   Academica) en Die taalstryd in die oorgangstyd — Gesindhede teenoor
   Afrikaans 1990 — 1994 (Stilet). Verder het hy tussen een- en
   tweehonderd populêre artikels vir dagblaaie en tydskrifte geskryf.
   Kategorie: Afrikaanse skrywers

