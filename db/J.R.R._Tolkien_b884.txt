J.R.R. Tolkien


   J. R. R. Tolkien in 1916.
   J. R. R. Tolkien in 1916.

   John Ronald Reuel Tolkien (3 Januarie, 1892 - 2 September, 1973) was 'n
   Engelse skrywer en het veral beroemd geword vir The Lord of the Rings.

   Inhoud

        * 1 Vroeë lewe
        * 2 Eerste Wêreldoorlog
        * 3 Na die Eerste Wêreldoorlog
        * 4 Die kultus en 'n enkelgraf vir twee
        * 5 Bronnelys

[wysig] Vroeë lewe

   Sy pa, Arthur, was van Engelse oorsprong, hoewel die Tolkien-stamvader
   (ene Toll-kühn) vermoedelik in die 1700’s uit Sakse in Duitsland na
   Engeland verhuis het.

   Arthur Tolkien was 'n bankklerk. Hy het in die 1890's na Suid-Afrika
   gekom omdat hy gereken het dat dit sy kanse sou verbeter om bevorder te
   word. Hy het hom in Bloemfontein gevestig, waar sy bruid, self ’n
   Engelandse nooi Mabel Suffield, haar by hom aangesluit het.

   Tolkien is op 3 Januarie 1892, in Bloemfontein gebore. Sy familie en
   kindervriende het hom Ronald genoem.

   J.R.R. Tolkien het as volwassene min herinneringe aan sy Bloemfonteinse
   kinderdae gehad, maar die bietjie wat daar was, kon hy hom tog helder
   voor die gees roep -- soseer dat dit sy latere geskrifte ook in 'n
   sekere mate beïnvloed het. Een daarvan was 'n ondervinding met 'n
   harige spinnekop.

   Tolkien se verblyf in sy geboorteland was kortstondig. Hy was skaars
   vier toe sy pa sterf en hy, sy ma en boetie Hilary noodgedwonge na
   Engeland moes terugkeer. Hulle bevind hulle mettertyd in Birmingham.

   Die vaderlose Tolkien-gesin moes maar spartel om kop bo water te hou,
   veral toe ma Mabel 'n Katoliek word en hierdie ommeswaai haar totaal
   van haar familie vervreem. Nog 'n gevolg van dié stap was dat Ronald en
   Hilary in die Roomse geloof geskool is en hul lewe deur stoere
   Katolieke gebly het.

   In 1904 tref ’n ramp die gesin toe diabetes by Mabel gediagnoseer word.
   Die siekte kon destyds nog nie met middels beheer word nie en was
   inderdaad 'n doodsvonnis. Mabel sterf. Haar twee jong seuns bevind
   hulle in die uiterste armoede. Hul priester, die half-Spaanse,
   half-Walliese vader Francis Morgan, ontferm hom oor die kinders en sorg
   vir hul verdere opvoeding.

   Teen hierdie tyd toon Ronald reeds dat hy 'n merkwaardige taalkundige
   talent het. Hy bemeester Latyn en Grieks en raak meer as vaardig met 'n
   aantal ander tale. Hy is ook besig om sy eie tale op te maak - sommer
   vir die lekkerte.

   Hy ontmoet vir Edith Brad. Ronald is slegs 16 en sy 19, maar die twee
   is erg danig met mekaar en hul verhouding verdiep geleidelik. Vader
   Francis verbied Ronald om Edith te sien of aan haar te skryf, totdat hy
   21 is. Stoïsyns gee Ronald ten volle gehoor aan sy instaan-pa se bevel.

   Hy gaan na Exeter College, Oxford, waar hy hom tot in 1913 in die
   klassieke tale verdiep, waarna hy vinnig - maar nie so maklik nie - die
   ou bande met Edith probeer hernuwe.

   Oplaas verower hy haar hart ten volle en word sy self 'n Katoliek. Die
   Eerste Wêreldoorlog breek in Augustus 1914 uit.

[wysig] Eerste Wêreldoorlog

   Anders as so baie van sy tydgenote, sluit Tolkien hom nie dadelik by
   die leër aan nie, maar gaan studeer hy verder aan Oxford, waar hy in
   1915 'n graad in die eerste klas verwerf.

   Uiteindelik word hy gestuur om aktiewe diens aan die Westelike Front te
   verrig. Ná vier maande in en uit die loopgrawe, word hy 'n slagoffer
   van "loopgraaf-koors", 'n tifus-agtige infeksie wat volop voorkom in
   onhigiëniese toestande. Hy word na Engeland teruggestuur, waar hy 'n
   maand lank in die hospitaal in Birmingham deurbring. Daar herstel hy
   darem sodanig dat hy hom by Edith in Great Haywood, Staffordshire, kan
   aansluit.

   Maar regdeur 1917 en 1918 pak die koors hom telkens weer. Gelukkig is
   hy tussendeur gesond genoeg om tuisdiens in verskillende kampe te
   verrig en daardeur tot luitenant bevorder te word.

   Toe hy by Hull gestasioneer was, het hy en Edith by die nabygeleë Roos
   in die woude gaan stap en het sy in 'n bos vir hom dans. Dit word die
   inspirasie van die verhaal van Beren en Lúthien, 'n herhalende tema in
   sy werk Legendarium. Hy het aan Edith begin dink as "Lúthien" en aan
   homself as "Beren". Hul eerste seun, John (wat later ’n priester sou
   word), is reeds op 16 November 1917 gebore.

[wysig] Na die Eerste Wêreldoorlog

   Toe die wapenstilstand op 11 November 1918 onderteken word, was Tolkien
   reeds aan die soek na akademiese werk. Hy werk 'n tyd lank vir die
   Oxford English Dictionary, wat destyds nog in wording was, en word in
   die somer van 1920 as adjunk-professor in Engels aan die Universiteit
   van Leeds aangestel. Hier word nog twee seuns tot sy en Edith se gesin
   toegevoeg. In die 1925 kry hy die pos as professor aan Oxford.

   Edith skenk in 1929 die lewe aan hul laaste kind, 'n dogter, wat net
   soos die seuns 'n groot rol sou speel om Tolkien se vrugbare
   verbeelding te stimuleer. Hy het talle slaaptyd-stories vir sy kinders
   vertel, wat later in boeke verewig sou word.

   Tog was dit, interessant genoeg, nie presies waar sy beheptheid met
   Middle-earth begin het nie. Na wat hy self vertel het, was hy eendag
   met die sieldodende taak besig om studente se eksamenskrifte te merk,
   toe hy opmerk dat 'n student een bladsy van sy antwoordeboek blanko
   gelaat het.

   Op hierdie bladsy skryf hy toe: "In a hole in the ground there lived a
   Hobbit."

   Tipies Tolkien besluit hy daarna hy moet uitvind wat 'n Hobbit is, in
   watter soort gat hy woon, hoekom hy hom juis in n gat gaan tuismaak
   het, ensovoorts. Uit hierdie fassinasie groei 'n storie wat hy wel vir
   sy kinders begin vertel en waarvan 'n onvoltooide getikte manuskrip in
   1936 in die hande van 'n uitgewer beland.

   Tolkien word gevra om die manuskrip te voltooi en die uitgewersfirma se
   voorsitter, Stanley Unwin, lê die voltooide werk aan sy tienjarige
   seun, Rayner, voor. Die kind skryf 'n verslag van goedkeuring en dit
   word in 1937 as The Hobbit uitgegee.

   Die boek was 'n onmiddellike sukses en kinders het nog nooit opgehou om
   dit aan te beveel nie. Dit is so geslaag dat Stanley sr. vir Tolkien
   vra of hy nie soortgelyke geskrifte het wat uitgegee kan word nie.

   Uiteindelik ontwikkel dit tot iets veel groters as 'n blote
   kinderverhaal - die hoogs komplekse sestienjare geskiedenis van dit wat
   The Lord of the Rings sou word. Rayner Unwin raak as volwassene diep
   betrokke in die latere stadiums van hierdie opus. Hy werk op 'n
   uitmuntende manier saam met 'n talmende en temperamentele skrywer wat,
   in een stadium, die hele werk aan 'n mededinger van die betrokke
   uitgewer aanbied. (Hierdie konkurrent raak egter gou knypstert toe hy
   die presiese aard en omvang van die pakket besef.)

   Dis danksy Rayner Unwin se voorspraak dat The Lord of the Rings
   hoegenaamd gepubliseer is. Sy pa se firma het besluit om die
   waarskynlike verlies van duisend Britse pond vir die prestige-werk te
   dra en dit in 1954 en 1955 in drie dele uit te gee. Dit raak gou
   duidelik dat sowel die skrywer as die uitgewer die gewildheid, om die
   minste te sê, totaal onderskat het.

[wysig] Die kultus en 'n enkelgraf vir twee

   Tolkien het sy roem met gemengde gevoelens ervaar. Enersyds het hy
   uiters gevlei gevoel en, tot sy groot verbasing, nogal ryk geword.
   Andersyds kon hy maar net 'n walging voel vir die feit dat sekere van
   die destydse dwelmslawe dit as ’n "great trip" beskou het om The Lord
   of the Rings saam met LSD te verteer.

   The Lord of the Rings was sy beroemdste, maar natuurlik nie sy enigste
   werk nie. Tussen 1925 en sy dood het hy 'n aantal ander werke,
   waaronder 'n reeks akademiese essays gepubliseer.

   Wat dit nog meer merkwaardig maak, is dat die stroom publikasies met sy
   dood net tydelik tot stilstand gekom het. So was daar onder meer die
   heel geslaagde History of Middle-earth, onder die redakteurskap van sy
   een seun Christopher.

   Ná sy aftrede in 1969 het Edith en Ronald in Bournemouth gaan woon. In
   November 1971 is Edith oorlede en Ronald het kort daarna na Oxford
   teruggekeer, waar hy tot sy dood op 2 September 1973 gewoon het.

   Maar die roem leef voort. In 1997 was hy bo-aan drie groot
   meningsopnames waarin mense gevra is om vir die grootste boek van die
   twintigste eeu te stem.

   Hy en Edith lê saam begrawe in ’n enkelgraf in die Katolieke deel van
   die Wolvercote-begraafplaas in die noordelike voorstede van Oxford. Die
   inskripsie op die grafsteen lui:

   Edith Mary Tolkien, Lúthien, 1889-1971

   John Ronald Reuel Tolkien, Beren, 1892-1973

[wysig] Bronnelys

     * Die mieliestronk - Met toestemming gebruik

   Kategorie: Engelse skrywers

