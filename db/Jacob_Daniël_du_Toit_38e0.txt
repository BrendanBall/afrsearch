Jacob Daniël du Toit


   Jacob Daniël du Toit is gebore in Paarl 1877 en oorlede Pretoria 1953.

   Du Toit was beter bekend as Totius. Totius was ‘n Gereformeerde Kerk
   dominee. Gedurende die Tweede Vryheidsoorlog was hy 'n kapelaan van die
   Boere. Hy het later ‘n doktorsgraad in teologie aan die Universiteit
   van Amsterdam gekry en is aangestel as professor van die teologiese
   skool in Potchefstroom.

   Sy literêre nalatenskap sluit in die eerste vertaling van die Bybel en
   die Psalms in Afrikaans. Onder die skuilnaam Totius het hy gedigte
   geskryf, meestal oor sy liefde van mens, natuur en die konflikterende
   ideologie van Britse imperialisme en Afrikaner nasionalisme.

[wysig] Gedigte

   Twee van Totius se gedigte:
     * O, die oggendstond op 'n boereplaas!

   O, die oggendstond op 'n boereplaas!
   Daar trek al op die eerste rook.
   Hul het gistraand die graag beslis
   wie of se beurt dit môre is
   om ketel te kook.

   Die môre-ster het opgegaan;
   daarbinne roer al een;
   daarbuite bly die rokie draai,
   omdat daar nou geen windjie waai
   deur vroeë môrewêreld heen.

   Die haan het op sy beul geblaas;
   hy spring al van sy tak;
   'n mens sal sê dat hy die baas
   (so stap hy) is van die werf en plaas,
   en die transport dra in sy sak.

   Hom volg sy vrind die kallekoen,
   en oue towenaar:
   hy worstel met sy slange, wat
   hy nukrig teke in die pad
   se stof, met duistre vlekgebaar.

   Die kraalvee is al moeg gelê;
   hul rek die stramme lywe uit.
   Daar kom die kaffer ook al aan,
   wat koulik oor die douveld gaan
   en eers die kalwerhok ontsluit.

   Sy emmer ruis van pure musiek,
   so vloei dit nou uit volle speen;
   musiek ook vir die kalfie als
   hy kort-kort om sy moeder wals
   op nog onvaste horrelbeen.

   Maar kyk hoe staan die osse met
   groot oë naar die hek te tuur,
   totdat die sware hinderpaal,
   word uit die mikstok uitgehaal,
   waaraan hul saans hul lywe skuur.

   Die son gaan op, die vee verdwyn.
   net in die onverstoorbre vert'
   'n osse-span stap voor die ploeg,
   en agteraan die man wat swoeg
   by 'n rukkeringe stert.

   Die mïre smelt weer met die dou,
   die vrede alleen bly soos dit was.
   Net 'n hen spring van haar eiers af
   met groot geraas, en die brakhond blaf
   vir die enkele kuiergas.
                                             * Die os

                                           Hoe rustig stap hy aan
                                           die edel jukgediert!
                                           hoe waggel hy die kop
                                           met horings swaar gesierd,
                                           en stewig ingestrop!

                                           Hoe rustig stap hy aan
                                           so sonder tuiggetooi,
                                           met natte dowwe plof;
                                           syn vel trek plooi op plooi
                                           rondom die breë skof.

                                           So stap hy rustig aan
                                           vol kalme majesteit
                                           en ongesmukte prag -
                                           beeld van stilswyendheid
                                           én selfbewuste krag.

                                           Steeds stap hy rustig aan
                                           met rustelose drang,
                                           by kou en sonnegloed;
                                           maar snags versnel syn gang
                                           om dagversuim te boet.

                                           Nog stap hy rustig aan
                                           als dage kommervol
                                           doen bleek en krul syn gras;
                                           hy skeer die hardste pol
                                           en suip die modderplas.

                                           Stap, stap dan rustig aan
                                           en deel die trekkerslot;
                                           die skaarste en owervloed,
                                           daar in die land, waar God
                                           ook is vir osse goed!

[wysig] Eksterne skakels

     * Jaarboek van de Maatschappij der Nederlandse Letterkunde te Leiden
       1951-1953, pag. 145-150
     * Trekkerswee, deur Totius. Tekeninge deur J.H. Pierneef. Verkrygbaar
       by Projek Gutenberg.

   Kategorie: Afrikaanse digters

