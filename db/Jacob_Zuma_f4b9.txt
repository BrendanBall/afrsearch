Jacob Zuma


   Jacob Zuma
   Jacob Zuma

   Jacob Gedleyihlekisa Zuma (gebore 12 April 1942, Nkandla,
   KwaZoeloe-Natal, Suid-Afrika) is die president van Suid-Afrika se
   regerende politieke party, die ANC en 'n voormalige Adjunkpresident van
   die Republiek van Suid-Afrika. Hy is 'n gewilde figuur, selfs oor
   politieke grense heen, maar word as omstrede gesien sedert sy
   finansiële adviseur skuldig bevind en veroordeel is weens korrupsie en
   bedrog. Hierdie gebeure het in Junie 2005 tot Zuma se afdanking as
   Vise-President van Suid-Afrika gelei.^[1] Zuma se stamnaam is Msholozi
   wat ook deur sy ondersteuners gebruik word om na hom te verwys. Hy
   staan ook onder sy voorletters JZ (uitgespreek volgens die Amerikaanse
   Engelse Jay Zee) bekend.^[2]

   Zuma is kort na sy afdanking as Vise-President van Suid-Afrika formeel
   aangekla van korrupsie. Die saak is egter van die rol geskrap nadat die
   staatsaanklaer se aansoek om uitstel van die handgewys is.^[1] In
   Desember 2005 is Zuma ook in die Johannesburgse hooggeregshof van
   verkragting aangekla. Die beweerde slagoffer, die dogter van 'n
   ontslape vriend van Zuma uit die struggle-era, was MIV-positief, 'n
   feit wat aan Zuma bekend was. Op 8 Mei 2006 het die hof die aanklagte
   van die hand gewys in 'n beslissing waarin die regter met die
   verdediging saam gestem het dat die betrokke seksuele daad konsensueel
   was. Gedurende die verhoor het Zuma erken dat hy onbeskermde seks met
   sy aanklaer gehad het maar dat hy na die tyd gestort het om die risiko
   om MIV op te doen te verminder. Die stelling is deur die regter,
   gesondheidskundiges en VIGS-aktiviste vooroordeel. Spotprenttekenaars
   soos Zapiro het ook daarmee spotgedryf.

   As moontlik die mees prominente Zoeloe ANC-politikus, en 'n leier onder
   linksgesinde ondersteuningsgroepe binne die ANC, kon hy steeds
   staatmaak op aansienlike ondersteuning selfs na sy afdanking as
   Vise-president van die land. Sy ondersteuningsbasis bring mee dat hy
   daarin slaag om sy rol as Vise-President van die ANC te behou. Op 18
   Desember 2007 het hy by die ANC se 2007 nasionale kongres in Polokwane
   die President van Suid-Afrika en vorige leier van die ANC met 2 329
   teen 1 505 stemme geklop om die nuwe president van die ANC te word.^[3]

   Die hoof oorblywende struikelblok tot Zuma se veldtog om President van
   Suid-Afrika te word is moontlike verdere korrupsieaanklagte wat deur
   die Nasionale Vervolgingsgesag gemaak mag word.^[4].

   Inhoud

        * 1 Vroeë jare en familie
        * 2 Deelname aan die Stryd teen Apartheid
             + 2.1 Gevangenis en bannelingskap
             + 2.2 Terugkeer na Suid-Afrika
        * 3 Politieke loopbaan
             + 3.1 Opkoms as nasionale leier
             + 3.2 Termyn as adjunkpresident van Suid-Afrika
             + 3.3 ANC-leierskapstryd
        * 4 Omstredenheid
             + 4.1 Korrupsie-aanklagte
             + 4.2 Verkragtingsaak
             + 4.3 Vroueregte
             + 4.4 Homoseksualiteit en selfdegeslaghuwelike
        * 5 Analise
        * 6 Verwysings
        * 7 Eksterne skakels

[wysig] Vroeë jare en familie

   Zuma is op 12 April 1942 in Nkandla, wat in nou in die
   KwaZulu-Natalprovinsie is, gebore. Zuma het sy kinderjare deur tussen
   Zoeloeland en die voorstede van Durban deurgebring. Sy vader was 'n
   polisieman, wat teen die einde van die Tweede Wêreldoorlog gesterf het
   toe Zuma nog 'n jong seun was. Hy het as jong seun beeste opgepas en
   het geen formele onderwys ontvang nie. Sy stamnaam is Msholozi.^[4]

   Hy het op 'n vroeë ouderdom by politiek betrokke geraak en in 1959 by
   die ANC aangesluit. Hy het in 1962, na die verbanning van die ANC in
   1960, 'n aktiewe lid van Umkhonto we Sizwe geword^[5].

   Zuma het ook sy eerste vrou, met wie hy steeds getroud is, Gertrude
   Sizakele Khumalo, in 1959 ontmoet. Hy het geen kinders by sy eerste
   vrou wat as "MaKhumalo" of "MaShobane" bekend staan en by Zuma se huis
   in Nklanda woon. Zuma het later nog twee vroue gevat terwyl hy in
   ballingskap in buurlande van Suid-Afrika was. Sy tweede vrou was Me.
   Kate Mantsho, ’n lugwaardin van die Mosambiekse lugdiens saam met wie
   hy vier kinders gehad het. Mantsho het in 2000 selfmoord gepleeg ná ’n
   huwelik van 24 jaar. In die 1980’s het hy sy volgende vrou, Me.
   Nkosazana Dlamini, tans Minister van Buitelandse Sake, in Swaziland
   ontmoet terwyl sy by die Mbabane-staatshospitaal gewerk het. Hulle het
   vier kinders saam gehad en is in 1998 geskei. ^[6]

   In 2002 is Zuma weer getroud met Mantuli Zuma saam met wie hy reeds
   twee kinder het. Jy jongste vrou, die vyfde, is Thobeka Stacy Mabhija,
   vir wie hy onlangs lobolo betaal het en by wie hy reeds twee kinders
   het. Verder het Zuma 'n kind by Minah Shongwe, suster van Regter
   Jeremiah Shongwe, wat hom van Zuma se verkragtingsaak onttrek het.^[7]

[wysig] Deelname aan die Stryd teen Apartheid

[wysig] Gevangenis en bannelingskap

   In 1963 is hy saam met 'n groep van 45 rekrute naby Zeerust in die
   Wes-Transvaal, tans deel van die Noordwes provinsie in hegtenis geneem.
   Hy is skuldig bevind aan sameswering om die regering omver te werp en
   tot 10 jaar gevangenisstraf gevonnis wat hy op Robbeneiland saam met
   Nelson Mandela, wat terselfdertyd weens 'n ander insident in gevangenis
   geneem is, uitgedien het.

   Na sy vrylating was hy instrumenteel in die hervestiging van die ANC
   ondergrondse strukture in die Natal provinsie. Hy het Suid-Afrika in
   1975 verlaat en was eers in Swaziland en toe in Mosambiek gebaseer waar
   hy na die Soweto-opstand met duisende uitgewekenes gewerk het.

   Hy het in 1977 lid geword van die ANC se Nasionale Uitvoerende Komitee.
   Hy het ook gedien as Adjunkhoofafgevaardigde van die ANC in Mosambiek,
   'n pos wat hy beklee het tot die ondertekening van die
   Nkomati-Ooreenkoms tussen die Mosambiekse en Suid-Afrikaanse regerings
   in 1984. Na die ondertekening van die ooreenkoms is hy aangestel as
   Hoofafgevaardigde van die ANC. Zuma is gedwing om Mosambiek in Januarie
   1987 te verlaat na aansienlike druk op die Mosambiekse regering deur
   die PW Botha regime. Hy het na die ANC Hoofkantoor in Lusaka, Zambië,
   geskuif waar hy aangestel is as Hoof van Ondergrondse Strukture en kort
   daarna as Hoof van die Intelligensie Afdeling.

   Hy het op die ANC se politieke en militêre raad gedien toe dit in die
   middel-1980's gevorm is.

[wysig] Terugkeer na Suid-Afrika

   Na die ontbanning van die ANC in Februarie 1990 was hy een van die
   eerste ANC leiers om na Suid-Afrika terug te keer om met die
   onderhandelingsproses te begin. In 1990 is hy verkies tot Voorsitter
   van die ANC in die Suid-Natal gebied, en het hy 'n leidende rol gespeel
   in die bekamping van politieke geweld in die gebied tussen lede van die
   ANC en die Inkatha Vryheidsparty. Die IVP, gelei deur Mangosuthu
   Buthelezi, het op daardie stadium heelwat klem gelê op Zoeloetrots en
   politieke mag. In dié konteks was Zuma se Zoeloe erfenis deurslaggewend
   in ANC-pogings om die geweld te beëindig. Die ANC se strategie was om
   politieke eerder as stamverband te beklemtoon as die oorsaak van die
   geweld en om ondersteuning onder Zoeloes in die gebied te werf.

   Hy is in die jaar daarna verkies tot Onder-Sekretaris-Generaal van die
   ANC en in Januarie 1994 is hy genomineer as die ANC-kandidaat vir die
   Premierskap van KwaZoeloe-Natal.

[wysig] Politieke loopbaan

[wysig] Opkoms as nasionale leier

   Na die eerste veelrassige verkiesing in Suid-Afrika in 1994 is Zuma
   aangestel as 'n Lid van die Uitvoerende Komitee vir ekonomiese
   aangeleenthede en toerisme vir die KZN provinsiale regering nadat sy
   kandidaatskap vir adjunkpresident van die ANC terug getrek het om Thabo
   Mbeki toe te laat om onbestrede tot die amp verkies te word. In
   Desember 1994 is hy verkies tot Nasionale Voorsitter van die ANC en
   voorsitter van die ANC in KwaZoeloe-Natal, en is later herverkies tot
   die amp in 1996. Hy is in Desember 1997 by die ANC se Nasionale Kongres
   in Mafikeng tot adjunkpresident van die ANC verkies.

[wysig] Termyn as adjunkpresident van Suid-Afrika

   Zuma is in Junie 1999 deur die nuutaangestelde President Mbeki
   aangestel as Adjunkpresident van Suid-Afrika. Hy is algemeen gesien as
   die natuurlike opvolger tot die presidensie wanneer Thabo Mbeki uit die
   pos aftree.

   As Adjunkpresident was hy betrokke by verskeie buitelandse sake
   aangeleenthede soos bilaterale verhoudinge met onder meer Swede,
   Nigerië, Duitsland, Australië en Sjina. Verder was hy betrokke by Nepad
   en die Afrika Unie sake en die bemiddeling van vrede pogings in die
   groot-mere state. In die verband het hy in Kampala saam met President
   Yoweri Museveni van Uganda opgetree as bemiddelaar in die
   Burundi-vredesproses.^[8]^[9]

   Sy pligte in die amp het ook die voorsitterskap van die Suid-Afrikaanse
   Nasionale VIGS-raad Ingesluit. Die VIGS-raad is 'n hoëvlak
   multisektorale liggaam wat die doelstelling het om 'n leierskap rol te
   speel in die bou van konsensus oor VIGS beleid en strategie.^[10]

   Op 18 April 2002 is die Morele Heropboubeweging (Engels: Moral
   Regeneration Movement) by die Waterkloof Lugmagbasis in Pretoria
   geloods. Die organisasie is gestig na 'n aantal skokkende misdade soos
   die verkragting van babas. Zuma is in sy hoedanigheid as
   adjunkpresident verantwoordelikheid vir die inisiatief aangesê. In dié
   rol het hy verskeie toesprake oor die onderwerp gelewer. In die
   toesprake het hy gepleit dat die boodskap dat morele hernuwing die
   verantwoordelikheid van elke Suid-Afrikaner is, en nie net dié van die
   beweging se leierskap of die regering nie. Hy het ook gesê dat "Elke
   Suid-Afrikaner moet 'n agent vir morele heropbou wees". ^[11]^[12] Op
   10 Februarie 2003 het die parlementslid Raenette Taljaard, wat die
   amptelike opposisie, die Demokratiese Alliansie, se woordvoerder oor
   Suid-Afrika se Wapentransaksie in 'n brief aan President Mbeki gevra of
   of hy dit as van pas beskou dat daar 'n wolk van agterdog oor die
   adjunkpresident hang wat belas is met die veldtog vir morele hernuwing
   en heropbou.^[13] Mbeki het in 'n geskrewe antwoord bevestig dat Zuma
   steeds die veldtog sou lei waarop Taljaard gereageer het dat as dit die
   soort morele leiding is wat 'n mens nie verbaas sou laat as die aantal
   Yengeni's sou vermenigvuldig nie.^[14]

   Tydens sy amp as adjunkpresident het hy in Junie 1998 het Zuma van Dr.
   Nkosazana Dlamini-Zuma, op daardie stadium Minister van Buitelandse
   Sake van Suid-Afrika, geskei.

[wysig] ANC-leierskapstryd

   Terwyl Zuma as Adjunkpresident gedien het, het hy aansienlike steun
   geniet uit die linkervleuel van die ANC, insluitend baie in die ANC
   Jeugliga, die Suid-Afrikaanse Kommuniste Party en COSATU. Terwyl Zuma
   korrupsie-aanklagte in die gesig gestaar het, het die organisasies Zuma
   aanhou ondersteun. Ondersteuning van die half-outonome strukture binne
   die party het Zuma gehelp om ondersteuning te behou selfs nadat hy die
   Adjunkpresidentskap verloor het. Hy is byvoorbeeld heraangestel as ANC
   vise-president nadat hy kort na Schaik se skuldigbevinding uit die pos
   bedank het. Hy het ook 'n salaris van die party ontvang vir die pos --
   'n voorreg wat nie te vore deur bekleërs van die pos geniet is nie.

   Zuma se afdanking is op twee maniere geïnterpreteer. Baie
   Suid-Afrikaanse en buitelandse waarnemers het dit geloof as 'n
   duidelike teken dat die Suid-Afrikaanse regering toegewyd is tot die
   uitroei van korrupsie binne sy eie geledere. Aan die anderkant het
   sommige mense in Suid-Afrika klem geplaas op die feit dat Zuma en Mbeki
   verskillende ondersteuningbasisse binne die ANC verteenwoordig. Sommige
   linksgesindes het sy afdanking gesien as 'n geleentheid vir Mbeki se
   meer markgerigte vleuel in die party om hulle opkoms verder te
   verstewig, en samesweringsteorië oor Zuma se uit die weg ruiming doen
   in sommige kringe die rondte. ^[15]

   Zuma se saak het by elkeen van sy korrupsieverwante hofverskynings in
   2005 groot skares ondersteuners ter ondersteuning van sy saak getrek.
   Tydens een van die hofverskynings het Zuma ondersteuners t-hemde met
   Mbeki se beeld op verbrand. Dit is deur die ANC veroordeel en Zuma en
   sy bondgenote het pleit vir 'n terugkeer na partydissipline vir komende
   byeenkomste. By die volgende hofverskyning in November 2005 het
   duisende Zuma-ondersteuners vergader om hom te ondersteun; hy het die
   skare in Durban in Zoeloe toegespreek en partyeenheid bepleit. Hy het
   by die geleentheid die apartheid-era struggle-lied Leth' umshini wam'
   met lirieke wat, as dit letterlik vertaal word, beteken "bring my my
   masjien" maar wat na 'n masjiengeweer verwys. Tydens 'n Oktobertoer vir
   die ANC Jeugliga elders in die land is Zuma ook deur groot skares
   toegejuig. Hoewel sy volgehoue gewildheid ten minste gedeeltelik
   gegrond is op intra-party politiek word daar gemeen dat Zoeloe
   benadering tot lojaliteit en behulpsaamheid ook 'n faktor was. ^[16]

   As gevolg van ondersteuning deur elemente in die party bly Zuma 'n
   kredietwaardige politiese figuur; baie het geglo dat al wat tussen hom
   en die presidentskap staan 'n geloofwaardige verdediging is teen die
   korrupsie-aanklagte wat teen hom gemaak is. Dit is 'n taak wat
   bemoeilik is maar geensins onmoontlik gemaak is deur die onomwonde
   oordeel teen Shaik nie. Politieke kommentators wat glo dat Zuma
   moontlik steeds die presidentskap in 2009 kan bekom betwyfel ook dat
   Zuma linksgesindes werklik sal kan bevredig aangesien dieselfde globale
   en nasionale ekonomiese beperkinge wat Mbeki se presidentskap help vorm
   het ook in die volgende presidensiële termyn van toepassing sal wees.

[wysig] Omstredenheid

[wysig] Korrupsie-aanklagte

   Bulelani Ngcuka, op daardie tydstip Nasionale Direkteur van Openbare
   Vervolging, het aantygings van magsmisbruik teen beide Zuma en die
   hoofsweep van die ANC, Tony Yengeni ondersoek. Dit het gegaan oor die
   onbehoorlike beïnvloeding in Suid-Afrika se omstrede wapentransaksie,
   en die vraag of finansiële voordeel daaruit voortgespruit het. Terwyl
   Yengeni skuldig bevind is, is die saak teen Zuma laat vaar. Ngcuka het
   gestel dat "…that there was prima facie evidence of corruption, but
   insufficient to win the case in court". Ngcuka het die staatsdiens na
   die insident verlaat om 'n loopbaan in privaat praktyk te volg.

   In 2004 het Zuma 'n sleutelfiguur in die Schabir Shaik verhoor geword.
   Schabir Shaik, 'n Durbanse sakeman en ook Zuma se finansiële adviseur,
   is ondervra oor die aankoop van Valour class patrol corvettes deur
   Suid-Afrika, 'n voorgestelde waterfrontontwikkeling in Durban, en
   rojale spandering op Zuma se woning in Nkandla. Op 2 Junie 2005 is
   Shaik skuldig bevind en gevonnis tot 15 jaar tronkstraf. Die regter,
   Hillary Squires het die verhouding tussen Zuma en Shaik as algemeen
   korrup beskryf.

   Na twaalf dae van intense mediagissing oor Zuma se toekoms het
   President Thabo Mbeki hom op 14 Junie 2005 van al sy pligte as
   Adjunkpresident onthef. Mbeki het in 'n gesamentlike sitting van die
   parlement verklaar: "in die belang van die agbare Adjunkpresident, die
   regering, ons jong demokratiese stelsel en ons land, sal dit die beste
   wees om die agbare Jacob Zuma van sy verantwoordelikhede as
   Adjunkresident van die republiek en lid van die kabinet te onthef."
   (Engels: "in the interest of the honourable deputy president, the
   government, our young democratic system and our country, it would be
   best to release the honourable Jacob Zuma from his responsibilities as
   deputy president of the republic and member of the cabinet.")

   Kort daarna het die Nasionale Vervolgingsowerheid aangekondig dat dit
   Zuma op twee klagte van korrupsie sou aankla. Die verhoordatum is
   geskeduleer vir 31 Julie 2006 ^[17].

   Op 20 September 2006 het regter Herbert Msimang Zuma se
   korrupsieverhoor egter van die Durbanse Hooggeregshofrol geskrap.^[18].
   Die Staat se swak hantering van die Zuma-saak het dit vir Msimang
   onmoontlik gemaak om die saak verder uit te stel. Uit verskeie
   politieke oorde word daar egter verwag dat die Nasionale
   Vervolgingsgesag Zuma so gou as moontlik weer sal probeer aankla.

[wysig] Verkragtingsaak

   'n Skare ondersteuners en nuuskieriges buite die Johannesburgse
   hooggeregshof tydens die regter se uitspraak op 8 Mei 2006.
   'n Skare ondersteuners en nuuskieriges buite die Johannesburgse
   hooggeregshof tydens die regter se uitspraak op 8 Mei 2006.

   In November 2005 is 'n ondersoek na klagtes dat Zuma 'n 31 jaar oue
   familie vriend by sy woning in Forest Town, Johannesburg verkrag het
   begin. Reeds voor die klagte aanhangig gemaak is het die media verslag
   gedoen dat die beweerde slagoffer 'n lid van 'n prominente ANC-familie
   was en ook 'n VIGS-aktivis is; en dat Zuma toegegee het dat hy 'n
   konsensuele seksuele verhouding met die vrou gehad het.

   Op die oggend van 6 Desember 2005 is 'n formele verkragtingsaanklag
   teen Zuma gemaak. Zuma het die klagtes heftig ontken en sy politiese
   verbintenis tot die bekamping van seksuele geweld bevestig. Voor die
   klagtes formeel gelê is, het gerugte oor die verkragtingbeskuldigings
   in November die rondte begin doen. Dit het begin lyk of Zuma se
   politiese vooruitsigte begin versleg het. Voormalige bondgenote het
   begin stellings maak wat lyk of hulle hulle van Zuma distansieer.
   Verslae het verskyn wat beweer het dat hy waarskynlik uit sy partypos
   sou bedank. ^[19] 'n Paar van sy ondersteuners het getrou gebly maar
   teen die tyd dat die aanklagtes in Desember gelê word het meeste mense
   saam gestem dat die politieke magte wat agter Zuma geskaar het 'n nuwe
   vaandeldraer sou moes vind.^[verwysing benodig]

   Dit het aanvanklik gelyk of die verkragtingaanklagte Zuma se
   ondersteuners se vaart gestuit het. Maar in 'n verhoor voor sy
   verkragtingsaak het duisende Zuma ondersteuners weer by die hof
   vergader, terwyl 'n kleiner groep antiverkragtinggroepe namens die
   beweerde verkragtingslagoffer betoog het.^[20] Zuma het die omstrede
   "Mshini" strydlied vir die skare gesing, en woordvoerders van die ANC
   Jeugliga en Kommuniste Party Jeugliga het hulle steun vir Zuma
   uitgespreek. ^[21] Gedurende die verloop van Zuma se verkragtingsaak
   het berigte opgeduik dat die Suid-Afrikaanse Kommuniste Party (SAKP)
   diep verdeeld is oor hoe die Zuma-aangeleentheid en die SAKP se
   verhouding met hom aangespreek moet word. Baie lede van die party se
   jeugvleuel het Zuma ondersteun terwyl ander mense in die SAKP skepties
   gestaan het oor die waarde daarvan om hulle by 'n spesifieke persoon te
   skaar eerder as om op die beginsels van regering te fokus.
   ^[22]^[23]^[24]

   Ondanks die wegbreek van voormalige ondersteuners het Zuma-staatmakers
   aangehou om by die hof byeen te kom. In 'n voorval wat later deur die
   Vriende van Jacob Zuma veroordeel is, het 'n groep van meestal vroulike
   Zumaondersteuners onderklere en foto's van die beweerde slagoffer brand
   terwyl hulle die slagspreuk "Burn this bitch" geskree het.
   Antiverkragtingsgroepe het die gereelde aanvalle op die integriteit en
   morele stand van Zuma se beskuldiger, beledigings wat op 'n goeie
   vriend van die klaer geskree is en klippe wat na vrouelede van die
   skare gegooi is nadat hulle vir die klaer aangesien is
   gekritiseer.^[25]. Zuma se verdedigingspan het getuienis oor die vrou
   se seksuele geskiedenis aangebied en gestel dat die seks wat
   plaasgevind het konsensueel was; die aanklaers het beweer dat haar
   gebrek aan weerstand as gevolg van skok was. ^[26]^[27] Die verhoor het
   ook tot omstredenheid gelei toe Zuma erken dat hy nie 'n kondoom
   gebruik het toe hy seks gehad het met die vrou nie, ten spyte daarvan
   dat hy bewus was dat sy MIV-positief is. Hy het in die hof aangevoer
   dat hy gestort het om sy aansteekrisiko te verminder. Dit het
   MIV-opvoeders ontstig wat beklemtoon dat dit niks sou doen om MIV
   oordrag te verhinder nie. ^[28]

   Zuma is op 8 Mei 2006 deur regter Willem van der Merwe onskuldig bevind
   op die aanklag van verkragting. Die regter het die bevinding gebaseer
   op die sy analise van die getuienis wat op die volgende punte gefokus
   was: Ongeloofwaardige getuienis en verklarings deur SAPD getuies
   omtrent die verskil in die klaagster en die beskuldigde se weergawes
   van die toneel van die beweerde verkragting. Die verskil en ontleding
   van die sielkundige verslae en getuienis wat vir die staat en die
   klaagster voor die hof geplaas is. Die regter se gevolgtrekking dat die
   klaagster 'n geneigdheid het om valse verkragtingsaantygings te maak.

[wysig] Vroueregte

   In 2004 toe Zuma nog Adjunkpresident was het hy hom uitgespreek ten
   gunste van tradisionele maagdelikheidstoetse wat in die Zoeloe en Swazi
   gemeenskappe uitgevoer word. Hy het jong meisies aangemoedig om
   maagdelikheidstoetse te ondergaan om die verspreiding van MIV/VIGS en
   tienerswangerskap te bekamp. Menseregtegroepe het beswaar gemaak dat
   die gebruik van maagdelikheidstoetse 'n menseregteskending is. ^[29]

[wysig] Homoseksualiteit en selfdegeslaghuwelike

   In September 2006 het Zuma na bewering tydens sy Erfenisdagtoespraak in
   KwaDukuza gesê dat 'n ungqingili (homoseksuele persoon) in sy jonger
   dae nooit voor hom gestaan het nie, want hy sou hom “platgeslaan het”.
   Hy het na bewering ook gesê dat huwelike tussen mense van dieselfde
   geslag ’n skande teen die nasie en teen God is. Zuma het later
   "onvoorwaardelik" om verskoning gevra vir die "pyn en woede" wat sy
   uitlatings kon veroorsaak het.^[30] ^[31] Hy het ter selfde tyd ook
   gesê dat hy "die verdienstelike bydrae van baie gay en lesbiese
   landgenote gemaak het in die vryheidstryd en die rol wat hulle steeds
   speel in die bou van 'n suksesvolle nie-rassige, nie-diskriminêre
   Suid-Afrika, respekteer, erken en prys".^[32]

   Zuma se verskoning het gemengde reaksie uitgelok aangesien sommige
   organisasies gevoel het dat hy slegs om verskoning gevra het vir die
   gevoelens wat sy stellings ontlont het en nie vir die stellings self
   nie. ^[33]

[wysig] Analise

   Zuma se opvolger as Vise-President van Suid-Afrika is Phumzile
   Mlambo-Ngcuka (die vrou van Bulelani Ngcuka) wat sedert 1999 Minister
   van Minerale en Energie was. Alhoewel haar aanstelling oor die algemeen
   deur die sakegemeenskap verwelkom is, is haar gewildheid onder gewone
   ANC-lede steeds onseker. Sy is in die openbaar uitgejou by ten minste
   een ANC-byeenkoms deur Zuma-ondersteuners in die tydperk toe die
   korrupsie-aanklagte reeds gemaak is maar voor die verkragtingsaanklagte
   gemaak is. ^[34]. Die stryd om opvolging van die presidentskap is dus
   steeds onbeslis.

   Of Zuma ooit genoegsaam herstel van sy huidige situasie om aanspraak te
   maak op die Presidentskap of nie, bly die verhaal van die klagtes teen
   Zuma en sy afdanking as Vise-President een van die belangrikste in
   post-apartheid Suid-Afrika politiek. Zuma se verhaal is 'n hoogs
   dramatiese begin tot die opvolgstryd vir die Presidentskap, en stel ook
   'n presedent vir die wyse waarop post-apartheid Suid-Afrika met
   ampsbekleërs wat van misdade beskuldig word, sal handel. Die saga van
   hoe Suid-Afrikaners gereageer het op die korrupsie-aanklagte teen Zuma
   lewer ook 'n helder en openbare voorbeeld van sommige van die verskille
   binne die ANC en die party se ondersteuningsgroepe -- skeidings wat
   heel moontlik die toekomstige politieke debat in Suid-Afrika sal
   besleg.

[wysig] Verwysings

    1. ^ ^1,0 ^1,1 "Zuma corruption trial struck off the roll." SABC news:
       2006-09-20. URL besoek op 2006-09-20.
    2. ^ Mail & Guardian, The great Zuma debate, Besoek op 19 Desember
       2007
    3. ^ Die Burger, Die Zuma-era breek aan, Besoek op 19 Desember 2007
    4. ^ ^4,0 ^4,1 "Zuma is new ANC president." Mail and Guardian:
       2007-12-18. URL besoek op 2007-12-18.
    5. ^ ANCBiografie van Jacob Zuma, Besoek op 29 April 2006.
    6. ^ News24, Zuma-herinneringe, Besoek op 19 Desember 2007
    7. ^ TIMESONLINE, Profile: Zuma charmed wives and a nation, Besoek 19
       Desember
    8. ^ Departement Buitelandse Sake, Addresses and Speeches by Deputy
       President of South Africa Mr Jacob Zuma, Besoek op 20 Desember 2007
    9. ^ South African Government Information, The South African National
       AIDS Council (SANAC), Besoek op 20 Desember 2007
   10. ^ Departement Gesondheid, The restructuring of the South African
       National AIDS Council (SANAC): Record of Agreement, Besoek op 20
       Desember 2007
   11. ^ Institute for Security Studies, LINKING CRIME AND MORALITY -
       Reviewing the Moral Regeneration Movement, Janine Rauch,
       gepubliseer in Crime Quarterly No 11 2005, Besoek op 20 Desember
       2007
   12. ^ Polity.org.za, Zuma: National Conference of the Moral
       Regeneration Movement (30/11/2004), Besoek op 20 Desember 2007
   13. ^ The Arms Deal Virtual Press Office, DA to Question Zuma on
       Alleged Thetard Meeting(s) and Corruption, Besoek op 20 Desember
       2007
   14. ^ iafrica.com, Zuma still to lead moral regeneration, Besoek op 20
       Desember 2007
   15. ^ BBC Nuus [1] Analysis: SA's Zuma in the dock, Besoek op 29 April
       2006.
   16. ^ Mail & Guardian, Zuma had been particularly successful in
       rallying Zulu supporters, Besoek op 19 Desember 2007.
   17. ^ BBC Nuus [2] SA's Zuma to stand trial in 2006, Besoek op 29 April
       2006.
   18. ^ Beeld[3] Zuma weer vas? Besoek 20 September 2006
   19. ^ BBC Nuus [4] SA's Zuma silent on rape claims, Besoek op 29 April
       2006.
   20. ^ BBC Nuus Zuma rape case judge stands down, Besoek op 29 April
       2006.
   21. ^ Mail & Guardian Zuma had not entirely lost his base, Besoek op 29
       April.
   22. ^ Mail & Guardian [5] Comment & Analysis - The trouble with JZ,
       Besoek op 29 April.
   23. ^ Mail & Guardian Young communists plan move against Mazibuko Jara,
       Besoek op 29 April.
   24. ^ Mail & Guardian SACP divided on Zuma, Besoek op 29 April.
   25. ^ IOL Accuser insulted as Zuma hailed at court, Besoek op 29 April
   26. ^ BBC Nuus Zuma's rape accuser questioned, Besoek op 29 April 2006
   27. ^ Boston.com S. African denies rape allegation at trial, Besoek op
       29 April
   28. ^ BBC Nuus SA's Zuma 'showered to avoid HIV', Besoek op 29 April
   29. ^ BBC Nuus SA leader urges virginity tests, Besoek op 19 Desember
       2007
   30. ^ Beeld, Gay-organisasie moet sê of klag teen Zuma staan, Besoek op
       19 Desember 2007
   31. ^ NewsfromAfrica, Zuma slammed for views on homosexuality, same-sex
       marriage, Besoek op 19 Desember 2007
   32. ^ Mail & Guardian, Zuma sorry for 'gay' remarks, Besoek op 20
       Desember 2007
   33. ^ Mail & Guardian, Mixed reaction to Zuma apology, Besoek op 19
       Desember 2007
   34. ^ Mail & Guardian [6] How a lone cameraman 'dented' SABC's
       credibility, Besoek op 29 April 2006

[wysig] Eksterne skakels

     * Deurlopende dossiere oor Zuma: Beeld, iAfrica (Afrikaans, Engels)
     * Nuusberigte oor die verkragtingsaak in Beeld Die Burger (Afrikaans)
     * Ongoing M&G "special report" on Jacob Zuma--compilation of links to
       earlier M&G articles (Engels)
     * Zuma aangekla (Engels)
     * Zuma saak onthul SA verkragtingsprobleem (Engels)
     * Analise: SA se Zuma in die beskuldigde bank (Engels)
     * http://www.anc.org.za/people/zumaj.html ANC-biografie van Jacob
       Zuma (Engels)
     * Volledige teks van die uitspraak in die saak teen Schabir Shaik,
       Zuma se finansiële adviseur (Engels)
     * Nuusberigte oor sy afdanking: BBC News Online, News24.com, IOL
       (Engels)
     * Full text of Mbeki's speech dismissing Zuma (Engels)
     * Mail and Guardian article: Zuma's successor "very strong" (Engels)
     * The Friends of Jacob Zuma Trust (Engels)

   Vooraf gegaan deur:
   Thabo Mbeki        Adjunkpresident van Suid-Afrika
                      1999–2005                         Opgevolg deur:
                                                     Phumzile Mlambo-Ngcuka
   Kategorieë: Artikels met stellings wat verwysings ontbreek •
   Suid-Afrikaanse politici

