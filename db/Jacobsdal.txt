Jacobsdal


   Verskoon asseblief al die stof...
   Hierdie artikel is tans nog onder konstruksie en dus is sommige
   afdelings onvolledig. Help gerus om die werk te voltooi.

   Jacobsdal is 'n boerderygemeenskap in die Suid-Westelike gedeelte van
   die Suid-Afrikaanse provinsie Vrystaat. Die dorp is op 7 Maart 1859
   gestig op die plaas Kalkfontein van Christoffel Jacobs en die
   dorpsdistriksverklaring het op 22 Februarie 1861 plaasgevind.

   Inhoud

        * 1 Inleiding
        * 2 Tweede Vryheidsoorlog
             + 2.1 Die begin van die oorlog - gebeure aan Jacobsdal se
               Wesgrens
             + 2.2 Die Engelse magte by Oranjerivierstasie
             + 2.3 Die slag van Belmont
        * 3 Bronne
        * 4 Eksterne Skakels

[wysig] Inleiding

   Die distrik is hoofsaaklik bekend vir sy uitgebreide veeboerdery en
   aansienlike besproeiingsboerdery waar druiwe, mielies, koring,
   sonneblom, lusern en verskeie ander kontantgewasse gekweek word.
   Jacobsdal het ook die onderskeiding dat die eerste wynkelder buite die
   Kaapprovinsie hier ontwikkel is. Die distrik het sy eerste
   besproeiingswater vanaf die Kalkfonteindam ontvang en is
   besproeiingsplase langs die kanaal, en veral in die Rietrivier
   Nedersetting ontwikkel. Desondanks die goeie landboupotensiaal het die
   besproeiingsboerdery tot in die laat 1980's aansienlike probleme
   ondervind as gevolg van die wisselvallige watervoorsiening. Hierdie
   probleem is egter opgelos met die ingebruikneming van die Oranje-Riet
   kanaal. Hierdie kanaal is die lewensaar van die beproeiingsboerdery in
   die distrik self, maar speel ook 'n groot rol in aanliggende distrikte
   waarheen hierdie water uit die Garieprivier versprei word.

   Alhoewel dit vir 'n kort tydjie was, het die gebeure tydens die eerste
   fase van die Boere-offensief, asook die Eerste en begin van die Tweede
   Britse Offensiewe, Jacobsdal ten nouste geraak.

[wysig] Tweede Vryheidsoorlog

   Jacobsdal het op die 14e Februarie 1900 die eerste Vrystaatse dorp
   geword wat in Engelse hande geval het. Verskeie veldslae, Belmont,
   Rooilaagte (Enslin), Twee Riviere en Magersfontein, het aan die begin
   van die oorlog aan die einde van 1899 aan die Westelike grens van die
   distrik (binne die geannekseerde gedeelte van die Vrystaat en
   oorspronklik deel van die Jacobsdaldistrik), plaasgevind. Die
   welbekende slag van Paardeburg (Perdeberg) het dan ook net binne die
   distrik se Noordelike grens plaasgevind. Verskeie kleiner
   skermutselinge het in die eerste maande van 1900 in en om Jacobsdal
   plaasgevind ten tye van Lord Robberts se offensief om Kimberley te
   ontset en die Republieke binne te val. Die Jacobsdal Kommando was van
   die begin van die oorlog af by die veldslae op die Westelike grens van
   die distrik betrokke en was deel van Generaal De Wet se kommando ten
   tye van Lord Robberts se deurtog deur die Jacobsdal distrik en die
   gevegte by Perdeberg. Die Jacobsdal kommando het dan ook verder saam
   met generaal De Wet se kommandos aan verskeie ander veldslae en
   skermutselinge deel gehad. Dit was dan ook Kommandant H.P.J. Pretorius
   van Jacobsdal Kommando wat op die 31 Mei 1902 die voorstel gemaak het
   dat generaals Smuts en Hertzog se deklerasie (verklaring) so aanvaar
   word. Die stemming wat na hierdie voorstel gevolg het (54 ten gunste, 6
   teen), het die einde van die oorlog beteken.

[wysig] Die begin van die oorlog - gebeure aan Jacobsdal se Wesgrens

   Met die uitbreek van die oorlog is Jacobsdal Kommando ingesluit in ‘n
   afdeling van ongeveer 4800 manskappe wat onderskeidelik op Boshof onder
   hoofkommandant C.J. Wessels en op Jacobsdal onder kommandant J.
   Prinsloo, saamgetrek het. Die kommandos Fauresmith, Bloemfontein,
   Ladybrand, Boshof en Hoopstad was ook by hierdie mag ingesluit. Die
   taak van hierdie aansienlike mag was om die Engelse magte wat die
   Vrystaat grens vanaf Oranjerivierstasie en vanuit Kimberley bedreig het
   onskadelik te stel. Hulle moes ook hierdie gebied van die Vrystaat teen
   aanvalle vanuit Griekwaland-wes beskerm.

   Nadat Jacobsdal Kommando opgeroep is het hulle ‘n klipstapeling net
   buite die dorp (naby die teenswoordige Hoër Landbouskool gedoen.
   Sommige manskappe het hul name op die klippe uitgekrap.

   Die Vrystaatse magte het die grens eers enkele dae na die
   oorlogsverklaring oorgesteek. Die rede hiervoor was naamlik dat
   President M.T.Steyn eers met die Kaapkolonie onderhandel het om vas te
   stel of hulle nie neutraal wou bly nie. Toe dit egter blyk dat die
   Kaapkolonie sy kragte by Groot-Britanje sal ingooi het die Vrystaatse
   magte op hulle verskillende poste opdrag gekry om die grens oor te
   steek en met die Boere-Offensief aan te gaan. Aan die magte te
   Jacobsdal is die opdrag gegee om die spoorlyn na Kimberley onbegaanbaar
   te maak. Dit is ongelukkig so dat hierdie opdrag met die aanvang van
   die offensief nie met baie dringendheid benader is nie en sou heelwat
   verleentheid en ergernis tot gevolg hê.

   Die westelike magte te Jacobsdal het op die 14e Oktober na die
   Modderrivier opgeruk en in twee groepe verdeel. Die een groep het
   Noordwaarts beweeg en Scholtznek en Spytfontein stelling ingeneem. Die
   ander groep waarby Jacobsdal Kommando ingesluit was, het laatmiddag op
   Modderrivier aangekom en by die Stasiemeester op Modderrivier
   aangedring om besitname van die goedere wat vir Jacobsdal en
   Koffiefontein bestem was. Die stasiemeester het hulle egter oortuig dat
   hy met Kimberley sal moet praat, wat dan ook per telegraaf gedoen het
   en het gesê dat hulle die volgende dag die goedere kon kom haal. Die
   Engelse het egter dadelik ‘n trein gestuur om dieselfde nag nog die
   goedere te gaan haal. Dit sou wou voorkom asof daar op hierdie stadium
   redelike onenigheid tussen Kommandant Lubbe van Jacobsdal Kommando en
   Kommandant Van der Merwe van Fauresmith Kommando bestaan het. Hierdie
   onenigheid was so erg dat President Steyn self moes ingryp.

   Nadat die boere agtergekom het dat die Stasiemeester hulle ore aangesit
   het, het hulle die spoorwegbrug oor die Modderrivier in besit geneem en
   opgeblaas en voortgegaan om die spoor in die omgewing van Modderrivier
   op te breek. Die Jacobsdal en Fauresmith Kommandos het die spoorlyn by
   Rooilaagte opgebreek, die telegraaflyne afgesny en digby Belmont
   stelling ingeneem.

   Op hierdie stadium het die ander Vrystaatse Kommandos wat daarmee belas
   was, Kimberley gedeeltelik van die buitewêreld afgesny deur die
   Suidelike en Noordelike treinspore op te breek en het Kolonel Kekewich
   en sy ongeveer 1600 manskappe hoofsaaklik tot Kimberley beperk. Die
   magte by Belmont en Heuningneskloof het op hierdie stadium slegs die
   Engelse magte van so 3700 – 4000 persone by Oranjerivierstasie gehad om
   hulle oor te bekommer.

[wysig] Die Engelse magte by Oranjerivierstasie

   Die Engelse magte by Oranjerivierstasie het tot en met die aankoms van
   luitenant-generaal lord Methuen op die 12e November 1899, hulle
   aktiwiteite hoofsaaklik tot die verkenning en kartering van die
   onmiddellike omgewing beperk. Hulle het weliswaar op die 6e November
   1899 ‘n patrollie tot naby Belmont uitgestuur. Toe hulle nie die Boere
   gewaar het nie, het ‘n volgende patrollie dit op die 9e November tot by
   Heuningneskloof gewaag waar hulle hulle in kommandant Van der Merwe se
   manne vasgeloop het. Die Engelse moes tot op Witput terugval waar hulle
   die nag deurgebring het. Hulle het weer die volgende dag hulle
   verkenningstog hervat en naby Belmont weer in kommandant van der Merwe
   se manne vasgeloop. Na ‘n skermutseling van vier ure en verskeie
   ongevalle aan hulle kant moes die Engelse na Oranjerivierstasie
   terugval.

   Hierdie skermutseling het Presidente Kruger en Steyn oortuig dat hulle
   die magte te Belmont aansienlik sal moet versterk met die oog op die
   verwagte aanval vanuit die Suide. Op die dag van die slag van Belmont
   was daar ongeveer 2950 Boere in die Belmont omgewing. Dit is ongelukkig
   wel so dat slegs sowat 2000 man vir die geveg toegerus was.

   Dit is ongelukkig ook so dat die Engelse magte te Oranjerivierstasie
   ook in die tydperk sedert generaal Methuen se aankoms tot 10500
   aangegroei het en dat generaal Methuen met sy troepe op die 21e
   November begin het met hulle opmars om sy instruksies, naamlik om
   Kimberley te ontset, te gaan uitvoer. Hierdie mag het tot op die plaas
   van Fincham naby Witput getrek en daar halt geroep. Methuen se
   verkenningsmagte het vasgestel dat daar ‘n mag van ongeveer 1500 Boere
   by Belmont stelling ingeneem het en het generaal Methuen sy magte op
   die 22e November tot sowat 3 kilometer duskant Belmont verskuif en
   gereed gemaak om die Boerestellings in die rante by Belmont op die
   volgende dag aan te val. Sy genietroepe het dan ook in die tyd begin om
   die spoorlyn tussen Witput en Belmont te herstel.

   Verskeie langafstand geweer- en artillerieskermutselinge het ook op die
   22e November plaasgevind terwyl die Boere gepoog het om die Engelse se
   werksaamhede in en om die spoorlyn in die wiele te ry.

[wysig] Die slag van Belmont

   Die Boerekommandos, Boshof, Fauresmith, Jacobsdal, Winburg, Hoopstad en
   gedeeltes van Kroonstad en Bloemfontein onder die aanvoering van
   veggeneraal J. Prinsloo het op die 22e besluit om die Engelse die
   volgende dag op Thomas se plaas aan te val deur ‘n kommando van 600 man
   agterom die Engelse magte te stuur. Van hierdie plan sou egter niks kom
   nie omdat generaal Methuen sy troepe reeds om 2 vm. gemobiliseer het om
   die boerestellings aan te val. Soos hy beplan het, was sy aanval ‘n
   groot verassing vir die Boere wat nie op hierdie stadium ‘n aanval
   verwag het nie.

   Generaal Methuen se aanval was goed beplan en was sy troepe baie goed
   voorberei. Die Engelse topograaf het egter die afstande na die rante
   waar die Boerestellings was baie sleg onderskat, en het hierdie feit,
   tesame met ‘n baie klipperige veld vol miershope die Engelse aanval so
   vertraag dat die Boere hulle betyds gewaar het en het ‘n hewige geveg
   ontwikkel waartydens die Engelse magte swaar ongevalle sou ly voordat
   hulle die Vrystaters uit die rante by Belmont kon verdryf.

[wysig] Bronne

     * Gronum, M.A: Die Engelse Oorlog 1899-1902,Tafelberg Uitgewers,
       Kaapstad en Johannesburg. 1971. p. 244
     * Breytenbach, P.H: Die Geskiedenis van die Tweede Vryheidsoorlog in
       Suid-Afrika, 1899-1902. Deel I. Die Boere-Offensief Okt.-Nov. 1899.
       Kaapstad. Kaap en Transvaal Drukkers. 1969. p. 507
     * Jansen, E en Jonckheere, W: Boer en Brit. Menlopark: Protea
       Boekhuis, 1999, p. 345 ISBN 0-620-23831-3
     * Van den Heever, C.M: Generaal J.B.M.Hertzog. A.P.Uitgewers.
       Johannesburg. 1943. p.771

[wysig] Eksterne Skakels

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Artikels onder konstruksie • Saadjies • Vrystaat • Dorpe in
   Suid-Afrika

