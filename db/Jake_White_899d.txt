Jake White


   Jake White (gebore 3 November 1963 in Johannesburg) is 'n
   Suid-Afrikaanse rugby-afrigter. Hy was vanaf 2004 tot 2007 die
   Springbokafrigter.

[wysig] Afrigterloopbaan

   White het sy afrigterloopbaan begin as 'n hoërskool rugby-afrikgter vir
   Parktown Boys High se eerstespan (1982-85) voordat hy geskuif het na
   Jeppe High School for Boys (waar hy ook vroeër skoolgegaan het). Kort
   daarna word hy die provinsiale spanafrigter. Later word hy toe ook die
   afrigter vir verskeie onder-19 en onder-21 spanne voordat hy 'n
   hulpafrigter geword het tydens die 1995 Rugby Wêreldbeker vir die
   Springbokspan, waar hy verantwoordelik was vir video-analise. Teen
   hierdie tyd was hy reeds welbekend vir sy tegniese vaardighede in
   rugbykringe en het hy ook sy reputasie gestand gedoen deur die onder-21
   Springbokspan te lei tot 'n sege in die Onder-21 Rugby Wêreldbeker in
   2002.

[wysig] Springbokafrigter (2004-2007)

   White se betrokkenheid op elke vlak van Suid-Afrikaanse rugby het die
   indruk gelaat dat hy 'n unieke insig gehad het wat nie baie ander
   afrigters gehad het nie en is hy as die natuurlike keuse gesien as die
   nuwe nasionale afrigter in 2004. Ten tye van sy aanstelling as afrigter
   was Suid-Afrikaanse rugby in beroering. 'n Vroeë uitskakeling uit die
   2003 Rugby Wêreldbeker met interne konflik binne die Rugby-unie en die
   Kamp Staaldraad skandaal. Verdere oorloop van mense soos Clyde
   Rathbone, die kaptein van die Onder 21 wêreldkampioene na Australië het
   dinge nog verder versleg.

   Onder White se leierskap het die Springbokke tydelik hulle aansien in
   wêreldrugby herwin deur hulle eerste Drienasies-trofee te wen sedert
   Nick Mallett en sy span dit laas in 1998 reggekry het. Hulle het die
   jaar 2004 afgesluit deur 69% van die wedstryde te wen. Die Springbokke
   het ook twee plekke opgeskuif op die Internasionale Rugbyraad se
   amptelike ranglys: vanaf die sesde tot die vierde plek. In Februarie
   2005 het hulle verder opgeskuif na die derde plek. Later nadat die
   Springbokke die Wallabies twee keer geklop het en die All Blacks een
   keer het hulle na die tweede plek opgeskuif. In 2006 het hulle egter
   weer teruggesak na die vierde plek nadat die All Blacks hulle geklop
   het.

   Jake White is beloon vir sy bydrae toe hy die IRR se afrigter van die
   jaar toekenning in 2004 ontvang het. Die Springbokke het daardie jaar
   ook die Span van die Jaar toekenning ontvang en die belowende jong
   speler Schalk Burger het toe ook die Speler van die Jaar toekenning
   ontvang. Kort na die Drienasie-reeks oorwinning in 2004 is Jake White
   se kontrak verleng tot na die 2007 Rugby Wêreldbeker.

   In 2005 is Jake White kwaai gekritiseer deur baie ondersteuners oor sy
   lojaliteit teenoor die spelers van die 2004 span. Daar is gevoel dat hy
   in plaas daarvan om spelers te kies wat op daardie tydstip goed gespeel
   het, hy by die 2004 Drienasie-span gebly het al het baie van daardie
   spelers se spel nie daarna baie beïndruk nie. Tydens die Europese toer
   aan die einde van 2004 het die spelers nie baie goed gespeel nie, maar
   steeds het Jake by die oorspronklike Drienasie-span gebly. Kritiek was
   veral fel na die 30-12 neerlaag teen Australië in Sydney.

   Die meeste van White se kritici is kort daarna weer stilgemaak nadat
   die Springbokke die Mandela Uitdaagplaat behou het deur die Wallabies
   te verslaan tydens 'n latere wedstryd in Johannesburg. 'n Week later
   het die Bokke weer die Wallabies te Loftus in Pretoria verslaan tydens
   'n openingswedstryd van die Drienasie-reeks. In die daaropvolgende week
   het die Bokke verras deur die All Blacks op Nuweland in Kaapstad, waar
   hulle sedert 1976 nie 'n enkele wedstryd verloor het nie, te verslaan.

   Die Bokke se oorwinning oor die All Blacks het hulle gevestig as
   gunstelinge om die Drienase-trofee te behou en hulle ook op die
   wêreldranglys na die tweede plek verby die Wallabies geskuif. Hierdie
   toets was dan ook die enigste toets wat die All Blacks in 2005 sou
   verloor. Twee weke daarna is alle twyfel oor White se spankeuses
   besweer toe hulle die Wallabies in Australië geklop het. Hierdie was
   die eerste keer sedert 1971 dat die Bokke die Wallabies drie keer in 'n
   jaar geklop het. Die Springbokke het egter hulle laaste
   Drienasie-wedstryd in Nieu-Seeland teen die All Blacks rakelings
   verloor.

   In 2006 het die Springbokke 'n swak jaar gehad en die meeste van hulle
   wegwedstryde verloor. Hulle het eers telleurgestel deur die laag
   aangeslane Skotte nét nét te klop en toe teen tuis teen die Franse en
   die Wêreldvyftiental te verloor. Dit was egter eers met die
   Drienasie-reeks dat die Bokke se swak spel blootgelê is toe hulle met
   'n rekordneerlaag van 49-0 teen die Wallabies gely het - dit was dan
   ook die grootste neerlaag wat 'n Springbokspan nog ooit teen die
   Wallabies gely het. Die neerlaag is toe opgevolg met 'n verdere
   neerlaag te Pretoria teen die uiteindelike kampioene, die All Blacks,
   in die reeks. Die jaar het dan ook nie beter geëindig tydens die
   Europese toer nie, met 'n verswakte span wat 32-15 teen Ierland en teen
   die Engelse te Twickenham met 23-21 tydens die eerste toets daar. Die
   Springbokke het 'n bietjie van hulle trots herwin deur die Engelse met
   25-14 in die tweede toets te verslaan.

   Die 2007 seisoen het belowend begin vir White en die bokke met baie
   talent beskikbaar uit die 2007 Super 14 spanne. Beide die finaliste,
   die Sharks en die Bulls was Suid-Afrikaanse spanne en White het dan ook
   baie van die spelers uit daardie spanne getrek. Toe die Springbokke
   teen 'n verswakte Engelse span gespeel het op die 26^ste Mei in
   Bloemfontein, het hulle 'n klinkende 58 - 10 oorwinning behaal. Die
   tweede toets op die 2^de Junie te Loftus Versfeld-stadion was 'n meer
   gelykopstryd met die besoekers wat halftyd voorgeloop het met 17 - 19.
   'n Hernude aanslag deur die Bokke in die tweede helfte het egter
   daartoe gely dat die Engelse met 'n oortuigende 55 - 22 telling geklop
   is. White het 13 veranderinge aangebring aan die span wat teen Samoa te
   Ellispark op die 9^de Junie sou speel. Die Springbokke het daar ook 'n
   oortuigende 35 - 8 oorwinning behaal.

   Suid-Afrika het met die Drienasie-reeks in 2007 goed weggespring deur
   Australië met 22 - 19 op Nuweland te klop. Hulle het egter die
   daaropvolgende wedstryd teen die All Blacks in Durban verloor. Jake
   White het baie kritiek ontlok toe hy 'n swakker Bokspan oorsee gestuur
   het vir die wegwedstryde van die Drienasiereeks. Suid-Afrika het dan
   ook dié wedstryde sleg verloor. Met die Springbokke se sege in die 2007
   Rugby Wêreldbeker het White se besluit geregverdig geblyk te wees.

   Peter de Villiers is in January 2008 verkies om White op te volg as
   Suid-Afrika se nasionale afrigter.

[wysig] Eksterne skakels

     * Whos Who SA artikel oor Jake White, sluit 'n lys van nuusartikels
       in waarin hy bespreek word.
     * SA Rugby profiel (nagegaan op 11 Februarie 2005, blad is nie
       opgedateer om sy onlangse loopbaan in te sluit nie)
     * We love rugby 'n Webjoernaal met meer besonderhede oor Jake White

   Kategorie: Rugby

