Jakob Bernoulli


   Jacob Bernoulli
   Jacob Bernoulli

   Jakob Bernoulli (wat ook as Jacob, Jacques of James bekendstaan)
   (Basel, 27 Desember 1654 – 16 Augustus 1705) was een van die agt
   vername wiskundiges in die Bernoulli familie.^[1]

   Jakob het in ooreenstemming met sy vader se wense teologie studeer en
   'n predikant geword. Maar teen die wense van sy ouers het hy ook
   wiskunde en sterrekunde studeer. Hy het van 1676 tot 1682 deur Europa
   gereis, waar hy geleer het van die jongste ontdekkings in wiskunde en
   die wetenskap. Dit het ingesluit die werk van Robert Boyle en Robert
   Hooke.^[1]
   Bernoulli se graf
   Bernoulli se graf

   Hy is deur korrespondensie met Gottfried Leibniz aan analise
   blootgestel en het daarna met sy broer Johann op verskeie toepassings
   saamgewerk, vernaamlik die publikasie van artikels oor transendentale
   krommes (1696) en isoperimetrie (1700, 1701). In 1690 het Jakob die
   eerste persoon geword om die tegniek te ontwikkel vir die oplos van
   skeibare differensiaalvergelykings.

   Nadat hy in 1682 na Basel teruggekeer het, het hy 'n skool vir wiskunde
   en wetenskap gestig. Hy is in 1687 as professor van wiskunde by die
   Universiteit van Basel aangestel, 'n posisie wat hy vir die res van sy
   lewe beklee het.

   Jakob Bernoulli is die bekendste vir die werk Ars Conjectandi (Die Kuns
   van Konjektuur) wat agt jaar na sy dood in 1713 deur sy kleinneef
   Nicholas gepubliseer is. In hierdie werk het hy die bekende resultate
   in waarskynlikheidsleer en optelling beskryf, baie keer met
   alternatiewe bewyse van bekende resultate. Hierdie werk het ook die
   toepassing van waarskynlikheidsleer tot kansspele en sy inleiding tot
   die teorema wat as die wet van groot getalle bekend staan ingesluit.
   Die terme Bernoulli trial en Bernoulli getalle is uit die werk
   afkomstig. Die Bernoulli krater, op die Maan, is gesamentlik na hom en
   sy broer Johann vernoem.

   Bernoulli het 'n figuur van 'n logaritmiese spiraal en die slagspreuk
   Eadem mutata resurgo ("Verander en tog dieselfde, reis ek weereens")
   vir sy grafsteen gekies. Die spiraal wat deur die grafsteenmakers
   geskep is was egter 'n Archimedes spiraal.^[1]

[wysig] Verwysings

    1. ^ ^1,0 ^1,1 ^1,2 The MacTutor History of Mathematics archive, Jacob
       (Jacques) Bernoulli, Besoek op 28 Februarie 2008

[wysig] Eksterne skakels

     * Sjabloon:MathGenealogy
     * Jakob Bernoulli: Tractatus de Seriebus Infinitis (pdf)
     * Sjabloon:ScienceWorldBiography
     __________________________________________________________________

   Sjabloon:Bernoullifamilie
    Hierdie artikel omtrent 'n Wiskundige is tans slegs 'n saadjie. Jy is
   welkom om by te dra tot die Afrikaanse Wikipedia deur dit uit te brei.
   Kategorieë: Switserse wiskundiges • Switserse wetenskaplikes • 17de
   eeuse wiskundiges • 18de eeuse wiskundiges • Wiskundige saadjies

