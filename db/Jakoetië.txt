Jakoetië


                                              Republiek Sacha (Jakoetië)
                                               (Республика Саха (Якутия))
                                  Ligging van Sacha (Jakoetië) in Rusland
                                        Land:           Russiese Federasie
                               Russiese naam:     Республика Саха (Якутия)
                              Plaaslike naam:            Саха Республиката
                                      Status:           Outonome republiek
                                     Distrik:                  Verre-Ooste
                                    Hoofstad:                     Jakoetsk
                           Rang: oppervlakte:                            1
                                 Oppervlakte:              3 078 125,1 km²
                            Wateroppervlakte:                         0,6%
                             Rang: bevolking:                           58
                                   Bevolking:               949,280 (2002)
                                        Tale:               Russies, Sacha
                                      Streek:                  Verre-Ooste
                                   Godsdiens: Russies-Ortodoks, sjamanisme
                                   President:          Wjatsjeslaf Sjtirof
                         Amptelike webtuiste:                 www.sakha.ru
                                   Volkslied:       Volkslied van Jakoetië
                                     Tydsone:            Strek oor 3 sones
                                Wapen
                                                                      Vlag

   Die republiek Sacha (Jakoetië) (Russies: Республика Саха (Якутия);
   Sacha: Саха Республиката) is ’n outonome republiek (’n deelgebied van
   Rusland). Die transliterasie van die republiek se Russiese naam is
   Respoeblika Sacha (Jakoetija) en van die Sacha naam Sacha
   Respoeblikata. Dit beslaan die helfte van Asiatiese Rusland en is die
   grootste nasionale subdivisie in die wêreld.

   Inhoud

        * 1 Geografie
             + 1.1 Riviere
             + 1.2 Mere
             + 1.3 Berge
             + 1.4 Natuurlike hulpbronne
             + 1.5 Klimaat
        * 2 Demografie
        * 3 Geskiedenis
        * 4 Ekonomie
             + 4.1 Vervoer
        * 5 Godsdiens
        * 6 Verwysings
        * 7 Eksterne skakels

[wysig] Geografie

   Grense:
     * Land: Outonome okroeg Tsjoekotka (O), Magadan-oblast (O/SO),
       Chabarofsk-krai (SO), Amoer-oblast (S), Tsjita-oblast (S),
       Irkoetsk-oblast (S/SW), Krasnojarsk-krai (W).
     * Water: Noordelike Yssee (insluitende Laptef-see en Oos-Siberiese
       See) (N).

   Sacha strek tot die Henriëtta-eilande in die verre noorde in word
   begrens deur die Laptef-see en Oos-Siberiese See van die Noordelike
   Yssee. Dié waters, die koudste van al die seë in die Noordelike
   Halfrond, is nege tot tien maande van die jaar met ys bedek. Die Nuwe
   Siberiese Eilande is deel van die republiek se grondgebied. Nadat
   Nunavut van Kanada se Noordwestelike Gebiede geskei is, het Sacha die
   grootste nasionale subdivisie in die wêreld geword, met ’n oppervlakte
   van 3 103 200 km².

   Sacha kan in drie groot plantgordels verdeel word. Sowat 40% van die
   republiek lê noord van die Noordpoolsirkel en is heeltemal bedek deur
   ysgrond. Dit beïnvloed die gebied se ekologie en beperk woude in die
   suidelike deel. Die middelste deel bestaan uit Arktiese en subarktiese
   toendra, waar korsmos en mos as groot groen matte groei – gewilde
   weivelde vir takbokke. In die suidelike deel van die toendra-gordel kom
   Siberiese dennebome en lorkebome verspreid langs die riviere voor.
   Onder die toendra is die groot taiga-woudstreek. Dit beslaan sowat 47%
   van Sacha en byna 90% daarvan is lorkebome.

[wysig] Riviere

   Die begaanbare Lenarivier (4 310 km) sluit honderde sytakke in die
   Werchojansk-gebergte in. Ander groot riviere is:
     * Wiljoei (2,650 km) Lena-sytak
     * Olenjok (2,292 km)
     * Aldan (2,273 km) Lena-sytak
     * Kolima (2,129 km)
     * Indigirka (1,726 km)
     * Alazeja (1,590 km)
     * Amga (1,462 km) Aldan-sytak
     * Oljokma (1,320 km) Lena-sytak
     * Marcha (1,181 km) Wiljoei-sytak
     * Tjoeng (1,092 km) Wiljoei-sytak
     * Maja (1,053 km) Aldan-sytak
     * Anabar (939 km)
     * Jana (872 km)
     * Morkoka (812 km) Marcha-sytak
     * Oetsjoer (812 km) Aldan-sytak
     * Linde (804 km) Lena-sytak
     * Njoeja (798 km) Lena-sytak
     * Selennjach (796 km) Indigirka-sytak

[wysig] Mere

   Daar is meer as 700 mere in die republiek. Van die grootstes is:
     * Mogotojewo
     * Nedzjeli
     * Nerpitsjije

[wysig] Berge

   Sacha se grootste bergreeks, die Werchojansk-gebergte, lê parallel met
   en oos van die Lenarivier. Dit vorm ’n groot boog wat begin in die See
   van Ochotsk en eindig in die Laptef-see.

   Die Tsjerski-gebergte lê oos van die Werchojansk-gebergte en het die
   hoogste piek in Sacha – Pobeda (3 003 m). Onlangse satellietfoto's het
   egter gewys dat die Moes-Chaja-piek dalk hoër is: tot 3 011 m.

   Die Stanowoi-gebergte lê op die suidelike grens van Sakha.

[wysig] Natuurlike hulpbronne

   Die Oedatsjnaja-pyp, waar diamante gemyn word
   Die Oedatsjnaja-pyp, waar diamante gemyn word

   Sacha het baie rou materiaal: groot oliereserwes, gas, steenkool,
   diamante, goud, silwer, tin, wolfram en talle ander. 99% van alle
   Russiese diamante word in Sacha gemyn en dit maak 25% van die wêreld se
   diamantvervaardiging uit.

[wysig] Klimaat

   Sacha is bekend vir sy uiteenlopende klimaat, met die
   Werchojansk-gebergte die koudste in die Noordelike Halfrond. Die plekke
   met die koudste temperature in die Noordelike Halfrond is Werchojansk,
   waar die kwik in 1892 tot −67,8°C gedaal het en Oimjakon, waar dit in
   1933 −67,7°C was.

[wysig] Demografie

   Die amptelike tale is Russies en Sacha, ook bekend as Jakoet, wat deur
   sowat 25% van die bevolking gepraat word. Sacha is ’n Turkiese taal met
   Mongoolse invloede en sommige leenwoorde uit Sacha se Palaeo-Siberiese
   inheemse volke.

[wysig] Geskiedenis

   Die Sacha het relatief onlangs, in die 13de eeu, van Sentraal-Asië in
   hul teenswoordige geografiese gebied aangeland. Hulle is heterogeen van
   Turkiese oorsprong. Hulle het die inheemse jagter-stamme verower en
   begin om hulself "Sacha" te noem. Die oorsprong van die naam is
   onduidelik .^[1]

   ’n Ander inheemse volk, die Ewenki, het na die Sacha as "Jako" verwys
   en dié term is deur die Russe aangeneem toe hulle in die vroeë 17de eeu
   in die streek aangeland het. Tigin, ’n koning van die
   Changalasski-Jakoets, het grondgebied aan die Russe toegestaan waar
   hulle hulle kon vestig in ruil vir ’n militêre verdrag wat oorlog teen
   inheemse rebelle van die hele Noordoos-Asië (Magadan, Tsjoekotka,
   Kamtsjatka en Sachalin) ingesluit het.

   Die Russe het landbou in die Lenarivier-vallei begin beoefen. Lede van
   die godsdiensgroepe wat in die tweede helfte van die 19de eeu na Sacha
   verban is, het koring, hawermout en aartappels geplant. Die pelshandel
   het ’n kontant-ekonomie gevestig. Nywerheid en vervoer het aan die
   einde van die 19de eeu en aan die begin van die Sowjet-periode
   ontwikkel. Dit was ook die begin van geologiese prospektering, mynbou
   en die plaaslike vervaardiging van lood.

   Op 27 April 1922 is die gebied verklaar tot die OSSR Jakoet. In 1992,
   ná die ineenstorting van die Sowjetunie, is Jakoetië erken as die
   Republiek Sacha (Jakoetië) onder die jurisdiksie van die Russiese
   Federasie.

[wysig] Ekonomie

   Nywerheid sorg vir meer as 50% van die bruto nasionale produk van
   Sacha. Nywerhede is gekonsentreerd in die hoofstad, Jakoetsk, sowel as
   in Aldan, Mirni, Nerjoengri, Pokrofsk en Oedatsjni. Diamante en goud
   word gemyn. Die Sachasprekende bevolking is aktief in politiek,
   finansies, die regering, ekonomie en beesteelt. Die Palaeo-Asiatiese
   inheemse volke is jagters, vissermanne en takbokherders.

[wysig] Vervoer

   Vrag word hoofsaaklik per water vervoer. Daar is ses rivierhawens en
   twee seehawens (Tiksi en Zeljoni Mis). Die belangrikste waterweg is die
   Lenarivier, wat Jakoetsk verbind met die spoorwegstasie van Oest-Koet
   in Irkoetsk.

   Mense word hoofsaaklik per lug vervoer. Lugdienste verbind die
   republiek met die meeste streke van Rusland.

   Twee federale paaie loop deur Sacha: Jakoetsk–Bolshoi Newer en
   Jakoetsk–Magadan. Weens die ysgrond is die paaie van klei en wanneer
   swaar reënbuie voorkom, word die paaie dikwels onbegaanbaar en in
   modder omskep.^[2]

   Die Berkakit–Tommot-spoorlyn verbind die Baikal-Amoer-hooflyn met die
   nywerheidsentrums in Suid-Jakoetië. Tans word noordwaarts gebou aan die
   Amoer-Jakoet-spoorlyn (Амуро-Якутская магистраль) wat Jakoetsk teen
   2012 sal bereik.

[wysig] Godsdiens

   Voor die koms van die Russe het die grootste deel van die bevolking
   geglo in Tengrianisme, algemeen onder die Turkiese volke van
   Sentraal-Asië, of in Palaeo-Asiaties inheemse sjamanisme. Onder die
   Russe is die bevolking glo bekeer tot die Russies-Ortodokse Kerk en
   hulle moes Christelike name aanneem, maar in die praktyk het hulle
   gewoonlik die tradisionele gelowe bly aanhang. Tydens die Sowjet-era
   het die meeste of al die sjamane uitgesterf sonder opvolgers, maar daar
   is tans ’n hernude belangstelling in die tradisionele godsdienste.

[wysig] Verwysings

    1. ^ Scott Polar Research Institute - Republiek van Sacha
    2. ^ EnglishRussia.com - - Russiese paaie

[wysig] Eksterne skakels

     * Amptelike webtuiste van die regering van Sacha (in Russies)
     * Orto Doydu – voorbeelde van musiek, liedjies en videos in Sacha (in
       Sacha)
     * Kyym — weeklikse koerant (in Sacha)
     * Yakutia Organized – verskeie soorte inligting en blogs (in Engels)
     * Geskiedenis van Jakoetië (in Russies)

   Deelgebiede van Rusland

   Outonome republieke Adigea | Altai | Basjkortostan (Basjkirië) |
   Boerjatië | Chakassië | Dagestan | Ingoesjetië | Jakoetië |
   Kabardino-Balkarië | Kalmikië | Karatsjai-Tsjerkessië | Karelië | Komi
   | Mari El | Mordowië | Noord-Ossetië | Oedmoertië | Tartarstan |
   Tsjetsjnië | Tsjoewasjië | Tiwa
   Krais Altai | Chabarofsk | Kamtsjatka | Krasnodar | Krasnojarsk | Perm
   | Primorski | Stawropol | Zabaikalski (vanaf 1 Maart 2008)
   Oblaste Amoer | Archangelsk | Astrachan | Belgorod | Brjansk | Irkoetsk
   | Iwanowo | Jaroslawl | Kaliningrad | Kaloega | Kemerowo | Kirof |
   Koergan | Koersk | Kostroma | Leningrad | Lipetsk | Magadan | Moermansk
   | Moskou | Nizjni Nowgorod | Nowgorod | Nowosibirsk | Oeljanofsk | Omsk
   | Orenburg | Orjol | Penza | Pskof | Rjazan | Rostof | Sachalin |
   Samara | Saratof | Smolensk | Swerdlofsk | Tambof | Tjoemen | Toela |
   Tomsk | Tsjeljabinsk | Twer | Wladimir | Wologda | Woronezj | Wolgograd
   Outonome oblaste Joodse Outonome Oblast
   Outonome distrikte Chanto-Mansië | Jamalië | Nenetsië | Tsjoekotka
   Federale stede Moskou | Sint Petersburg
   Kategorie: Russiese deelgebiede

