Jamestown, Oos-Kaap


   Jamestown is 'n dorpie in die Oos-Kaap, sowat 55 km suid van
   Aliwal-Noord. Dit is vernoem na Johannes Jacobus (James) Wagenaar, die
   eienaar van die plaas waarop dit uitgelê is. Ingevolge die huidige
   munisipale bedeling, is dit deel van die plaaslike owerheid Maletswai
   en die distriksmunisipaliteit Ukhahlamba.

   Inhoud

        * 1 Geskiedenis
        * 2 NG gemeente
        * 3 Eksterne skakels
        * 4 Bronne

[wysig] Geskiedenis

   Die dorpie in aangelê op die plaas Plessieskraal in 1874. Dit het in
   1943 munisipale status verwerf.

[wysig] NG gemeente

   Jamestown, wat op die ou wapadroete tussen Aliwal-Noord en Queenstown
   geleë is, het in 1876, twee jaar ná sy stigting, sy eerste NG
   kerkgeboutjie gekry. Maandelikse dienste is om die beurt deur die
   predikante van Aliwal-Noord en Dordrecht gehou. In 1891 verkry die
   gemeente die reg om tot seflstandige gemeente af te stig, maar eers op
   25 Maart 1893 kom die eerste leraar, ds. Theodore James Meyer, hier
   aan. Hy het op 19 Maart 1898 aan die koors beswyk. Op 28 Oktober 1899
   neem ds. William Loftie Eaton die taak verder. 'n Saal is in 1906
   opgerig en die kerkgebou in 1912 gebou. Op 11 November 1933 volg ds.
   Pieter de Vos Grobbelaar vir ds. Eaton op. 'n Doeltreffende, nuwe
   kerksaal is op 9 Maart 1951 ingewy.

   Die gemeente was nooit groot wat getalsterkte betref nie. In 1972 was
   hier byvoorbeeld 320 volwasse lidmate, wat tot 130 in 1994 daal en net
   90 in 2006. Die gemeente was in 2007 steeds vakant, een van baie in die
   Oos-Kaapse Sinode van die NG Kerk wat op die oog af te klein geword het
   om 'n eie leraar te kan bekostig. Van die ander gemeentes wat in 2007
   minder as 200 volwasse lidmate gehad het en vakant was, was Hofmeyr
   (149 volwasse lidmate), Indwe (84), Klipplaat (60), Venterstad (96), en
   Waterford (95).

[wysig] Eksterne skakels

     * Liggingskaart en inligting vir toeriste

[wysig] Bronne

     * Raper, P.E., Dictionary of South African Place Names, Lowry
       Publishers, Johannesburg, 1987.
     * Rosenthal, Eric; Encyclopaedia of Southern Africa; Juta and Company
       Limited, Cape Town & Johannesburg, 1980.
     * Olivier, ds. P.J., Ons gemeentelike feesalbum, N.G. Kerk-uitgewers,
       Kaapstad en Pretoria, 1952.

   Kategorieë: Oos-Kaap • Dorpe in Suid-Afrika

