Jannie Marais


   Johannes Henoch (Jannie) Marais is op 8 September 1851 op die plaas
   Coetzenburg buite Stellenbosch gebore as die jongste van tien kinders.
   Hy is tuis en op die Stellenbosch Gymnasium opgevoed.

   As kind was hy 'n praktiese mens met 'n liefde vir masjinerie, wat hom
   goed te pas gekom het toe hy in 1870 as negentienjarige saam met drie
   van sy broers na die delwerye aan die Vaalrivier gegaan het. Die
   volgende jaar is hulle na New Rush, soos Kimberley toe genoem is. Daar
   het Marais sy fortuin gemaak. In 1880 het verskeie mynmaatskappye
   saamgesmelt en die Kimberley Central Mining Company gevorm. Die broers
   Marais het waardevolle aandele in dié maatskappy gekry. Later het
   hierdie maatskappy saamgesmelt met De Beers en die broers het
   uitgebreide belange in De Beers Consolidated Mines verwerf.

   Jannie Marais is in 1892 terug na Coetzenburg as 'n vermoënde man. Hy
   het die plaas van sy ma gekoop en begin boer. Hy het in 1899 lid van
   die Kaapse wetgewende vergadering geword, en was dit tot die Unie van
   Suid-Afrika in 1910 gevorm is. Daarna was hy 'n volksraadslid tot met
   sy dood. Marais het ook op verskeie besture gedien soos die hospitaal-
   en afdelingsraad van Stellenbosch. Sy sakebelange het gestrek van die
   Lion Distillery op Vlottenburg tot die Malmesbury Voogdy- en
   Assuransiemaatskappy.

   Marais was 'n sleutelfiguur by die stigting van die Afrikaanse koerant
   Die Burger. In daardie tyd (1914-1915) het hy saamgewerk met die
   Stellenbosse groepie wat die koerant wou stig. Daar was nie geld om 'n
   drukpers te koop nie, en Marais het borg gestaan vir die yslike bedrag
   wat die masjinerie gekos het. Dit is 'n tragedie dat hy nie die eerste
   verskyning van Die Burger beleef het nie, aangesien die oprigting van
   so 'n koerant een van sy lewensideale was.

   Hy het ook diep spore getrap in die onderwys. Marais was lid van die
   Victoria Kollege (vandag die Universiteit van Stellenbosch) se raad.
   Kort voor die eeuwisseling was daar 'n groot behoefte aan 'n
   fisika-gebou, maar daar was nie fondse nie. Marais het toe 'n groot
   skenking gemaak om die oprigting van die gebou moontlik te maak. By die
   eerste sitting van die Unie-parlement het Marais gehoor van planne om
   'n universiteit in Kaapstad te vestig. Dit kon die einde van die
   Victoria Kollege beteken het: Die destydse regering het 100 000 pond
   Sterling vereis om nie die Victoria Kollege by Groote Schuur Kollege
   (vandag die Universiteit van Kaapstad) in te lyf nie. Marais het
   hierdie bedrag in sy testament bewillig, destyds 'n ontsaglike bedrag.
   As kampvegter vir Afrikaans, het sy testament die bedrag onder die
   volgende voorwaarde bewillig: “Ter bevordering van het hoger onderwijs
   te Stellenbosch, doch meer beijzonder van het onderwijs in en door
   middel van de Hollandse taal in zijn beide vormen (dat wil zeggen
   Afrikaans zowel als Nederlands) en wel te dien einde dat in zodanige
   onderwijs de Hollandse taal in zijn beide vormen als voormeld geen
   mindere plaats dan de andere officiële landstaal zal innemen.”

   Marais en sy vrou het nie kinders gehad nie. Hy het ook geld nagelaat
   aan instellings soos die Instituut vir Dowes en Blindes op Worcester en
   die Kindersendinghuis in Kaapstad. Met die restant van sy boedel is Het
   Jan Marais Nationale Fonds gestig, wat reeds studielenings aan duisende
   studente deur die jare beskikbaar gestel het.

   Hy is op 30 Mei 1915 by Montagu se warmbron oorlede.

[wysig] Bronne

     * Die Burger 2005/10/7

   Kategorie: Suid-Afrika

