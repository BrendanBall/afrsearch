Japannees


   Japannees (日本語 / にほんご , Nihongo (hulp·inligting)^?) is die amptelike
   taal van Japan en word deur 122 miljoen mense in Japan as eerste taal
   gepraat en deur meer as een miljoen as tweede taal. Dit word ook deur
   Japannese immigrante gemeenskappe in verskeie dele van die wêreld
   gepraat. Die totale aantal Japannese sprekers word op 130 miljoen
   geskat wat dit die sesde grootste taal ter wêreld maak.^[1]^[2]

   Japannees is 'n agglutinatiewe taal^[3] en word gekenmerk deur 'n
   ingewikkelde stelsel van beleefdheidsvorme, genaamd keigo, wat die
   hiërargiese struktuur van die Japannese samelewing reflekteer, met
   werkwoordvorme en besondere woordeskat wat afhang van die relatiewe
   status van die spreker, luisteraar en die persoon wat in die gesprek
   genoem word.^[2] Die klank inventaris van Japannees is betreklik klein
   en dit het 'n leksikaal bepaalde toon-aksent stelsel. Kennis oor vroeë
   Japannees is hoofsaaklik gegrond op die taal in die 8ste eeu, toe drie
   belangrike werke in Oud Japanees saamgestel is; maar kleiner stukke
   ouer materiaal, hoofsaaklik inskripsies, bestaan wel. Klassifikasie van
   die Japannese taal en van die Japonse tale met betrekking tot ander
   tale is tans onseker.^[4] Die vroegste getuienis van Japannees is in 'n
   Sjinese dokument uit 252 n.C.

   Die Japannese taal word met 'n kombinasie van drie verskillende tipes
   skrif wat die Japannese skryfstelsel opmaak geskryf: Sjinese karakters
   genaamd kanji (漢字 かんじ), en twee lettergrepige skrifte wat bestaan uit
   aangepaste Sjinese karakters, hiragana (平仮名 ひらがな) en katakana (片仮名
   カタカナ). Die Latynse alfabet, rōmaji, word ook baie keer in moderne
   Japannees gebruik, veral vir maatskappyname en kentekens, advertensies,
   en wanneer Japannees op rekenaars gebruik word. Westerse styl Arabiese
   syfers word oor die algemeen vir getalle gebruik, maar tradisionele
   Sjinees-Japannese syfers is ook algemeen.^[3]

   Japannese woordeskat is swaar beïnvloed deur leenwoorde uit ander tale.
   'n Ruese aantal woorde is uit Sjinees geleen, of is geskep opgrond van
   Sjinese modelle, oor 'n tydperk van ten minste 1 500 jaar. Sedert die
   laat 19de eeu het Japannees 'n aansienlike aantal woorde uit
   Indo-Europese tale, veral Engels oorgeneem. As gevolg van die sepsiale
   handelsverhouding tussen Japan en eers Portugal in die 16de eeu, en
   daarna hoofsaaklik Nederland in die 17de eeu, het Portugees en
   Nederlands ook heelwat invloed uitgeoefen. Die Duitse taalkundige
   Johann Joseph Hoffmann het 'n stelselmatige ooreenkoms tussen
   Japannees, Mongoliesen die Mantjoe taal opgemerk.^[5]

[wysig] Verwysings

    1. ^ National Virtual Translation Center (NVTC), Japanese, Besoek op
       19 Januarie
    2. ^ ^2,0 ^2,1 JSNET.ORG, The Japanese Language, Besoek op 19 Januarie
       2008
    3. ^ ^3,0 ^3,1 Shigeru Miyagawa, Massachusetts Institute of
       Technology, The Japanese Language, Besoek op 19 Januarie 2007
    4. ^ Japanese Language, History of Japanese Language, Besoek op 19
       Januarie 2008
    5. ^ Japansche Spraakleer 1867 by Johann Joseph HOFFMANN;
       International Research Center for Japanese Studies

    Hierdie artikel omtrent Japan is tans slegs 'n saadjie. Jy is welkom
   om by te dra tot die Afrikaanse Wikipedia deur dit uit te brei.

   Kategorie: Japan saadjies

