Japie Basson


   Jacob Daniel du Plessis (Japie) Basson was 'n kleurryke politieke
   figuur van die Verenigde Party, Nasionale Party, Nasionale Unie en
   later die Progressiewe Federale Party.

   Japie Basson is op 25 Julie 1918 in die Paarl gebore en voltooi sy B.A.
   Regte aan die Universiteit van Stellenbosch. Hy was aanvanklik 'n
   kampusverslaggewer vir die V.P.-middagblad Die Suiderstem. In 1939 is
   hy aangestel as beroepsorganiseerder vir die V.P. in die Paarl en was
   ook die stigter en redakteur van die politieke maandblad, Nasiebou. Dit
   is 'n jaar na Basson die blad begin het by die Suiderstem ingelyf.

   Inhoud

        * 1 Verenigde Party
        * 2 Nasionale Party
        * 3 Progressiewe Federale Party
        * 4 Publikasies
        * 5 Eksterne skakels
        * 6 Bronne

[wysig] Verenigde Party

   Basson het toe onder die redakteur A.H. Jonker by die verslagspan van
   Die Suiderstem aangesluit as politieke verslaggewer en rubriekskrywer,
   waarna hy afgevaardig is om verslag vanaf die parlementêre persgalery
   te doen. In 1942 is hy aangestel as voltydse organiseerder van die
   regerende party se Unie-Jeugfront en het hulle lyfblad, Unie-Jeug/Union
   Youth gestig en as redakteur opgetree tot Sakkie Perold gevra is om by
   hom oor te neem.

[wysig] Nasionale Party

   Daar het hy na Suidwes-Afrika verhuis, waar hy hom by die Nasionale
   Party aansluit. Hy was L.P. vir Namib van die instelling van die ses
   Volksraadsetels vir die mandaatgebied in 1950. In 1959 skors die N.P.
   se koukus hom weens verskille oor die party se rassebeleid. Hy stig die
   Nasionale Unie en is leier van dié groep en onafhanklike L.P. van 1959
   totdat dit in 1961 met die V.P. saamsmelt. Hy het twee politieke
   weekblaaie begin om die Nasionale Unie se gedagtes oor te dra, Werda in
   Johannesburg en S.W. Bulletin in Windhoek.

   In 1961 is hy verkies tot L.V. vir die kiesafdeling Bezuidenhout in die
   ooste van Johannesburg, eers tot 1977 vir die Verenigde Party en daarna
   vir die Progressiewe Federale Party tot 1980, waarna hy lid van die
   Presidentsraad was tot 1987. Intussen het ook 'n gereelde politieke
   rubriek vir die Sunday Times geskryf van Oktober 1971 tot Desember
   1972.

[wysig] Progressiewe Federale Party

   Basson het uit die V.P. bedank nadat die party in die Johannesburgse
   stadsraadsverkiesing deur die N.P. verslaan is in Maart 1977 en toe
   besluit het om met die N.P. saam te werk. Hy was die indertydse
   Transvaalse leier van die V.P. Ná die onderhandelings om 'n nuwe
   opposisieparty uit die V.P. en Demokratiese Party (1973) te stig, het
   Basson geweier om deel van die Nuwe Republiek Party te word, omdat die
   Progressiewe Reformiste Party nie deel van die nuwe groepering sou wees
   nie. Hy en vyf ander V.P.-L.V.'s het toe bedank en by die P.R.P.
   aangesluit, wat op 5 September 1977 die Progressiewe Federale Party
   geword het. Basson is verkies tot adjunkvoorsitter.

   Basson is in 1947 getroud met Clare Strauss, en hulle het twee dogters,
   Caro en Estée.

[wysig] Publikasies

     * Raam en Rigting in die Politiek, en Die Storie van Apartheid,
       Politika, 2004.
     * Politieke Kaarte op die Tafel, Parlementêre Herinneringe, Politika,
       2006.
     * Die derde band van sy memoirs, Steeds op die Parlementêre Kolfblad
       sal na verwagting in 2007 verskyn.

[wysig] Eksterne skakels

     * Aangeprys deur die liberale koerant "Contact"

[wysig] Bronne

     * Africa South of the Sahara, Europa Publications Limited, Londen,
       1975.
     * Rosenthal, Eric, Encyclopaedia of Southern Africa, Juta and Company
       Limited, Kaapstad en Johannesburg, 1978.
     * Van Wyk, Bettie (hoofred.), Official Yearbook of the Republic of
       South Africa 1979, Chris van Rensburg Publications (Pty.) Limited,
       1979.

   Kategorieë: Suid-Afrikaanse joernaliste • Suid-Afrikaanse politici

