Jarilo


   Jarilo (Russies: Ярило; Pools: Jaryło) was die Slawiese god van
   plantegroei en vrugbaarheid. Hy is ook verbind met die lente, oorlog en
   die oes.

   Inhoud

        * 1 Bronne
        * 2 Mite
        * 3 Christelike 'Jarilo'
        * 4 Erflating
        * 5 Verwysings
        * 6 Sien ook

[wysig] Bronne

   Die enigste historiese bronne wat dié godheid noem, is die drie
   biografieë van die Duitse vegter-biskop sint Otto, wat in die vroeë
   12de eeu verskeie militêre-pastorale ekspedisies gelei het na die
   streke van die Slawiese stamme wat naby die Oossee gewoon het. Hy
   beskryf feeste in Slawiese stede waarop die oorlogsgod Gerovit aanbid
   is. Dit was waarskynlik ’n verknoeiing van die oorspronklike Slawiese
   naam Jarowit.

   Die aanbidding van Jarilo het egter nog lank ná die Slawiërs se
   kerstening voortgeleef in folklore. Tot in die 19de-eeuse Rusland,
   Wit-Rusland en Serwië is volksfeeste met die naam Jarilo in die laat
   lente en vroeë somer gevier. Hulle was nie-Christelik van aard. In
   Noord-Kroasië en Suid-Slowenië is soortgelyke lentefeeste Jurjevo of
   Zeleni Juraj of Zeleni Jurij (Groen Joris) genoem. Dit was ’n feesdag
   van sint Joris (George), maar feitlik al die elemente was van heidense
   oorsprong en soorgelyk aan feeste van ander Slawiese nasies. Die stam
   van die naam, jar, beteken lente of somer.

   Tydens die feeste sou groepe dorpenaars in die natuur of deur dorpe
   gaan stap. Iemand sou gekies word om Jarilo or Juraj te wees wat te
   perd ry: ’n strooipop, ’n man of ’n kind wat met groen takke behang is,
   of ’n meisie wat soos ’n man aangetrek is. Liedere sou gesing word oor
   Jarilo/Juraj se terugkeer van ’n ver land oor die see, die terugkeer
   van lente na die wêreld, en van seëninge, oorvloed en vrugbaarheid wat
   op hande is.

[wysig] Mite

   Deur folklore-tekste van dié feeste te bestudeer en hulle te vergelyk
   met die struktuur van ander Indo-Europese mitologieë het die Kroatiese
   geleerdes Radoslav Katičić en Vitomir Belaj baie antieke Slawiese mites
   omtrent Jarilo gerekonstrueer. Hy was ’n tipiese godheid wat elke jaar
   gelewe en gesterwe het en dan hergebore is. Sy lewensiklus het die
   jaarlikse lewe van koring gevolg: van die saad- tot die plant- tot die
   oesstadium.

   Jarilo was die tiende, verlore seun van die god van donder, Peroen, wat
   gebore is op die laaste nag van Februarie, op Velja Noć (Groot Nag),
   die heidense Slawiese viering van die nuwe jaar. In dieselfde nag word
   Jarilo uit sy wiegie gesteel en na die onderwêreld geneem waar Weles,
   Peroen sy groot vyand, hom as sy eie seun grootmaak. Weles regeer oor
   die groen onderwêreld met sy grasvlaktes en ewige fontein, waar Jarilo
   grootword en die beeste van sy aanneempa oppas. Dié wêreld het volgens
   die Slawiërs "oorkant die see" gelê, dit was die plek waarheen voëls
   elke winter gevlieg het.

   Op die lentefees van Jare/Jurjevo, keer Jarilo terug van die wêreld van
   die dooies ("van oor die see") en bring lente van die immergroen
   onderwêreld na die ryk van die lewendes. Hy ontmoet sy suster Morana en
   maak haar die hof. Aan die begin van die somer, op die fees wat later
   as Ivanje/Ivan sou bekend staan, vier Koepala hul goddelike bruilof.
   Die heilige verbintenis tussen broer en suster, kinders van die
   oppergod, bring vrugbaarheid en oorvloed na die aarde en verseker ’n
   goeie oes. Omdat Jarilo die (aangenome) seun van Weles is en sy vrou
   die dogter van Peroen, bring hul huwelik vrede tussen die twee groot
   gode; dus verseker dit dat daar geen storms sal wees wat die oes kan
   verwoes nie.

   Ná die oes is Jarilo egter ontrou aan sy vrou en sy maak hom dood uit
   wraak (laat hom terugkeer na die onderwêreld). Dit laat die vyandigheid
   tussen Peroen en Weles weer opvlam. Sonder haar man, die god van
   plantegroei en vrugbaarheid, kwyn Morana weg – en die hele natuur saam
   met haar. Sy verys as simbool van die komende winter; sy verander in ’n
   ou, gevaarlike godin van donkerte en ryp, en sterf eindelik aan die
   einde van die jaar. Die hele mite sou hom elke jaar herhaal en die
   vertel van die sleuteldele van die verhaal het gepaard gegaan met groot
   jaarlikse feeste van die Slawiese kalender.

[wysig] Christelike 'Jarilo'

   Jarilo is ná die kerstening van die Slawiërs vervang deur sint Joris
   (George), moontlik omdat hulle name ietwat ooreenstem, maar dalk ook
   omdat sint Joris gewoonlik uitgebeeld word as ’n ridder op ’n perd wat
   ’n draak verslaan, terwyl die Slawiërs geglo het dat Jarilo ’n perd se
   gedaante gehad het en dat sy aanneempa ’n slangagtige god was. Nog ’n
   moontlikheid is dat sint Joris volgens sommige legendes oor en oor
   herbore word. Vanweë die belangrikheid van Jarilo vir boere as ’n god
   van plantegroei en vrugbaarheid, is die aanbidding van Jarilo nooit
   heeltemal gestaak nie. Die lentefeeste waarmee sy terugkeer van die
   onderwêreld gevier is, het feitlik onveranderd voortgeleef in die
   folklore van verskeie Slawiese lande.

[wysig] Erflating

   ’n Klein planeet, 2273 Yarilo, wat in 1975 ontdek is deur die
   Sowjet-sterrekundige Ljoedmila Tsjernich, is na hierdie Slawiese god
   genoem. ^[1]

[wysig] Verwysings

    1. ^ Schmadel, Lutz D. (2003). Dictionary of Minor Planet Names, 5th,
       New York: Springer Verlag, p. 185. ISBN 3540002383.

     * V. Belaj. Walk through year, mythical background of Croatian folk
       beliefs and customs, Golden Marketing. Zagreb, 1998.

[wysig] Sien ook

     * Morana
     * Weles
     * Peroen
     * Slawiese mitologie

   Slawiese mitologie en folklore

   Hoofgode Dazjbog • Jarilo • Marzjana • Peroen • Šiwa • Swjatowid •
   Swarog • Triglaf • Weles • Zarja • Die Zori
   Ander gode Belobog • Berstoek • Tsjernobog • Dziewona • Chors • Lada •
   Mat Zemlja • Mokosj • Oźwiena • Perperuna • Porenoet • Porewit •
   Porvata • Radogost • Rod • Roejewit • Stribog • Złota Baba
   Legendariese helde Aljosja Popowitsj • Basj-Tsjelik • Dobrinja
   Nikititsj • Ilja Moeromets • Iwan Tsarewitsj • Ljech, Tsjech en Roes •
   Libuše
   Magiese figure en plante Alkonost • Zjar-ptitsa (Vuurvoël) • Varingblom
   • Gamajoen • Raskownik • Simargl • Sirin • Zmei (Slawiese draak)
   Geeste en demone Ala • Baba Jaga • Bagiennik • Bannik • Bjes • Boginki
   • Boekawats • Domowoi • Drekawatz • Karzełek • Kikimora • Kosjtsjei •
   Poloednitsa • Lesji • Licho • Polewoi • Roesalka • Stoechatsj • Sudice
   • Wili (Slawiese feetjies) • Wodjanoi • Zdoechatsj
   Kategorie: Slawiese mitologie

