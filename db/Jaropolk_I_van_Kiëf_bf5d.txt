Jaropolk I van Kiëf


                                                                Jaropolk I
                                                       Grootprins van Kiëf

                                                   Vorstehuis      Rjoerik
                                                       Gebore   c. 958–960
                                                       Regeer      972–980
                                                   Voorganger Swjatoslaf I
                                                     Opvolger   Wladimir I
                                                        Vader Swjatoslaf I
                                                          {{{Voetnotas}}}

   Die moord op Jaropolk
   Die moord op Jaropolk

   Jaropolk I Swjatoslawitsj (Russies: Ярополк I Святославич) was tussen
   972 en 980 die jong en taamlik raaiselagtige prins van Kiëf.

   Sy pa, Swjatoslaf I, het Kiëf in Jaropolk se hande gelaat toe hy op ’n
   veldtog teen die Donause Bulgare vertrek het. Kort ná Swjatoslaf se
   dood het ’n burgeroorlog egter uitgebreek tussen Jaropolk en sy broers.
   Volgens een weergawe het Oleg (sy een broer) vir Ljoet, die seun van
   Jaropolk se raadgewer en opperbevelhebber, Sweneld, vermoor.
   Laasgenoemde het daarop aangedring dat Jaropolk wraak neem, en dus het
   die prins teen sy broer opgetrek en hom vermoor. Daarna het Jaropolk sy
   manne na Nowgorod gestuur van waar sy ander broer Wladimir gevlug het
   ná die nuus van Oleg se dood. So het Jaropolk die enigste heerser van
   Kiëf-Roes geword.

   In 980 het Wladimir teruggekeer met huursoldate en Jaropolk aangeval.
   Op pad na Kiëf het Wladimir die stad Polotsk beleër omdat Rogneda,
   dogter van Rogwolod, die prins van Polotsk, sy broer Jaropolk bo hom
   gekies het. Wladimir het Rogneda in die teenwoordigheid van haar pa
   verkrag ^[1]. Hy het Rogwolod laat vermoor en Rogneda gedwing om met
   hom te trou. Daarna het hy Kiëf beleër met die hulp van die bojaar
   Bloed, wat ná Sweneld se dood Jaropolk se raadgewer geword het. Bloed
   het Jaropolk egter verraai deur hom aan te raai om uit Kiëf te vlug en
   hom terug te trek in die stad Rodja. Maar Wladimir het Rodja ook beleër
   en Jaropolk gevra dat hulle oor vrede onderhandel. Jaropolk het geglo
   dat Bloed en sy broer werklik vrede wou hê en het na Wladimir se
   hoofkwartier gegaan waar hy vermoor is.

[wysig] Verwysings

          Hierdie artikel is merendeels vertaal vanaf die Nederlandse
          Wikipedia-artikel [1]

    1. ^ Raptschinsky, Boris. Russische heldensagen en legenden. Zutphen,
       W.J. Thieme & Cie, 1924, p. 64-65.

   Kategorieë: Russiese grootprinse • Huis van Rjoerik

