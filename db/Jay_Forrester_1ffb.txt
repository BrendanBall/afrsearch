Jay Forrester


   Digitale rekenaarbaanbreker

[wysig] Belangrikste prestasies

   Jay Forrester, professor in Bestuurswetenskappe aan die Massachusetts
   Instituut van Tegnologie (MIT) het baanbrekerswerk gedoen ten opsigte
   van twee belangrike ontwikkelings tydens sy twee uiteenlopende en baie
   suksesvolle loopbane. Hy was eerstens verantwoordelik vir 'n digitale
   rewolusie. Hy het Whirlwind I, die wêreld se eerste grootskaalse, hoë
   spoed, digitale rekenaar, ontwerp en gebou. Hy het ook die
   multi-koördinerende digitale toestel vir die opberging van inligting
   ("Multi-co-ordinate Digital Information Storage Device") ontwerp wat
   bekend is as die magnetiese kern van geheue opberging, 'n voorloper van
   die hedendaagse RAM-tegnologie wat dit moontlik maak om rekenaars
   kleiner, vinniger en kragtiger te maak. Tweedens het hy 'n dissipline
   ontwikkel wat bekend is as Stelseldinamiek ("system dynamics") wat
   gebruik maak van rekenaarnabootsings om te evalueer hoe alternatiewe
   beleidsrigtings groei, stabiliteit wisseling en verandering in die
   gedrag van korporasies, stede en lande beïnvloed. Hy het agt eregrade
   van universiteite van oor die wêreld heen ontvang en het verskeie
   toekennings ontvang wat insluit dat hy in 1979 opgeneem is in die
   Nasionale Heldesaal vir Ontdekkers. (National Inventors' Hall of Fame).

[wysig] Lewensgeskiedenis

   Jay Forrester is op 14 Julie 1918 op 'n beesplaas in Nebraska naby
   Climax gebore. Na sy hoërskoolopleiding is Forrester na die
   Universiteit van Nebraska waar hy in 1939 'n B Sc graad in elektriese
   ingenieurswese verwerf. Hy het toe met sy graadstudie aan MIT begin en
   sy meestersgraad in 1945 behaal. Forrester het eers as
   navorsingassistent by MIT se sterkstroomlaboratorium gewerk voordat hy
   na die nuwe servomeganiese ("servomechanisms") laboratorium gegaan het.
   Gedurende hierdie tydperk het die Verenigde State se vloot vir MIT
   opdrag gegee om 'n vlugnabootser vir vliegtuie te bou en is Forrester
   aangestel vir die projek. Terwyl Forrester met die projek besig was,
   het hy besef dat as hy daarin wil slaag om 'n vlugnabootser te bou, hy
   'n elektroniese digitale rekenaartoestel sal nodig hê eerder as 'n
   meganiese toestel. In plaas van 'n vlugnabootser te bou, het hy begin
   om Whirlwind I te ontwerp en te bou, die eerste grootskaalse, hoë spoed
   digitale rekenaar wat in reële tyd sou werk. Na voltooiing en by
   indiensneming laat in 1949 het die groot rekenaar 'n dubbelverdieping
   huis nodig gehad om dit te huisves. Terwyl hy besig was met
   rekenaartegnologie, het hy ook 'n dramaties, verbeterde metode om
   geheue te berg ontwerp wat willekeurige toegang ("random-access")
   genoem is, gelyktydige stroom magnetiese opberging ("coincident-current
   magnetic storage") wat die standaard geheuetoestel vir digitale
   rekenaars vir die hele rekenaarindustrie geword het. Nadat die
   Sowjet-Unie sy eerste atoombom laat ontplof het en die Verenigde State
   se militariste besef het dat rekenaars noodsaaklik gaan wees vir die
   verdediging van die land, het Forrester direkteur van die SAGE-projek
   geword ("Semi-Automated Ground Environment"). Dit was 'n stelsel vir
   kontinentale lugverdediging wat 'n netwerk van Whirlwind-gebaseerde
   prototipe rekenaars gebruik het in 23 rigtingsentra, drie aanvalsentra
   en een programmeringsentrum wat oor die hele Noord-Amerika versprei is.
   Forrester het die SAGE-projek verlaat nadat dit in 1956 ingestel is en
   met 'n nuwe loopbaan begin. Forrester het 'n professor aan MIT se Sloan
   Skool vir Bestuurswetenskappe geword waar hy baanbrekerswerk gedoen het
   op 'n nuwe terrein wat dinamiese stelseldinamiek ("system dynamics")
   genoem is. Hy het rekenaarnabootsings gebruik om sosiale stelsels te
   ontleed. Forrester het aangevoer dat die menslike verstand nie aangepas
   is om die wyse waarop sosiale stelsels optree te interpreteer nie. Hy
   het geglo dat die vervaardiging van modelle van sosiale stelsels en die
   uitvoer van laboratoriumeksperimente op daardie modelle voordat nuwe
   wette en regeringsprogramme beproef word, tot beter resultate sal lei
   as om bloot besluite te neem op grond van besinning, bespreking,
   beredenering en raaiwerk. Hy het die MIT Stelseldinamiekgroep gestig en
   die Stelseldinamiekprogram vir die Sloan Skool tot 1989 bestuur. Sedert
   1989 werk hy aan die Nasionale modelprojek, 'n groot rekenaarmodel van
   die Verenigde State se ekonomie en die Stelseldinamiek in Onderwys
   Projek (SDEP). Die SDEP ontwikkel wyses waarop stelseldinamiek as
   grondslag vir 'n nuwe soort van onderwys gebruik kan word wat vanaf
   kleuterskool tot by graad 12 strek. Hy is tans "Germeshausen" professor
   by MIT waar hy die Stelseldinamiekprogram by die Sloan Skool vir
   Bestuurwetenskappe bestuur.
   Kategorie: Mense

