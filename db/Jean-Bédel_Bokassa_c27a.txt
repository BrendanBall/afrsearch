Jean-Bédel Bokassa


   Keiser, kannibaal, apostel

[wysig] 'n Kort lewensgeskiedenis

   Hierdie taai, geharde stryder en hoogs gedekoreerde Franse leëroffisier
   het op Nuwejaarsdag 1966 die mag in die Sentraal-Afrikaanse Republiek
   (SAR) oorgeneem en 'n lewe begin lei wat so bisar was dat dit vandag
   moeilik is om te weet waar die waarheid eindig en die mite begin. Die
   man wat homself tot keiser gekroon, in vergulde weelde geleef het en in
   sy afwesigheid ter dood veroordeel is - hy was in Libië toe Franse
   valskermsoldate ingevlieg is om hom in September 1979 af te sit - het
   in 1986 uit ballingskap teruggekeer om verhoor te word. Van die
   aanklagte was moord, marteling en kannibalisme. In 1987 is hy weer ter
   dood veroordeel. Toe hy in 1996 dood is, was hy nietemin reeds weer
   drie jaar lank 'n vry man. Sy doodsvonnis is deur generaal André
   Kolingba, staatshoof en 'n ou kameraad, versag. Kolingba het ook later
   aan hom amnestie verleen en hom vrygelaat. Die plaaslike radiostasie
   wat hom op 'n keer 'n "monster" genoem het, het na hom as "luisterryk"
   verwys en hy is met eerbetoon begrawe. Bokassa is in 1921 gebore en
   deur Katolieke sendelinge grootgemaak nadat hy op die ouderdom van ses
   wees gelaat is ná die moord op sy pa en sy ma se selfmoord. Hy het vir
   die Vrye Franse geveg en deelgeneem aan die inval in die suide van
   Frankryk in 1944. Daarna het hy in Frans-Indo-China en in Algerië
   geveg, waar die Legion d'Honneur en die Croix de Guerre aan hom
   toegeken is. Hy is in 1960 uit die Franse leër ontslaan met die rang
   van kaptein en het na die SAR - toe pas onafhanklik - teruggekeer. In
   1964 het hy leërstafhoof geword en in 1966 die mag by sy neef en
   president, David Dacko, oorgeneem. Deur hom tot moord en terreur te
   wend, het hy al die wetgewende en uitvoerende magte in sy hande
   gekonsentreer. In 1972 het hy homself tot lewenslange president
   verklaar, maar sy grootheidswaan het nog maar pas ontwaak. Op 4
   Desember 1977, nadat hy homself tot keiser uitgeroep en sy land se naam
   na die Sentraal-Afrikaanse Ryk verander het, het Bokassa - in navolging
   van Napoleon Bonaparte se kroning in 1804 - homself gekroon. Die paleis
   wat hy in die dorpie Berengo gebou het en waar hy met sy 17 vroue en
   die meeste van sy 54 kinders gewoon het, het moontlik een-derde van die
   SAR se jaarlikse begroting geverg. Dit het goue baddens en bidets, vase
   gevul met diamante en ander voorbeelde van uitspattighede bevat. Sy
   standbeeld het in die tuin gestaan. Die kokke in sy kombuise het getuig
   dat hulle disse van sy slagoffers berei het wat soms aan besoekende
   hoogwaardigheidsbekleërs voorgesit is. In Januarie 1979 het hy 'n
   dekreet uitgevaardig dat skoolkinders 'n duur uniform moes dra met sy
   embleem op en vervaardig in 'n fabriek wat aan een van sy vrouens
   behoort het. Daar was straatoptogte in Bangui en hy het die leër beveel
   om ontevrede leerlinge aan te keer. Tot 200 van hulle is in die tronk
   afgemaai, sommige - volgens die bevindings van Afrika-regters wat die
   episode later ondersoek het - deur die keiser self doodgemaak. Daar
   word ook gesê dat hy die vleis van slagoffers geëet het. Kort daarna
   het hy hom tot apostel verklaar. 'n Paar maande later het die
   valskermsoldate opgedaag terwyl hy op besoek aan Libië se leier,
   Moeammar Gaddaffi, was. Bokassa is in die ouderdom van 75 jaar aan 'n
   hartaanval dood en een van sy seuns, Jean-Charles, het verklaar dat "sy
   verstand tot aan die einde helder was".
   Kategorieë: Keisers • Kriminele

