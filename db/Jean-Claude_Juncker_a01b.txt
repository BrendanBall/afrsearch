Jean-Claude Juncker


   Jean-Claude Juncker
   Jean-Claude Juncker

   Jean-Claude Juncker (gebore op 9 Desember 1954 in Rédange-sur-Attert,
   Luxemburg) is 'n Luxemburgse politikus en lid van die Chrëstlich-Sozial
   Vollekspartei (Christelik-Sosiale Volksparty, CSV). Hy is sedert 1995
   die Eerste Minister van die Groothertogdom Luxemburg.

[wysig] Biografie

   In 1974 slaag Jean-Claude Juncker die Diplome de fin d´études
   secondaires (Luxemburgse matriek) by die Lycée (Hoërskool) Michel
   Rodange in Luxemburg. Hy word gelyktydig 'n lid van die
   Chrëstlich-Sozial Vollekspartei. Hy skryf in 1975 by die Universiteit
   van Straatsburg (Frankryk) in en behaal in 1979 'n graad in die
   regswetenskappe. Na sy studie werk hy as 'n advokaat.

   In 1982 word hy as Staatssekretaris in die Departement van Arbeid en
   Sosiale Sekerheid benoem. Twee jaar later wen hy 'n setel in die
   Luxemburgse Chambre des Deputés. In 1989 word hy as Minister van
   Finansies en Arbeid en as Goewerneur van die Wêreldbank benoem. Hy
   speel 'n leidende rol by die onderhandelings oor die Verdrag van die
   Europese Unie (Maastrichtse Ooreenkomste). In 1995 word hy die Eerste
   Minister van Luxemburg en Goewerneur van die Internasionale Monetêre
   Fonds (IMF). In die tweede halfjaar van 1997 en nog eens in die eerste
   halfjaar van 2005 is hy die President van die Raad van die Europese
   Unie.
   Kategorieë: Luxemburgse politici • Advokate

