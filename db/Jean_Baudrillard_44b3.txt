Jean Baudrillard


   Jean Baudrillard (Reims, 29 Julie 1929 - Parys, 6 Maart 2007) is 'n
   Franse sosioloog, kultuurkritikus en 'n filosoof. Sy werke word dikwels
   geassosieer met postmodernisme en poststrukturalisme.

   Inhoud

        * 1 Lewensloop
        * 2 Inleiding tot sy werk
        * 3 Kritiek op Baudrillard se werk
        * 4 Beknopte Bibliografie van geselekteerde werk

[wysig] Lewensloop

   Hy studeer in Duits aan die Sorbonne Universiteit in Parys en bied
   Duits aan in 'n lycée (hoër skool) van 1958 tot 1966. Hy het as 'n
   vertaler en kritikus gewerk terwyl hy sy studies in filosofie en
   sosiologie voort sit. In 1966 voltooi hy sy Ph.D. tesis: Thèse de
   troisième cycle: Le Système des objets ("Derde siklus tesis: Die
   stelsel van voorwerpe") onder die studieleiding van Henri Lefebvre. Van
   1966 tot 1972 werk hy as hulpdosent en assistent professor. In 1972
   voltooi hy sy habilitasie naamlik: L'Autre par lui-même. ('Die ander
   deur homself'.) en begin om in sosiologie onderrig te gee aan die
   Universiteit van Parys-X Nanterre as ‘n professor. Baudrillard dien van
   1986 tot 1990 as die Wetenskaplike Direkteur by die IRIS (Institut de
   Recherche et d'Information Socio-Économique) aan die Universiteit van
   Parys - IX Dauphine. Hy was van 2001 tot met sy dood in 2007 'n
   filosofie professor wat gespesialiseer het in kultuur en media kritiek
   aan die European Graduate School. Hy het ook in die tyd voortgegaan om
   die werksamhede van die Institut de Recherche sur l'Innovation Sociale
   aan die Centre National de la Recherche Scientifique te ondersteun. Hy
   sterf in die ouderdom van 77 jaar na 'n lang siekbed.

[wysig] Inleiding tot sy werk

   Jean Baudrillard is bekend vir sy ondersoeke na hiperrealiteit, en
   spesifiek hiperrealiteit in die Verenigde State van Amerika (VSA).
   Volgens Baudrillard het die VSA 'n wêreld vir homself geskep wat meer
   werklik is as die werklikheid en waarin diegene wat daar bly obsessief
   is met tydloosheid, perfeksie en objektifeering van die self. Verder is
   egtheid vervang deur 'n kopie en niks is "werklik" nie alhoewel diegene
   wat deelneem aan die illusie nie oor die vermoeë beskik om dit te sien
   nie. In plaas daarvan om ondervindinge te hê, neem mense spektakels
   waar, via regte of metaforiese beheerskerms. In plaas van realiteit
   beleef die mens skynbeelde en simulasie.

   Baudrillard se skynbeeldteorie gaan spesefiek oor die egtheid en
   werklikheid van beelde wat ons dink ons ken. In hierdie teorie word
   gestel dat die mens kontak met die ware wêreld verloor, omdat hy ‘n
   beeld van die wêreld skep aan die hand van wat hy in die media
   waarneem. Baudrillard is van mening dat daar steeds minder waarheid is,
   omdat ons al ons werklikheid baseer op iets wat ons self (die mensdom)
   bedink het (in film en media). Een voorbeeld van die 'skynbeelde' is
   dat iedereen weet hoe 'n vliegtuig wat val daaruit sien. Maar ons weet
   dit omdat ons dit al op die televisie gesien het. Die 'ken' van so 'n
   gebeurtenis is dus nie gebaseer op onse eie waarheid nie, maar op die
   waarheid geskep op die televisie.

   Terwyl sy vroeëre loopbaan beïnvloed word deur Marxisme, het hy
   uiteindelik tot die gevolgtrekking gekom dat dat Karl Marx se
   standpunte slegs 'n spieëlbeeld van opposisie teen kapitalistiese denke
   was. Marx het byvoorbeeld nie konsepte soos "werk" of "waarde"
   bevraagteken nie. In kort, terwyl Marx dit moontlik goed bedoel het was
   hy volgens Baudrillard geinfekteer deur die "virus van bourgeois
   denke". In teenstelling hiermee, stel hy voor die konsep van simboliese
   uitruiling, 'n "kringloop van geskenke en opvolggeskenke", soortgelyk
   aan 'n geskenkekonomie. Alhoewel hy oor tyd begin voorkeur gee aan 'n
   stelsel gebaseer op verleiding wat volgens hom gebaseer is op "die
   bekoring van suiwer en bloot speletjies, oppervlakkige rituele". Terwyl
   Baudrillard moontlike alternatiewe voorstel, sien hy weining hoop vir
   die herstel van die sosiale wêreld. Hy voorsien eerder verdere
   ontwikkeling van hiperrealiteit, met die gevolg dat dit moeliker word
   om te onderskei wat is werklik en wat is nie. Hy beskou die VSA as die
   land wat die verste in hierdie rigting beweeg het. Hy stel dit
   byvoorbeeld dat hy die VSA besoek het ten einde eerstehandse ervaring
   op te doen van "die finale aard van die toekomstige katastrofe".

[wysig] Kritiek op Baudrillard se werk

   Baudrillard word gekritiseer deur verskeie vakkundiges. Douglas Kellner
   kritiseer Baudrillard in sy boek Jean Baudrillard: From Marxism to
   Postmodernism and Beyond (ISBN 0804717575) waarin hy tradisionele
   Marxisme verdedig teen Baudrillard se kritiek. Christopher Norris
   kritiseer wat hy beskou as Baudrillard se gebrek aan betekenisvolle
   politieke verbintenis in sy boek Uncritical Theory : Postmodernism,
   Intellectuals and the Gulf War (ISBN 0870238175).

[wysig] Beknopte Bibliografie van geselekteerde werk

     * Le système des objets (Die Voorwerp Stelsel), 1968
     * La société de consommation (Die Stelsel van Voorwerpe en die
       Gebruikersamelewing), 1970
     * Pour une critique de l'économie politique du signe (Kritiek van die
       Politieke Ekonomie van die Teken), 1972
     * Le miroir de la production (Die Spieël van Produksie), 1973
     * À l'ombre des majorités silencieuses, (In die Skaduwee van die
       Stille Meerderheid), 1982
     * Amérique (Amerika), 1987
     * Le crime parfait (Die Perfekte Misdaad), 1995

   Kategorie: Franse filosowe

