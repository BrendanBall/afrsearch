Jehovasgetuies


   Charles Taze Russell (1852-1916).
   Charles Taze Russell (1852-1916).

   Jehovasgetuies is 'n Christelike gemeenskap wat in die 19de eeu deur
   Charles Taze Russell, 'n boorling van Pittsburgh (VSA), gestig is en in
   2007 sowat 7 miljoen aktiewe lede gehad het. Die huidige internasionale
   hoofkwartier is in Brooklyn (New York-stad).

   Die beweging beweer dat hulle die enigste ware opvolgers van die
   oorspronklike 1ste-eeuse Christendom is en handhaaf geen betrekkinge
   met ander Christelike kerke en groeperings nie. Jehovasgetuies beskryf
   hulleself dan ook as die "Christendom" en verwys na die ander
   Christelike kerke en sektes as die "Christenheid". Die leerstellings is
   hoofsaaklik gebaseer op die apokaliptiese boeke van die Bybel, veral
   Daniël en Openbaring.

   Jehovasgetuies is bekend vir hulle toegewyde sendingwerk en politieke
   neutraliteit, waarvolgens lede nóg aan die politieke lewe mag deelneem
   nóg diensplig mag doen. Alhoewel hulle geen politieke invloed wil
   uitoefen en nie in politieke sake inmeng nie, het hulle in lande soos
   Duitsland regstappe gedoen om dieselfde status en erkenning as die
   groot Christelike kerke te kry.

   Net soos die Romeinse Christene in die 1ste eeu glo Jehovasgetuies aan
   die wederkoms van Jesus Christus en 'n ewige lewe op aarde in sy
   Koninkryk. Net 144 000 uitverkore Christene uit alle geskiedkundige
   periodes sal saam met Jesus hierdie Koninkryk op aarde vanuit die hemel
   regeer.

   Alhoewel hulle min of meer by die fundamentalistiese stromings van die
   Christendom gereken kan word wat slegs die Bybel as bron van
   godsdienstige leerstellings aanvaar, word Bybeltekste in die algemeen
   krities bestudeer. Hulle aanvaar dus geen leerstellings dat die aarde
   letterlik in sewe dae geskep is of dat mense 'n onsterflike siel het
   nie.

[wysig] Geskiedenis

   Die wêreldhoofkwartier van die Jehovasgetuies is in Columbia Heights,
   Brooklyn, New York.
   Die wêreldhoofkwartier van die Jehovasgetuies is in Columbia Heights,
   Brooklyn, New York.

   Die Jehovasgetuies is in 1872 deur Charles Taze Russell in Pittsburgh
   (Pennsilvanië) onder die naam International Bible Students Association
   ("Internasionale Vereniging van Bybelstudente") gestig. Onder sy
   opvolger, Joseph Franklin Rutherford (1869-1942), is die organisasie se
   naam in 1931 gewysig tot die huidige "Jehovasgetuies".^[1] Vanweë die
   toegewyde predikingswerk het die beweging tot meer as 7 miljoen lede in
   236 lande gegroei.

[wysig] Bestuur en vergaderings

   Die beweging word vanuit die hoofkwartier in New York-stad bestuur deur
   'n liggaam van "ervare ouer manne" op 'n nie-demokratiese,
   outoritêr-teokratiese manier. Hulle organiseer ook die internasionale
   sendingwerk. Daar is meer as honderd takkantore in ander lande. Vroue
   is van alle ampte uitgesluit.

   Sogenaamde ouer manne of opsieners en bedieningsknegte, wat hulle
   bystaan, is verantwoordelik vir die onderrig van die gemeente.

   Die plaaslike gemeentes vergader in 'n sogenaamde "Koninkryksaal",
   meestal 'n eenvoudige gebou wat deur vrywilligers opgerig en deur
   vrywillige bydraes gefinansieer is. Daar is gewoonlik drie vergaderings
   per week. Groter byeenkomste met spesiale Bybelonderrig vind jaarliks
   plaas en sluit die doop van nuwe dissipels in.

   Jehovasgetuies preek van huis tot huis in Sofia, Bulgarye.
   Jehovasgetuies preek van huis tot huis in Sofia, Bulgarye.

   Distrikskonvensie van die Jehovasgetuies.
   Distrikskonvensie van die Jehovasgetuies.

   Persoonlike Bybelstudie.
   Persoonlike Bybelstudie.

[wysig] Verwysings

    1. ^ www.watchtower.org/af/rq/article_14.htm

   Kategorie: Christendom

