Jens Stoltenberg


   Jens StoltenbergFoto: Henry Wad
   Jens Stoltenberg
   Foto: Henry Wad

   Jens Stoltenberg (* 16 Maart 1959 in Oslo) is 'n Noorse politikus,
   voorsitter van die Sosiaal-Demokratiese Arbeidersparty en sedert 17
   Oktober 2005 die Eerste Minister van Noorweë.

   Jens Stoltenberg is die seun van die politikus Thorvald Stoltenberg en
   sy vrou Karin. Sy familie is van Duitse afkoms en het in die 17de eeu
   vanuit Noord-Duitsland na Noorweë geëmigreer. Jens Stoltenberg is
   getroud met Ingrid Schulerud en het twee kinders.

   Hy het tot by die jaar 1987 ekonomie aan die Universiteit van Oslo
   gestudeer en 'n tyd lank as deeltydse joernalis vir die koerant
   Arbeiderbladet gewerk. Sedert 1993 is hy 'n afgevaardigde in die Noorse
   parlement, die Storting.

   Tussen 1979 en 1989 het Stoltenberg as 'n bestuurslid van die
   Arbeidersparty se jeugorganisasie, Arbeidernes Ungdomsfylking (AUF), en
   tussen 1985 en 1989 as die AUF se voorsitter en visepresident van die
   Sosialistiese Jeuginternasionaal (IUSY) gefungeer. Sedert 1985 is hy 'n
   bestuurslid van die Arbeidersparty, en hy was in die periode tussen
   1990 en 1992 ook voorsitter van dié party se bestuurskomitee in Oslo.

   Tussen 1990 en 1992 was Stoltenberg daarnaas 'n lid van die
   parlementêre Komitee vir Verdediging, 'n lid van die Sosiale Komitee
   (1991-1993) en voorsitter van die Komitee vir Ruolie en Energie
   (1997-2000).

   Sedert 1990 het Stoltenberg verskeie kere as 'n lid van die Noorse
   regering gedien - tot by die jaar 1991 as staatssekretaris in die
   Departement van Omgewingsbewaring, tussen 1993 en 1996 as Minister van
   Energie en Ekonomiese Sake en tot by die jaar 1997 as Minister van
   Finansies.

   Tussen Maart 2000 en die verkiesings van 2001 was hy die Eerste
   Minister van Noorweë. In November 2002 het hy Thorbjørn Jagland as
   vorsitter van die Noorse Arbeidersparty opgevolg en in die nasionale
   verkiesing van 11 en 12 September 2005 as kandidaat van dié party tot
   die nasionale parlement verkies. As die leier van
   links-groen-regeringskoalisie is hy op 17 Oktober 2005 as opvolger van
   Kjell Magne Bondevik tot Eerste Minister van Noorweë benoem.

[wysig] Eksterne skakels

     * www.regjeringen.no: Kantoor van die Eerste Minister (en)

   Kategorie: Noorse politici

