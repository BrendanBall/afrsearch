Jerevan


                                                  Jerevan
                                                  Kaart              Wapen

                                                                      Vlag

                                                   Land            Armenië
                                             Koördinate 40°10' N, 44°31' O
                                               Stigting           782 v.C.
                                             Oppervlak:
                                               - Totaal          227 vk km
                                      Hoogte bo seevlak              989 m
                                             Bevolking:
                                        - Totaal (2004)          1 226 000
                                   - Bevolkingsdigtheid      5 196,4/vk km
                                                Tydsone             UTC +4
                                             - Somertyd             UTC +5
                                           Burgemeester  Jervand Zakharjan
                                      Amptelike webwerf            Jerevan

   Jerevan: Republiekplein
   Jerevan: Republiekplein

   Jerevan (Armeens Երևան/Jerewan, amptelike Oos-Armeense naam, of Երեվան
   (tradisionele spelling, meestal gebruik deur die Wes-Armeense diaspora)
   is die hoofstad en grootste stad van Armenië met 'n oppervlak van 227
   vierkante kilometer en 1 226 000 inwoners (2004). Jerevan is die
   ekonomiese, kulturele en wetenskaplike sentrum van die land en vorm
   vanweë sy grootte 'n eie provinsie.

   Jerevan se geskiedenis dateer terug na die 8de eeu v.C. en die stigting
   van die Urartiaanse vesting Ereboeni in 782 v.C., wat van Jerevan een
   van die oudste stede ter wêreld maak. Die stad spog met talle
   historiese geboue, skulpture en waterfonteine, en sy pragtige
   argitektuur word deur 'n kleurryke mengsel van materiale - tufsteen,
   tragiet en basalt in alle skakerings - gekenmerk.

   Die stad is ook een van die belangrikste kulturele sentrums ter wêreld.
   Hier word een van die uitnemendste versamelings van historiese
   manuskripte bewaar: Die Matenaderan se meer as 1 100 eksemplare bevat
   waardevolle inligting oor die geskiedenis, kultuur en wetenskap van
   Armenië, die Middel-Ooste, Griekeland en Rome.

   Inhoud

        * 1 Geografie en klimaat
        * 2 Geskiedenis
             + 2.1 Vroeë geskiedenis
             + 2.2 Jerevan onder vreemde oorheersing
             + 2.3 Russiese beheer
             + 2.4 Onafhanklikheid: 1917-1920
             + 2.5 Jerevan onder Sowjet-heerskappy
             + 2.6 Onafhanklikheid

[wysig] Geografie en klimaat

   Jerevan lê tussen 950 en 1 300 meter bo seevlak aan die Hrasdanrivier,
   'n takrivier van die Arax, en in 'n hoefystervormige keteldal, wat aan
   drie kante deur berge omring word.

   Die stad het 'n kontinentale klimaat met baie warm en droë somers en
   relatief kort en koue winters. Die gemiddelde jaarlikse temperatuur is
   11,6 °C en die gemiddelde jaarlikse reënval sowat 304 millimeter.
   Maand                 Jan Feb Mar Apr Mei Jun Jul Aug Sep Okt Nov Des Jaar
   Gemiddelde temp. [°C] -5  0   7   11  19  23  25  25  20  15  8   1   13
   Reënval (cm)          2   2   3   4   4   2   1   1   1   3   2   2   27

[wysig] Geskiedenis

[wysig] Vroeë geskiedenis

   Die bouvalle van die antieke fort Ereboeni
   Die bouvalle van die antieke fort Ereboeni

   Die eerste menslike nedersettings in die omgewing van Jerevan het reeds
   sowat 5 000 jaar gelede ontstaan. Versterkte dorpe uit die bronstydperk
   sluit Sjengavit, Karmir Bloer, Karmir Berd en Berdadzor in.
   Argeologiese opgrawings bewys dat 'n Urartiaanse fort, Ereboeni
   (Էրեբունի), reeds in 782 v.C. op bevel van koning Argisjtis I in die
   huidige stadsgebied van Jerevan opgerig is, om aanvalle uit die
   noordelike Kaukasus-gebied af te weer. In die bloeitydperk van die
   Urartiaanse Ryk is besproeiingskanale en waterdamme in die gebied
   gebou.

   Die fort Teisjebaini (Karmir Bloer) is in 585 v.C. deur die Skithe
   verwoes. Tussen die 6de en 4de eeu v.C. was Jerevan een van die
   sentrums in Achaemenidiese Ryk se Armeense satrapie. Die tydperk tussen
   die 4de en 3de eeu v.C. staan weens die gebrek aan historiese gegewens
   as Armenië se donker tydperk bekend. Die eerste kerk in Jerevan, die
   Sint-Pieter-en-Pauluskerk, is in die 5de eeu opgerig. Die gebou het in
   1931 ineengestort.

[wysig] Jerevan onder vreemde oorheersing

   Gedurende die hoogtepunt van die Arabiere se invalle is ook Jerevan in
   die jaar 658 ingeneem. Die stad was sedert hierdie tydperk weens sy
   geografies strategiese ligging by die kruispunt van handelsroetes
   tussen Europa en Indië steeds belangrik. Die huidige naam Jerevan is
   sedert die 7de eeu gebruik.
   'n Uitsig oor Jerevan, geteken deur Jean Chardin in 1672
   'n Uitsig oor Jerevan, geteken deur Jean Chardin in 1672

   Tussen die 9de en 11de eeu het Jerevan 'n veilige stad binne die
   Armeense Koninkryk gebly. Uiteindelik is Jerevan deur die Seldjoeke
   verower. Die Mongoolse heerser Timoer Lenk het Jerevan in 1387 ingeneem
   en geplunder. Die stad het daarna as die administratiewe sentrum van
   die Ilkhanaat gedien.

   Weens sy strategiese ligging het Jerevan 'n twisappel in die langdurige
   oorloë tussen die Persiese Ryk en die Ottomane geword. In die tydperk
   tussen 1513 en 1737 is die stad veertien keer afwisselend deur beide
   kante verower. Op bevel van Sjah Abbas I is tienduisende Armene,
   waaronder ook inwoners van Jerevan, in 1604 na Persië gedeporteer.
   Voortaan was sowat tagtig persent van die stad se bewoners Moslems.

   Die Franse reisiger Jean Chardin het in die 17de eeu 'n besoek aan
   Jerevan afgelê en 'n beskrywing van die stad in sy joernaal "Die reise
   van Cavalier Chardin in Transkaukasië in 1672-1673" gegee. Op 7 Junie
   1679 is Jerevan deur 'n massiewe aardbewing verwoes.

[wysig] Russiese beheer

   Republiekplein in die nagtelike ure
   Republiekplein in die nagtelike ure

   Jerevan is op 1 Oktober 1827 gedurende die Russies-Persiese Oorlog van
   1826 tot 1828 deur Russiese troepe onder die bevel van Iwan Paskewitsj
   bevry en in 1828 formeel deur Persië aan Rusland afgestaan. As gevolg
   van die Ooreenkoms van Toerkamantsjai het die tsaristiese Rusland die
   hervestiging van Armene uit Persië en Turkye bevorder. Die Armeense
   bevolking het weer begin groei, en by die eeuwisseling het 29 033 mense
   in Jerevan gewoon, waarvan 49 persent Azerbaidjane (of, volgens die
   destydse Russiese bronne, Azerbaidjaanse Tatare), 48 persent Armene en
   twee persent Russe.

   Die stad het in ekonomiese en politieke opsig begin groei. Ou geboue is
   afgebreek en deur nuwe geboue in die Europese boustyle vervang. In 1829
   is Armene uit Persië gerepatrieer en in 'n nuwe stadswyk gevestig. In
   die 1830's het Jerevan 'n uezd, 'n Russiese administratiewe eenheid
   geword. Tsaar Nikolaas I van Rusland het Jerevan in 1837 besoek.

   Die eerste algemene plan van die stad is in 1854 opgestel. Tussen 1850
   en 1860 is die vrouekolleges van Sint Hripsime en Sint Gayane en die
   Engelse Tuin geopen. Die eerste drukkery is in 1874 in bedryf gestel,
   en die eerste teater het in 1879 naby die Sint-Pieter-en-Paulkerk
   geopen. 'n Spoorwegverbinding met Alexandropol, Tiflis en Joelfa is in
   1902 ingewy, en in dieselfde jaar het ook die eerste openbare
   biblioteek lesers gelok. Die eerste telefoonverbindings, wat in 1913 in
   bedryf gestel is, is deur 80 intekenaars gebruik.

   Die Oktober-rewolusie van 1917 het 'n einde aan die Russiese Ryk
   gemaak. Die Armeense, Georgiese en Moslemleiers van Transkaukasië het
   saamgesluit om die Transkaukasiese Federasie te vorm, wat formeel sy
   afskeiding van die Russiese Ryk geproklameer het.

[wysig] Onafhanklikheid: 1917-1920

   Ná die Russiese Rewolusie van 1917 het Jerevan in die volgende jaar 'n
   deel van die kortstondige, onafhanklike Transkaukasiese Federasie met
   die hoofstad Tbilisi gevorm. Op 28 Mei 1918 het Jerevan die hoofstad
   van die onafhanklike Eerste Republiek van Armenië geword.

   Met die inval van die 11de Rooi Leër op 29 November 1920 het die stad
   in die Sowjet-magsfeer beland. Nasionalistiese Armeense troepe het
   Jerevan in Februarie 1921 nog 'n keer beset, maar op 2 April het die
   Sowjets die stad herower.

[wysig] Jerevan onder Sowjet-heerskappy

   Jerevan se Operateater
   Jerevan se Operateater

   Jerevan het die hoofstad van die nuutgestigte Armeense Sosialistiese
   Sowjetrepubliek geword, een van vyftien republieke in die Sowjetunie.
   Die Sowjet-tydperk het die stad, wat oorspronklik net vir enkele
   duisend inwoners bedoel was, in 'n moderne metropool met meer as een
   miljoen mense omgeskep. Die nuwe Jerevan is volgens ontwerpe van die
   bekende Armeense argitek Alexander Tamanian ontwikkel, wat daarin
   geslaag het om nasionale tradisies met die eietydse stedebou te
   versoen. Sy ontwerpe berus op 'n straal- en kringvormige stadsuitleg,
   wat uiters geskik was vir die plaaslike terrein en sedertdien tot een
   van die belangrikste besienswaardighede in Jerevan ontwikkel het.

   Tamanian se uitleg is op die bestaande ou strukture van die stad
   afgedwing en het gevolglik tot die sloping van 'n groot aantal
   histories belangrike geboue soos kerke, moskees, die Persiese fort,
   baddens, basare en karavanserais gelei. Die stad is omgeskep tot 'n
   groot industriële, kulturele en wetenskaplike sentrum met meer as 200
   belangrike nywerheidsondernemings - een van die grootste in die
   Sowjetunie.

   Tydens die 50ste herdenking van die Armeense volksmoord het 'n algehele
   staking teen die Sowjet-heerskappy plaasgevind - die eerste betoging
   van hierdie soort in die Sowjetunie - wat die amptelike erkenning van
   die gebeure in Turkye as 'n volksmoord ten doel gehad het. In 1968 het
   Jerevan sy 2 750ste verjaarsdag gevier. Die eerste stasies van Jerevan
   se moltrein is in 1981 geopen.

[wysig] Onafhanklikheid

   Ná die ontbinding van die Sowjetunie het Jerevan op 21 September 1991
   weer die hoofstad van die onafhanklike Republiek van Armenië geword.
   Opgradering van die gas- en elektrisiteitsvoorsiening is in die errste
   jare van die onafhanklikheid as een van die stad se knellendste
   vraagstukke ervaar, wat eers in 1996 opgelos is.

   Kategorie: Armenië

