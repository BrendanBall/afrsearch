Jerry Falwell


   Jerry Falwell
   Jerry Falwell

   Eerwaarde Jerry Falwell (11 Augustus 1933 in Lynchburg (Virginia) - 15
   Mei 2007 in Lynchburg (Virginia)) was die eerste fundamentalistiese
   Amerikaanse evangelis wat elektroniese media, veral televisie, ingespan
   het om die invloed van konserwatiewe Christene op die Amerikaanse
   politiek te verhoog. Hy het veral bekend gestaan as die stigter van die
   Moral Majority, die sogenaamde "Morele Meerderheid", 'n
   Christelik-politieke beweging wat in die 1980's na sy bewering die
   oorwinning van die presidentskapskandidaat Ronald Reagan en sy
   Republikeinse Party verseker het, nadat miljoene Christelike kiesers
   die oproep van eerwaarde Falwell gevolg, geregistreer en gestem het.

   Inhoud

        * 1 Loopbaan
        * 2 Die Moral Majority-beweging
        * 3 Werke
        * 4 Bronne
        * 5 Eksterne skakels

[wysig] Loopbaan

   Hy is in Fairview Heights, 'n tipiese werkersklasbuurt van Lynchburg
   (Virginia) grootgemaak. Sy vader was 'n welvarende man, wat tydens die
   Amerikaanse Prohibisie onwettig alkoholiese dranke gestook had en nou
   oor sy eie sakeondernemings - waaronder 'n busdiens, 'n petrolstasie,
   'n nagklub, 'n restourant en 'n motel - beskik het, maar hy was ook
   verslaaf aan drank en het Christelike predikante verag. Eers op sy
   doodsbed - hy is oorlede toe Jerry vyftien jaar oud was - het hy die
   Christelike geloof aangeneem.

   Jerry was die eerste in sy familie wat ná sy hoërskoolopleiding by 'n
   kollege ingeskryf het en was oorspronklik van plan om 'n loopbaan as
   professionele bofbalspeler of joernalis te volg. Maar nadat hy in 1952
   'n Christen geword het, het hy geroepe gevoel om as predikant op te
   tree. Ná twee jaar se studies aan die Lynchburg-kollege het hy hom by
   die Christelik-fundamentalistiese Baptist Bible College in Springfield
   (Missouri) ingeskryf. Falwell het aanvanklik as 'n deeltydse
   jeugpastoor gewerk, maar toe hy een keer vir die hoofpastoor ingespring
   en negentien mense sy predik só gewaardeer het dat hulle hul lewens
   onmiddellik aan Jesus Christus gewy het, het hy besef dat dit sy
   roeping was om as predikant mense te bekeer.

   Jerry Falwell het in 1956 die Donald Duck Cola-gebou, 'n vroeëre
   botteleringfabriek, gekoop en hier sy eie fundamentalistiese
   kerkgemeente met aanvanklik net 35 lede gestig. As 'n indrukwekkende
   prediker het hy sy gemeenskap vinnig vergroot en uiteindelik oor 'n
   gemeente met 22 000 lede (Thomas Road Baptist Church - die eerste
   sogenaamde megakerk in die Verenigde State), 'n godsdienstige
   televisieprogram (Old Time Gospel Hour), wat landwyd uitgesaai is, en
   sy eie universiteit, die Liberty University met 7 700 studente
   (oorspronklik in 1971 as die Lynchburg Baptist College gestig), beskik.
   In 2007 was daar reeds meer as 10 000 studente. Falwell het as die
   universiteit se kanselier en president gedien.

   Op 12 April 1958 het hy met die kerkpianiste Macel Pate getrou.

   Eerwaarde Jerry Falwell is op die ouderdom van 73 oorlede nadat hy
   bewusteloos in sy kantoor by die Liberty-universiteit gevind is. Hy is
   oorleef deur sy vrou, Macel Pate Falwell, met wie hy 49 jaar lank
   getroud was, drie kinders en agt kleinkinders.

[wysig] Die Moral Majority-beweging

   In 1973 was Jerry Falwell ontsteld oor 'n beslissing van die
   Amerikaanse Hooggeregshof wat aborsies wettig verklaar het, en hy het
   besluit om self tot die politiek toe te tree. In 1978/79 het hy sy
   Christelik-politieke Moral Majority-beweging gestig, wat na bewering
   miljoene van konserwatiewe Christelike Amerikaners met sukses opgeroep
   het om hulle as kiesers te laat registreer. Net een jaar later het die
   Republikeinse kandidaat Ronald Reagan die presidentsverkiesing gewen,
   terwyl sy party ook die meerderheid in die Senaat verower het.

   Die politieke aktiwisme van Falwell was in die geledere van die
   Southern Baptist-kerke ongekend; hulle het gewoonlik geskroom om hulle
   by wêreldse sake in te meng. Ander, meer regsgesinde Christelike
   fundamentaliste soos Bob Jones het Falwell se beweging selfs as die
   "werk van die Satan" beskryf, nadat Falwell ook Mormone, Katolieke en
   Jode in 'n soort ekumenies-politieke alliansie verenig het.

   Baie konserwatiewe Christene, veral in Amerika se suidelike
   "Bybelgordel", het met Falwell en ander televisie-predikers soos Pat
   Robertson en Jim Bakker saamgestem dat die Verenigde State deur 'n
   morele neergang bedreig sou wees, en die predikers se politieke
   agitasie, wat deur 'n groot aantal kabeltelevisieprogramme uitgesaai
   is, het miljoene toeskouers gelok. Falwell, wat sy medialoopbaan as 'n
   radio-evangelis in Lynchburg begin het, het in 1985 president van die
   Liberty Broadcasting Network geword.

   Sy hoofonderwerpe was die ban op skoolgebede in Amerika se openbare
   skole, aborsie, die lesbiese en gay beweging, hulle leefstyl en
   beweerde groeiende invloed, tienerswangerskappe, die groeiende aantal
   egskeidings, dwelmmisbruik, pornografie, geweld op skole en VIGS.
   Volgens Falwell se woorde was die VSA deur "selfvernietiging" bedreig,
   en dit was volgens hom linksgesinde, goddelose en liberale politici,
   asook linkse aktiwiste-regters wat die ondergang van Amerika sou
   bewerkstellig.

   Larry Flynt se seks-tydskrif Hustler het in 1983 'n advertensie van die
   Italiaanse alkoholiese drank Campari geparodieer met 'n vervalste
   onderhoud met Jerry Falwell, waarin hy erken dat hy sy eerste
   sekservaring met sy moeder in 'n toilethuisie gehad het toe hy dronk
   was. Falwell het die tydskrif vir skadevergoeding gedagvaar en beweer
   dat hy deur die parodie emosioneel gepla is, maar die Amerikaanse
   Hooggeregshof het duidelik gestel dat publieke figure nie
   skadevergoeding kan opeis selfs as hulle deur 'n parodie emosioneel
   gepla sou word nie.

   Falwell het in 1987 as die leier van die Moral Majority-beweging
   afgetree en die beweging in 1989 ontbind, aangesien dit volgens Falwell
   sy oorspronklike doeleindes al bereik had.

   Die opkoms van Christelike fundamentalisme het egter 'n blywende impak
   op die Amerikaanse politiek en maatskappy gehad. Moral Majority se
   godsdienstige veroordeling van homoseksualiteit, aborsie en pornografie
   het van Falwell een van die bekendste, maar ook mees omstrede figure
   van die regsgesinde Christelik-Evangelese beweging in die VSA gemaak.
   Jerry Falwell se toespraakskrywer Mel White het in 1994 bedank nadat hy
   as gay uitgekom het. White het met sy vriend net teenoor Falwell se
   kerk gewoon en ook ná sy bedanking kerkdienste bygewoon. Falwell en
   White was steeds vriende.

   In die laaste jare van sy lewe het Falwell se uitlatings selfs vir sy
   voormalige politieke vennote dikwels problematies geword. In 1999 het
   Falwell in een van sy publikasies die Britse televisieprogram
   Teletubbies, wat op kleuters gemik was, skerp gekritiseer omdat Tinky
   Winky, een van die karakters, na bewering "gay" was. In dieselfde jaar
   het hy beweer dat die "Antichris" 'n Joodse man sou wees wat tans op
   Aarde leef. Alhoewel hy later om verskoning gevra het vir sy
   anti-Joodse uitlating, het hy nogtans sy kontroversele leerstelling
   aangaande die "Antichris" bybehou.

   Enkele dae ná die aanvalle van 11 September 2001 het hy "heidene",
   feministe, gays, liberale en burgerregte-aktiwiste daarvan beskuldig
   dat hulle vir die terreuraanvalle mede-verantwoordelik sou wees,
   aangesien die sekularisasie in die land 'n klimaat sou geskep het
   waarin God die Verenigde State moontlik nie langer teen buitelandse
   aanvalle sou beskerm nie, soos hy dit sedert 1812 steeds gedoen het,
   aldus Falwell. Ná 'n teregwysing deur die Wit Huis het Falwell om
   verskoning gevra vir sy kommentaar.

   In die televisieprogram 60 Mintues het hy die profeet Mohammed as 'n
   "terroris" beskryf.

   In 2004 het hy nog een keer 'n politieke organisasie gestig, die Faith
   and Values Coalition en dit as die 21ste eeuse opstanding van die Moral
   Majority beskryf. Die koalisie was onder meer daarop gemik om regters
   te steun wat teen aborsie gekant was en het hom vir 'n wysiging van die
   Amerikaanse Grondwet beywer wat burgerlike verbintenisse en
   gay-huwelike sou verbied.

[wysig] Werke

     * Church Aflame, Impact, 1971
     * Capturing a Town for Christ, Revell, 1973
     * Liberty Bible Commentary on the New Testament, Thomas Nelson, 1978
     * Listen, America!, Doubleday, 1980
     * The Fundamentalist Phenomenon, Doubleday, 1981
     * Finding Inner Peace and Strength, Doubleday, 1982
     * Liberty Bible Commentary, Thomas Nelson, 1982
     * When it Hurts Too Much to Cry, Tyndale House, 1984
     * Wisdom for Living, Victor Books, 1984
     * Stepping Out on Faith, Tyndale House, 1984
     * Champions for God, Victor Books, 1985
     * If I Should Die Before I Wake, Thomas Nelson, 1986
     * The Fundamentalist Phenomenon/the Resurgence of Conservative
       Christianity, Baker Book House, 1986
     * Strength for the Journey, Simon & Schuster, 1987
     * The New American Family, Word, 1992
     * Falwell: An Autobiography Liberty House, 1997 (spookskrywer: Mel
       White)
     * Fasting Can Change Your Life, Regal, 1998
     * Achieving Your Dreams, World Publishers, 2006
     * Building Churches of Dynamic Faith: A Five-Session Study Guide,
       World Publishers, 2006
     * Dynamic Faith Journal, World Publishers, 2006

[wysig] Bronne

     * The Washington Post, Washington, DC, 16 Mei 2007
     * Die webwerf van College Humor - bevat Hustler se geparodieerde
       Campari-advertensie

[wysig] Eksterne skakels

     * Jerry Falwell Ministries
     * Liberty University – Jerry Falwell, Chancellor
     * The National Liberty Journal – Jerry Falwell, Publisher
     * Rev. Falwell's ProCon.org Biography
     * SourceWatch – Jerry Falwell
     * Jerry Falwell News from I Hate Pat Robertson
     * Falwell and Above
     * Internet Movie Database
     * Jerry Falwell at the Notable Names Database
     * Jerry Falwell's connection to Reverend Sun Myung Moon
     * ESPN – A night of hoops with Jerry Falwell
     * An NPR: Jerry Falwell timeline.
     * Transcript of speech that "Nuclear Weapons are Morally
       Indefensible", Oxford Union debate, 1 Maart 1985
     * "Jerry Falwell, Leading Religious Conservative, Dies at 73", New
       York Times, 15 Mei 2007

   Kategorie: Amerikaanse predikante

