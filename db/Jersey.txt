Jersey


                                              CAPTION: Bailiwick of Jersey
                                                       Bailliage de Jersey
                                             Distrik van die eiland Jersey


                                                      Wapen van Jersey
                                 (Vlag van Jersey) (Landswapen van Jersey)

                            Volkslied: Ma Normandie
                                                        God Save the Queen
                              Ligging van Jersey
                      Amptelike tale             Engels en Frans; Jèrriais
                            Hoofstad                          Saint Helier
                                                       49° 11' N, 2° 06' O
                       Grootste stad                          Saint Helier
                  Politieke bedeling                    Britse Kroongebied
                       Regeringsvorm    Selfregering deur Statevergadering
              Hertogin van Normandië                 Koningin Elizabeth II
     Luitenant-Goewerneur van Jersey                     Sir John Cheshire
                               Balju                  Sir Philip Bailhache
                         Oppervlakte
                            - Totaal
                           - % water
                                                                116 km²
                                                                        -%
                           Bevolking
                - Bevolkingsdigtheid
                                                                 91 000
                                                                 784,5/km²


                         Geldeenheid              Pond Sterling van Jersey
                             Tydsone                                   UTC
                        Internet TLD                                   .je
                          Skakelkode                                 +1534

   Die Bailiwick of Jersey (Jèrriais: Jèrri) is die grootste van die
   Kanaaleilande digby die kus van Noord-Frankryk en net soos die eiland
   Man 'n besitting van die Britse Kroon, wat nie deel uitmaak van die
   Verenigde Koninkryk of die Europese Unie nie. Die eiland met 'n
   oppervlak van 116 vierkante kilometer het sowat 91 000 inwoners. Die
   onbewoonde eilande Minquiers en Ecréhous behoort tot Jersey.

   Die eiland is 'n oorblyfsel van die historiese hertogdom van Normandië,
   en die plaaslike Frans-Normandiese dialek Jèrriais word as streektaal
   erken. Engels en Frans is die amptelike tale. Frans bly tot die jaar
   1946 'n amptelike taal van die regering, maar sy gebruik is vandag
   beperk tot 'n aantal seremonies soos die gebed voor die opening van die
   Statevergadering. Frans is egter 'n verpligte skoolvak.

   Inhoud

        * 1 Geskiedenis
        * 2 Politiek
        * 3 Geografie
        * 4 Ekonomie
        * 5 Geldeenheid
        * 6 Demografie
        * 7 Kultuur
        * 8 Kookkuns
        * 9 Bronne
        * 10 Eksterne skakels

[wysig] Geskiedenis

   Die eerste bewoners was jagters en versamelaars wat gedurende die Ou
   Steentydperk (omstreeks 250 000 v.C.) in grotte gewoon het. Die groot
   aantal menhire en dolmens op die eiland dateer uit die Nuwe
   Steentydperk (omtrent 4000 v.C.). In die Bronstydperk is Jersey deur
   Druïdes bewoon.

   Die vroegste verwysing na Jersey gaan terug op die 6de eeu n.C. -
   Germaanse invallers het destyds die hermiet Sint Helier vermoor wat op
   'n klein rotsagtige eiland naby die huidige Elizabeth-kasteel geleef en
   gepredik het.
   Straatname verskyn in Engels, Frans en Jèrriais
   Straatname verskyn in Engels, Frans en Jèrriais

   In die 9de eeu het Wikings hulle op die eiland, wat voortaan sy huidige
   Skandinawiese naam gedra het, en op die vasteland van Normandië
   gevestig. Jersey is in die jaar 933 deur Willem Langswaard, hertog van
   Normandië, geannekseer. Sy afstammeling Willem die Veroweraar (Willem I
   van Engeland) het ná die Normandiese verowering van Engeland in 1066
   die hertogdom van Normandië en die Koninkryk van Engeland onder een
   kroon verenig.

   Ná die val van Rouen het koning Johan I van Engeland, hertog van
   Normandië, in 1204 al sy Normandiese besittings op die vasteland aan
   die koning van Frankryk verloor. Die bewoners van die Kanaaleiland moes
   destyds 'n besluit neem of hulle onderdane van die Franse koning Filips
   Augustus of koning Johan wou wees. Hulle het vir die laasgenoemde
   gekies. Die Kanaaleilande Jersey, Guernsey, Alderney, Sark en Herm het
   sodoende as selfregerende gebiede by die Engelse Kroon gebly het.

   Jersey is tydens die sogenaamde Rose-oorloë in die 15de eeu sewe jaar
   lank deur die Franse oorheers nadat hulle die kasteel Mont Orgueil
   ingeneem het. Frankryk het die eiland nog eens vir 'n kort tydperk in
   1781 beset, en kort daarna is wagtorings langs die kuslyn opgerig om
   die eiland teen toekomstige Franse aanvalle te beskerm.

   Die handel, wat deur die neutraliteit tussen Engeland en Frankryk
   bevorder is, was die basis vir die welvaart van Jersey. Die landbou,
   vissery, skeepsbou en wolvervaardiging was oor 'n lang tydperk die
   hoofsaaklike bronne van inkomste. Tydens die 19de eeu het danksy die
   verbetering van die vervoer die ontwikkeling van die toerisme begin.

   Tydens die Tweede Wêreldoorlog was Jersey tussen 1 Mei 1940 en 9 Mei
   1945 die enigste deel van die Verenigde Koninkryk wat deur Duitse
   troepe beset is aangesien die Britse regering geweier het om die
   Kanaaleilande te verdedig. Die besetting het vyf jaar van hongersnood
   en onderdrukking beteken, en die eilndbevolking herdenk die bevryding
   jaarliks op Liberation Day.

[wysig] Politiek

   Government House, Jersey: Ontvangs op die verjaardag van koningin
   Elizabeth II in 2005
   Government House, Jersey: Ontvangs op die verjaardag van koningin
   Elizabeth II in 2005

   Die State van Jersey vorm die wetgewende vergadering van die eiland.
   Dit sluit 53 verkose lede in - 12 senatore wat vir 'n ampstermyn van 6
   jaar verkies word, 12 konstabels wat vir drie jaar as hoofde van die
   parogieë verkies word, 29 afgevaardigdes wat vir 'n ampstermyn van drie
   jaar verkies word; die Bailiff (Balju) en Deputy Bailiff (wat as
   voorsitters van die vergadering benoem word) en drie lede sonder
   stemreg - die Dekaan van Jersey, die Prokureur-Generaal en die
   Prokureur van Jersey, wat almal deur die Kroon benoem word.

   Die regeringsdepartemente word deur komitees van die State beheer. Die
   Bailiff fungeer as die siviele hoof van die eiland.

   Die meeste lede van die State word as onafhanklikes verkies. Die
   enigste politieke party, wat tans in die State verteenwoordig is, is
   die Demokratiese Alliansie van Jersey.

   Die Normandiese gemene reg, wat die Clameur de Haro en die Engelse reg
   insluit, dien as basis vir die regstelsel. Die justisie word deur die
   Koninklike Hof (Royal Court) van die Verenigde Koninkryk beheer.

   Koningin Elizabeth I se tradisionele titel as staatshoof is dié van
   Hertogin van Normandië, alhoewel sy hierdie titel formeel nie gebruik
   nie. Sy regeer die kroongebied danksy haar funksie as koningin.

[wysig] Geografie

   Rotswande van die noordelike kuslyn naby Plémont
   Rotswande van die noordelike kuslyn naby Plémont

   Jersey is die grootste en mees suidelike van die Kanaaleilande met 'n
   oppervlak van 45 vierkante myl (116 vierkante kilometer), sowat twaalf
   myl van die Franse skiereiland Cotentin in Normandië af geleë. Jersey
   het 'n kuslyn van sowat 75 kilometer.

   Die seegebied van die Baai van Saint-Malo staan bekend vir sy getye,
   wat twee keer per dag 'n verskil van 40 voet tussen eb en vloed kan
   bereik - een van die grootstes ter wêreld.

   Jersey het 'n gematigde klimaat met milde winters en koel somers,
   alhoewel dit die meeste sonskynure van alle Britse Eilande het. Sy
   landskap word deur vlaktes met lae heuwels langs die noordkus
   gekenmerk.

   Vir administratiewe doeleindes is die eiland in twaalf parogieë
   onderverdeel, wat almal toegang tot die see het en die name van
   heiliges dra. Die parogieë word verder verdeel in vingtaines (of, soos
   in die geval van St. Ouen, in "cueillettes"), wat histories ontwikkel
   het en as plaaslike bestuurseenhede en kiesafdelings dien. Sogenaamde
   Centeniers word in elkeen van die parogieë vir 'n ampstermyn van drie
   jaar as polisiehoofde verkies.

[wysig] Ekonomie

   Die kasteel op die Mont Orgueil dateer uit die 13de eeu en dien destyds
   as beskerming teen Franse invalle
   Die kasteel op die Mont Orgueil dateer uit die 13de eeu en dien destyds
   as beskerming teen Franse invalle

   Die ekonomiese basis van Jersey is finansiële dienste, toerisme,
   internethandel en landbou. Finansiële dienste lewer die helfte van die
   eiland se inkomste op.

   Terwyl Jersey in die 19de eeu onder meer nog 'n belangrike uitvoerder
   van sider na die Verenigde Koninkryk is (in 1810 word 4,5 miljoen liter
   uitgevoer), is aartappels en suiwelprodukte vandag die belangrikste
   landbouprodukte. Talle boere gee die voorkeur aan natuurlike bemesting
   en gebruik vraic, die seewier wat in groot hoeveelhede aan Jersey se
   strande uitgespoel word, vir die bekende Jersey Royal-aartappels.
   Hierdie tradisie dateer uit die 12de eeu.

   Die plaaslike Jersey-beesras dien as die basis vir 'n klein organiese
   vleisbedryf. Die La Mare-wynkelder in St. Mary is in 1972 in 'n
   tradisionele 17de eeuse Jersey-plaashuis gestig en produseer
   gehaltewyne.

   Aangesien Jersey geen belasting op toegevoegde waarde het nie, is daar
   gespesialiseerde maatskappye wat goedere soos video's, kontaklense en
   ander goedere na die Verenigde Koninkryk uitvoer en op daardie mark
   teen laer pryse aanbied. Hierdie praktyk word deur nuwe wetgewing
   beperk.

[wysig] Geldeenheid

   Jersey het sy eie banknote en muntstukke, wat saam met dié van
   Guernsey, die Verenigde Koninkryk en Skotland as wettige betaalmiddel
   dien. Jersey se geldeenheid is aan die Britse Pond Sterling gekoppel.
   Sien Pond Sterling van Jersey.

[wysig] Demografie

   Normandiese vlae tydens La Fête Nouormande 2005
   Normandiese vlae tydens La Fête Nouormande 2005

   Sowat vyftig persent van die eiland se bevolking is uitheems. Dertig
   persent van die 91 000 inwoners is in die gebied van die hoofstad St.
   Hélier gekonsentreer.

   Die Kerk van Engeland is die grootste godsdienstige gemeenskap op die
   eiland, terwyl in die plattelandse gebiede baie aanhangers van die
   Metodistekerk woon. Daar is ook 'n groot Rooms-Katolieke minderheid.

[wysig] Kultuur

   Jèrriais, die inheemse Normandiese taal, word deur 'n minderheid van
   die bevolking gepraat. Tydens die 19de eeu is dit nog die huistaal van
   die meerderheid. Deesdae is veral ou mense die taal magtig, alhoewel
   dit in Jersey se skole onderwys word. Dit speel nog 'n groot rol in die
   topografie van die eiland, waar naas Jèrriais ook Franse en Engelse
   plekname gebruik word.

   'n Aantal neolitiese kunswerke is die vroegstes wat op die eiland
   gevind is. Die enigste oorblyfsels van die ryk middeleeuse
   kultuurerfenis is muurskilderye, nadat die ikonoklasme (beeldestorm)
   tydens die Calvinistiese reformasie van die 16de eeu baie werke
   vernietig het.

   Drukkerye bestaan sedert die tagtigerjare van die 18de eeu, en talle
   publikasies in Jèrriais, Frans en Engels verskyn in die 19de eeu op die
   eiland. Aktuele en satiriese poësie is die belangrikste literêre
   kunsvorm.

   John Everett Millais, Elinor Glyn en Wace behoort tot Jersey se bekende
   kunstenaars. Lillie Langtry, wat ook as Jersey Lily bekend staan, word
   as die leidende kunstenares van Jersey beskou. Die bekende Franse
   skrywer Victor Hugo bly in die tydperk van 1852 tot 1855 as balling op
   Jersey.

   Die plaaslike karnaval, die Blommeslag (Battle of Flowers), vind sedert
   die jaar 1902 plaas.

[wysig] Kookkuns

   Jersey Royal-aartappels
   Jersey Royal-aartappels

   Seekos is 'n belangrike bestanddeel van Jersey se kookkuns, net soos sy
   melk, room en botter. Jersey het, anders as Normandië, geen tradisie
   van kaasvervaardiging nie, alhoewel 'n klein hoeveelheid kaas plaaslik
   gemaak word.

   Die Jersey Royal is die plaaslike soort aartappel, wat baie gewild is
   op die plaaslike en Europese mark. Die klein, geurige aartappels groei
   op die suidwaarts geleë côtils (steile hellings).

   Appels is 'n histories belangrike vrugtesoort. Die sogenaamde "swart
   botter" (lé nièr beurre) is 'n spesialiteit, wat van appels, sider en
   speserye gemaak word. Hierdie konfyt word gewoonlik in die nagte van
   November in spesiale houers, die sogenaamde bachins, berei - 'n gewilde
   vermaak vir almal, wat tot sestien ure kan neem. Emigrante het die
   resep ook in Noord-Amerika bekend gemaak; veral in die VSA-deelstaat
   Pennsylvanië is "apple butter" 'n gewilde lekkerny. Die verbouing van
   appels word tans weer bevorder en vergroot. Appelbrandewyn en wyn word
   in klein hoeveelhede geproduseer.

[wysig] Bronne

     * Thomas, Roger (red.): pureJersey. St. Helier: Jersey Tourism 2007

[wysig] Eksterne skakels

     * Toeristegids
     * Les Pâraîsses d'Jèrri en Jèrriais (kaart van die parogieë, wapen en
       geskiedenis)
     * Die State van Jersey
     * Toerisme op Jersey
     * BBC Jersey
     * Die Geskiedenis van Jersey
     * Dit is Jersey - Plaaslike webwerf
     * Jersey Insight - Plaaslike webwerf
     * CIA World Factbook [1] 2000
     * Kaart van Jersey
     * Jersey se Swart Botter (in Jèrriais)

                                Lande in Europa
          Albanië | Andorra | Armenië^2 | Azerbeidjan^1 | België |
      Bosnië-Herzegowina | Bulgarye | Kroasië | Ciprus^2 | Denemarke |
     Estland | Finland | Frankryk | Duitsland | Georgië^1 | Griekeland |
      Hongarye | Ysland^3 | Ierland | Italië | Letland | Liechtenstein |
   Litaue | Luxemburg | Macedonië | Malta | Moldawië | Monaco | Montenegro
      | Nederland | Noorweë | Oostenryk | Pole | Portugal | Roemenië |
    Rusland^1 | San Marino | Serwië | Slowakye | Slowenië | Spanje | Swede
    | Switserland | Tsjeggië | Turkye^1 | Oekraïne | Verenigde Koninkryk |
                          Vatikaanstad | Wit Rusland
     Afhanklikhede: Akrotiri and Dhekelia^2 | Faroëreilande | Gibraltar |
             Guernsey | Jan Mayen | Jersey | Eiland Man | Svalbard
    1. Land deels in Asië. 2. Geografies in Asië , maar gereeld beskou as
     deel van Europa agv kulturele en historiese oorwegings. 3. Land deels
                               in Noord-Amerika

   Kategorie: Kanaaleilande

