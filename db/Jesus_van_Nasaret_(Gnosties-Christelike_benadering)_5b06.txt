Jesus van Nasaret (Gnosties-Christelike benadering)


   Weens die uiteenlopendheid van teologiese en filosofiese konsepte wat
   dikwels in die literatuur as "Gnosties-Christelik" beskryf word, en ter
   wille van verifieerbaarheid vir die leser sal hierdie artikel voorlopig
   op die huidige Gnosties-Christelike stromings soos die Ecclesia
   Gnostica konsentreer.

   Die vroeë Gnostiese Christene was lede van 'n spirituele beweging wat
   sy oorsprong in die leerstellings van Jesus van Nasaret - soos beskryf
   in die Christelike skrifte - het. Terwyl die meeste van Jesus se
   tydgenote slegs die uiterlike aspekte van sy leerstellings kon begryp,
   het hy vir sy volgelinge, waaronder Maria Magdalena, die sleutels gegee
   om die ware esoteriese betekenis van sy boodskap te ontsluit en bekend
   te maak.

   In teenstelling met die ortodokse Christene, wat as gevolg van hulle
   onvoldoende kennis en insig selfs die wederkoms van Jesus as die
   "Messias" en "aardse regter" binne enkele dekades ná sy dood voorspel
   het, het die Gnostiese Christene die verborge betekenis van sy
   uitsprake bestudeer en hul kennis oor hul ware spirituele oorsprong
   gebruik om hulself in spirituele opsig te bevry. Hul skrifte is steeds
   in simboliese vorm geskryf en behels die volledige versameling van
   Christelike tekste.

   Vandag word die Gnosties-Christelike tradisie deur kerke soos die
   Ecclesia Gnostica bewaar.

   Inhoud

        * 1 Jesus as Hoë Aeon en verpersoonliking van die Woord van God
        * 2 Gnostiese Jesus
             + 2.1 Bringer van kennis
             + 2.2 Innerlike Self
             + 2.3 Ander verskille met die Paulinies-ortodokse tradisie
        * 3 Problematiek

[wysig] Jesus as Hoë Aeon en verpersoonliking van die Woord van God

   Die vroeë Christendom en huidige herstelde Gnosties-Christelike
   beweging beskou Jesus van Nasaret as die aardse verpersoonliking van
   die Christus, die hemelse Aeon.

   As sulks is Jesus van Nasaret
     * een van die Hoë Aeons van die Volheid (Pleroma),
     * die geartikuleerde gedagte of woord (Logos) van God en
     * die uitdrukking van God se verlossende mag (Soteria) en word
       derhalwe ook die Verlosser (Soter) genoem.

   Die Evangelie volgens Johannes, een van die Christelike Griekse
   skrifte, beskryf die vleeswording van die Woord in hoofstuk 1:


   Jesus van Nasaret (Gnosties-Christelike benadering)

    In die begin was die Woord, en die Woord was by God, en die Woord was
   God. Hy was in die begin by God.[...] En die Woord het vlees geword en
                           het onder ons gewoon...


   Jesus van Nasaret (Gnosties-Christelike benadering)

[wysig] Gnostiese Jesus

   Die rol van Jesus Christus as leraar of wegwyser word deur sommige
   moderne Gnostisiste bevraagteken, maar in die meeste tradisionele vorme
   van Gnostisisme het Hy 'n belangrike rol gehad. Die rede hiervoor is
   dat hoewel Gnostisisme 'n samevoeging van verskillende filosofieë en
   godsdienstige oortuigings is, die meeste Gnostisiste hulle oorspronklik
   as Christene beskou het.

[wysig] Bringer van kennis

   Sekerlik die belangrikste verskil tussen die Christelike Gnostisiste en
   die tradisionele Christelike leer is dat die Gnostisiste nie daaraan
   glo dat Jesus na die Aarde gekom het om deur Sy kruisdood vir alle
   mense se sondes te betaal en daardeur versoening tussen God en mens te
   bewerk nie. Hulle glo Jesus se belangrikste taak was om die geheime
   kennis (gnosis) aan uitgesoekte mense te openbaar en hulle só in staat
   te stel om verlos te word.

[wysig] Innerlike Self

   Vir hierdie "Gnostiese Jesus" was dit belangriker dat die individu sy
   of haar diepste innerlike self moet leer ken, as om in Hom te glo en Sy
   gebooie te gehoorsaam. Hy het mense aangemoedig om aan te hou soek na
   hierdie kennis oor hulleself, sodat dít hulle kon bevry.

   Luidens die Evangelie van Thomas het Jesus dit só gestel: "Diegene wat
   soek, moet nie ophou totdat hulle gevind het nie. Wanneer hulle vind,
   sal hulle ontsteld wees. Wanneer hulle ontsteld is, sal hulle hul
   verwonder, en dan sal hulle oor alles heers. Daarna sal hulle rus".

   Hierdie Jesus het ook geleer dat die Gnostikus sy verbintenis met die
   Opperwese beter kan verstaan deur kennis van hom- of haarself: "Wanneer
   julle julleself ken … sal julle verstaan dat julle kinders is van die
   lewende Vader". Kennis oor die eie innerlike, eerder as geloof in God,
   is dus die sleutel tot verlossing en 'n verhouding met God.

[wysig] Ander verskille met die Paulinies-ortodokse tradisie

   Die kategisme van die Ecclesia Gnostica beskryf drie aspekte van die
   Godheid, wat verpersoonlik word as die Vader, Son en die Heilige Gees.

   Die Gnostisiste glo nie dat Jesus bonatuurlik deur die werking van die
   Heilige Gees as 'n mens uit die maagd Maria gebore is nie. Sommige glo
   dat Jesus die seun van Maria en Josef was (Lukas 1, 2), maar dat die
   goddelike Jesus-gees oor hom gekom het.

   Ander meen weer Jesus was 'n gees met 'n menslike voorkoms. Omdat Hy
   nie soos ander mense as Gees in hierdie materiële wêreld vasgevang was
   nie, het Hy nie 'n regte menslike liggaam gehad nie. Vir sy volgelinge
   het dit wel soos 'n menslike liggaam gelyk.

   Nog 'n belangrike verskilpunt met die tradisionele Pauliniese leer is
   Gnostisiste se oortuiging dat Jesus se lyding en kruisdood nie 'n
   werklike gebeurtenis was nie, maar eerder 'n simboliese beskrywing van
   die algemene toestand van die mensdom.

   Christelike Gnostisiste het veral in vroeë tye die tradisionele
   Christelike kerke erg omgekrap met beweringe dat Jesus die geheime
   kennis net aan hulle openbaar het, en nie aan die res van die
   Christendom nie. Jesus se verlossingsboodskap maak dit dus nie vir alle
   mense moontlik om verlos te word soos die ortodoks-Pauliniese
   Christelike tradisie dit stel nie, maar net vir dié groepie
   uitgesoektes.

[wysig] Problematiek

   Behalwe vir die verskille in Jesus se leerstellinge oor verlossing,
   verskil die Gnostiese Jesus oënskynlik dikwels lynreg van die ortodokse
   interpretasie. Die probleem lê in die feit dat Jesus van Nasaret
   gedurende sy sendingwerk 'n persoonlike ontwikkeling deurgemaak het
   waartydens sy opvattings en leerstellings soms drasties verander het.
   Sonder inagneming van hierdie psigologiese proses en die chronologie
   van sy beweerde uitsprake (waarin hy byvoorbeeld eers die swaard sou
   bring en op 'n later tydstip oor naasteliefde predik - 'n verwysing na
   Jesus se uiteindelike besluit om nie as 'n rewolusionêre bevryder van
   die Romeinse heerskappy oor Judaea op te tree nie, maar eerder as 'n
   spirituele verlosser) sal die wetenskaplik-teologiese ondersoek nie tot
   logiese gevolgtrekkings kan kom nie.
   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Christendom • Gnostisisme • Saadjies

