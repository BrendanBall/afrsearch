Joachim van Plettenberg


   Joachim Ammena van Plettenberg (8 Maart 1739, Leeuwarden, Nederland –
   18 Augustus 1793, Zwolle, Nederland) was die goewerneur van die Kaap de
   Goede Hoop van 11 Augustus 1771 tot 14 Februarie, 1785. Hy het Ryk
   Tulbagh opgevolg as waarnemende goewerneur na dié se afsterwe. Op 18
   Mei 1774 is hy permanent aangestel in die posisie.

   Van Plettenberg is in 1739 in Leeuwarden, die hoofstad van Friesland in
   Nederland gebore. Hy kom uit 'n aristokratiese familie en sy ouers was
   stoere Oranje-manne. Sy vader was 'n kolonel in die sterk
   Oranje-garnisoen wat in Leeuwarden onderhou is. Na voltooiing van sy
   skoolopleiding het hy gaan studeer en 'n graad in regte ontvang en is
   hy tot die State-Generaal verkies. Sy eerste amptelike pos was in
   Batavia waar hy regsondervinding opgedoen het as 'n junior regsoffisier
   of adjunk-fiskaal vit twee jaar van 1765. Op 28-jarige ouderdom is hy
   in 1767 aangestel as die eerste onafhanklike fiskaal in Kaapstad.^[1]

   In 1774 word hy in waarnemende hoedanigheid as goewerneur aangestel toe
   goewerneur Tulbagh te sterwe kom. Op 18 Mei 1774 is hy permanent
   aangestel in die posisie. Tydens sy ampstermyn het hy 'n drie maande
   lange reis onderneem waarin hy al 47 buiteposte in die Kaapkolonie
   besoek het. Tydens die reis kom hy op 5 November 1778 op
   Plettenbergbaai aan en op 6 November rig hy die historiese bakenklip
   van die VOC, wat as die Van Plettenbergbaken bekend staan op.^[1] Die
   heldedaad van Wolraad Woltemade het tydens sy ampstermyn plaasgevind.

   Van Plettenberg is na 'n reeks petisies van die Kaapbewoners in 1785
   eervol uit sy pos ontslaan. Hy keer na sy vaderland terug en is by Huis
   Windesheim in Zwolle oorlede in 1793.^[2]

   Plettenbergbaai is deur homself vernoem.^[3]
   Vooraf gegaan deur:
   Ryk Tulbagh Goewerneur van die Kaap de Goede Hoop
   11 Augustus 1771 – 14 Februarie, 1785 Opgevolg deur:
   Cornelis Jacob van de Graaff

[wysig] Bronne

     * Rosenthal, Eric, Encyclopaedia of Southern Africa, Juta and Company
       Limited, Kaapstad en Johannesburg, 1978.
     * Albertyn, C.F. dr. (hoofred.), Die Afrikaanse Kinderensiklopedie,
       Nasou, Kaapstad, 1972.

[wysig] Verwysings

    1. ^ ^1,0 ^1,1 Plettenberg Bay, Plettenberg Bay History, Besoek op 28
       Februarie 2007
    2. ^ Nationaal Archief - Nederland Inventaris van de collectie Van
       Plettenberg, 1763-1788, Archiefvorming, Geschiedenis van de
       archiefvormer, Besoek op 28 Februarie 2007
    3. ^ Louis_Engelbrecht Baron van Plettenberg, Besoek op 28 Februarie
       2007

   Kategorie: Suid-Afrikaanse geskiedenis

