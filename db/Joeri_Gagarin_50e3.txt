Joeri Gagarin


   'n 40 meter hoë monument vir Joeri Gagarin in Moskou, vervaardig uit
   titaan. Dit is in die USSR-tyd opgerig, in Julie 1980.
   'n 40 meter hoë monument vir Joeri Gagarin in Moskou, vervaardig uit
   titaan. Dit is in die USSR-tyd opgerig, in Julie 1980.

   Joeri Aleksejewitsj Gagarin (Russies: Юрий Алексеевич Гагарин) (9 Maart
   1934 – 27 Maart 1968) was 'n Russiese ruimtevaarder). Op 12 April 1961
   word hy die eerste mens wat 'n ruimtereis onderneem, aan boord van die
   Wostok 1.

[wysig] Belangrikste prestasies

   Op 12 April 1961 het Joeri Gagarin die eerste mens geword wat om die
   aarde gewentel het. Vir 'n uur en 49 minute nadat hy die ruimte
   ingestuur is in die neus van 'n kragtige vuurpyl, Wostok I, het hy die
   "duidelike en pragtige blou ligkring" van die aarde bewonder terwyl hy
   teen 'n maksimum spoed van 28 260 km/h gereis het, 327 kilometer bo die
   aarde. Met sy terugkeer deur die aarde se atmosfeer het hy eers
   temperature van tot 68°C in die kapsule ervaar en toe, op 'n hoogte van
   sewe kilometer, het hy uit die kapsule geskiet in in 'n temperatuur van
   -30°C en met 'n valskerm aarde toe gekom. Hy het veilig in 'n Siberiese
   koringveld geland waar hy begroet is deur 'n koei en 'n ou vrou wat wou
   weet of hy van die buitenste ruimte was.

   Die 27-jarige Gagarin was 'n kitsster. Sy vlug was 'n segetog vir die
   Sowjetunie en die Russiese ruimteprogram omdat die land en sy
   ruimtevaarders 'n baie belangrike oorwinning behaal het in die
   ruimtewedred teen die Verenigde State. Dit was so 'n groot slag vir die
   Amerikaanse trots dat Kennedy aangekondig het Amerika moet die eerste
   land wees wat voor die einde van die dekade 'n man op die maan laat
   land en dat 'n groot finansiële belegging vir die doel gemaak sou word.

   Die Russiese regering het Gagarin op 'n toer van die hoofstede van die
   wêreld gestuur waar hy op 'n intelligente en innemende manier oor sy
   ondervindings gesels het. Hy is vereer met die amptelike titel "Held
   van die Sowjetunie" en 'n krater op die maan is postuum na hom vernoem.

[wysig] Lewensgeskiedenis

   Joeri Gagarin is op 9 Maart 1934 in Kloesjino, 'n klein dorpie wes van
   Moskou, gebore. Sy ouers het op 'n kolchos gewerk waar sy pa 'n boer,
   skrynwerker, messelaar en timmerman en sy ma 'n melkmeisie was. Gagarin
   se gesin het tydens die Tweede Wêreldoorlog van die Duitse magte
   gevlug. Hy is op die ouderdom van 11 jaar terug skool toe en weens sy
   tegniese aanleg is hy na 'n tegniese skool in Moskou. Die skool was
   langs 'n groot vliegtuigfabriek geleë en wanneer Gagarin die vliegtuie
   uit die skure sien kom en opstyg het, het hy daarvan gedroom om 'n
   proefvlieër te word.

   Ná skool het hy as metaalgieter gewerk terwyl hy aandklasse bygewoon
   het tot hy toegelaat is tot die Nywerheidskollege van Saratof. Hier het
   hy by 'n vliegklub aangesluit en agtergekom dat hy 'n uitstekende
   vlieënier was. In 1955 het hy as leerlingvlieënier by die
   lugmagopleidingsentrum by Orenboerg geregistreer en twee jaar later,
   nadat hy met lof gegradueer het, 'n vlieënier vir die Russiese Lugmag
   geword.

   Terwyl Gagarin in 1959 as vegvlieënier in die Noordpool gestasioneer
   was, het die Russe Loena 3 gelanseer wat vir die eerste keer die ander
   kant van die maan afgeneem het. Joeri was oortuig dat bemande
   ruimtevlugte binnekort moontlik sou wees en het die ongeëwenaarde stap
   geneem om vir ruimtevaartopleiding aansoek te doen. Tydens die strawwe
   fisieke, geestelike en sielkundige opleiding waaraan hy en ander
   Russiese vaarders onderwerp was, het hy uitgeblink as "'n man met
   beginsels, moedig en standvastig, nederig en ongekompliseerd, beslis,
   'n leier" en 'n buitengewone vlieënier. Op 11 April is daar aangekondig
   dat Joeri die vlieënier van Wostok I sou wees. Op 12 April het hy
   ruimtegeskiedenis gemaak.

   Terwyl hy in Orenboerg was, het Joeri sy vrou, Walentina Iwanowa
   Gorjatsjewa, ontmoet. Hulle het twee dogters gehad. Op 27 Maart 1968 is
   die 34-jarig Gagarin tragies oorlede toe sy straler tydens 'n toetsvlug
   neergestort het. Sy as is in die Kremlin-muur begrawe - 'n eer wat net
   vir Russiese helde bestem is.
   Kategorie: Rusland

