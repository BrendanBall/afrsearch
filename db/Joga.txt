Joga


   Joga (Sanskrit: "verbinding", "vereniging"), is as filosofiese stelsel
   een van die ses ortodokse denkrigtings van die Hindoes, maar het ook
   baie gemeen met verskeie ander Indiese denkrigtings en godsdienstige
   stelsels. In die praktyk is joga die uitskakeling van alle negatiewe
   geestelike funksies, soos sinlike denke en materialistiese begeertes,
   deur middel van meditasie- en konsentrasie-oefeninge wat voorafgegaan
   word deur asemhalingsoefeninge en askese.

   Die standaardwerk oor joga is die Jogasoetra van Patandjali, wat
   waarskynlik in die 5de eeu nC saamgestel is. Die agt afdelings
   (langa's) in hierdie werk bestaan hoofsaaklik uit 'n streng psigiese
   opleiding met betrekking tot selfhipnotiese metodes. Die wysgerige
   grondslag is ontleen aan die Samkha-stelsel. Joga speel ook 'n
   belangrike rol in die Boeddhisme.

   Een van die beginsels waarop joga berus, is dat spanning in die liggaam
   die direkte gevolg is van druksituasies waaraan die mens blootgestel
   word - en wat dikwels hoofsaaklik beïnvloed word deur die denke en
   reaksies op bepaalde situasies. Gevolglik moet sowel die liggaam as die
   intellek aan ontspanningsoefeninge blootgestel word, sodat gewoontes
   wat spanning veroorsaak, verbreek kan word.

   Die getroue beoefening van joga lei daartoe dat die liggaam meer
   buigsaam en soepel word. In samehang hiermee sluit die beoefening van
   joga ook asemhalingsoefeninge (pranayama) en meditasietegnieke in wat
   liggaam en gees verder ontspan en sodoende die mens se algemene
   gesondheid verbeter.

   Enige persoon kan baat vind by joga. Dit stimuleer die onwillekeurige
   spierstelsel en verbeter bloedsirkulasie, energievlakke en
   lewenskragtigheid. Op intellektuele en geestelike gebied lei dit tot
   kalmte en 'n gevoel van welgeluksaligheid. Dit is nie alleen die gevolg
   van die meditasietegnieke nie, maar kan ook in groot mate aan die
   fisieke oefeninge toegeskryf word.
   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Saadjies • Hindoeïsme

