Johann Botha


   Johann Botha is 'n Afrikaanse televisie- en radioaanbieder wat veral
   bekendheid verwerf het vir sy betrokkenheid by die SAUK se
   omgewingsbewustheidsprogram, 50/50. Tot onlangs was hy ook 'n gewilde
   radioaanbieder op Radio Sonder Grense (RSG), en was hy verantwoordelik
   was vir klassieke programme soos Dis Opera, Tempo en Botha Blues. Hy
   word beskou as een van die beste Afrikaanse radioaanbieders van sy
   generasie. Hy het egter in Maart 2008 sy 20-jaarlange verbintenis met
   RSG beëindig, na beweerde onenigheid tussen hom en die
   stasiebestuurder, Magdaleen Kruger.^[1] Vanaf 7 Julie, 2008 sal Botha
   in die hoedanigheid van vervaardiger by 50/50 betrokke wees.

[wysig] Loopbaan

   As kind was dit Botha se ambisie om 'n operasanger te word, maar
   hierdie ideaal is uiteindelik nie verwesenlik nie. Hy het uiteindelik
   gaan drama studeer en in 1988 by die SAUK begin werk.^[2] Een van sy
   bekendste programme, Botha Blues, is in hierdie jaar begin. Botha het
   opdrag van sy stasiebestuurder gekry om 'n program te skep "wat mense
   se horisonne kon verbreed deur die gebruik van sosiale kommentaar" en
   'n platform aan kunstenaars te bied wat normaalweg nie as deel van die
   hoofstroom beskou sou word nie.^[3] Die program het mettertyd
   kultusstatus onder liefhebbers van alternatiewe musiek gekry. In 1992
   het Botha met nog 'n waterskeidende radioprogram begin, naamlik Tempo,
   'n musiekprogram vir jongmense. In die begindae van die program het
   sowat 15 000 jongmense weekliks ingeskakel, maar binne vier jaar het
   die syfer tot sowat 70 000 gegroei.^[4]

   In 1994 het Botha betrokke geraak by die SAUK se
   omgewingsbewustheidsprogram op televisie, 50/50. Na berig word het die
   vervaardiger, Danie van der Walt, slegs twee vrae aan hom in die
   werksonderhoud gestel: "Hou jy van die bos?" en "Wil jy vir ons
   werk?"^[2] Botha het later in 'n koerantonderhoud opgemerk: "Ek sê
   altyd ek speel nie die Lotto nie, want ek het al my geluk opgebruik om
   my werk te kry."^[2]

[wysig] Verwysings

    1. ^ Litnet|Johann Botha se kontrak by RSG
    2. ^ ^2,0 ^2,1 ^2,2 By: Die leeu met die rot en sy huis en die hiëna
       op sy selfoon
    3. ^ Uitspraak van die Uitsaaiklagtekommissie t.o.v. Botha Blues en
       Tempo
    4. ^ Gewilde Johann Botha se bek te vinnig vir sy brein

   Kategorie: Omroepers

