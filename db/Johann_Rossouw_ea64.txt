Johann Rossouw


   Johann (J.H.) Rossouw (gebore 1970) het aan die universiteite van
   Pretoria, Suid- Afrika en Lyon-III (Frankryk) studeer. Hy behaal sy
   meestersgraad oor die denke van die Franse filosoof Foucault in 1998
   aan Unisa. Sy studieleier was C.S. (Fanie) de Beer. In Lyon het Rossouw
   aan 'n onvoltooide doktorsprojek oor die republiek en tegniek in
   Suid-Afrika, onder leiding van Regis Debray, gewerk (2001-2004).
   Rossouw is 'n kenner van die filosofie van tegniek, politiek en
   kultuur. Hy het Debray se begrippe van die logosfeer en videosfeer in
   Suid-Afrika bekendgestel asook die tegno-filosofiese werk van Bernard
   Stiegler.

   Rossouw was navorser-bibliotekaris by die Franse Instituut in
   Johannesburg (1994-2001) en is ook bekend vir sy aktivistiese werk in
   die Afrikaanse openbare lewe. Hy was 'n redaksielid van Fragmente
   (1998-2005), lid van die werkskomitee van die Groep van 63 (2000-2004)
   en betrokke by die Federasie van Afrikaanse Kultuurvereniginge (FAK).
   By laasgenoemde was hy navorsings- en kommunikasiebeampte (2004-2007)
   en uitvoerende beampte (2007-2008). In die tydperk was hy ook redakteur
   van Die Vrye Afrikaan.

   Rossouw is tans 'n onafhanklike skrywer en denker in Pretoria en 'n
   gereelde bydraer tot Litnet en hy skryf ook 'n rubriek, Glasoog, vir
   Beeld se Saterdagbylae By. Hy het verskeie boeke in Afrikaans vertaal,
   o.a. Pascal Quignard se Elke Oggend van die Wêreld. In 2007 verskyn sy
   filofiksie, 'n Rooi Z4 en 'n Renaissance-kasteel, wat handel oor die
   tydgenootlike Afrikaner-verbruikers (gnossies) in Pretoria.

[wysig] Bibliografie

     * Pascal Quignard se Elke Oggend van die Wêreld (vertaling) (2000)
     * 'n Rooi Z4 en 'n Renaissance-kasteel (2007)
     __________________________________________________________________

   Hierdie Johann Rossouw moet nie verwar word met Johann Rossouw wat ook
   bydraes tot Litnet lewer vanuit Taiwan nie.
   Kategorie: Suid-Afrikaanse filosowe

