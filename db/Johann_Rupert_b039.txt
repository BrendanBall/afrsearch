Johann Rupert


   Johann Peter Rupert (1 Junie 1950 - ) is die oudste seun van die
   afgestorwe Suid-Afrikaanse sakeman Anton Rupert en die voorsitter van
   die Switserse-gebaseerde luukse artikel maatskappy Richemont sowel as
   die Suid-Afrikaanse-gebaseerde maatskappye VenFin en Remgro.

   Hy word groot en woon steeds in Stellenbosch, waar hy ook aan die
   Universiteit van Stellenbosch studeer maar nie sy studies voltooi nie.
   In 2004 het dié universiteit aan hom 'n eredoktorsgraad toegeken.
   Rupert en sy vrou Gaynor het drie kinders.

[wysig] Besigheidsloopbaan

   Rupert dien sy besigheids vakleerlingskap in New York uit, waar hy twee
   jaar gewerk het vir Chase Manhattan en drie jaar vir Lazard Freres. Hy
   keer hierna terug na Suid-Afrika om die internasionale afdeling van die
   Rand Merchant Bank te lei voordat hy by die Rupert familiebesigheid
   begin werk het.

   Sederdien het Johann al die Rupert familie se sakebelange oorgeneem.
   Johann Rupert, is nou die uitvoerende hoofbestuurder van Richemont en
   voorsitter van beide Remgro en VenFin.

   Die Rupert familie se rykdom word in April 2006 volgens die finansiële
   webwerf www.fin24.com op VSA $1,7 miljard (sowat R10,4 miljard) geraam.
   Die 2005 uitgawe van die Forbes lys van die wêreld se rykste mense het
   die Rupertfamilie as no 272 geplaas met bates ter waarde van ongeveer
   VSA $2,3 miljard.

[wysig] Ander belangstellings

   Rupert is 'n voormalige krieketspeler en het gehelp om die
   Laureusstigting, te stig wat befondsing verskaf vir projekte wat ten
   doel het om minderbevooregte kinders te motiveer deur deelname aan
   sport.

   Hy is ook 'n stigterstrustee van die Nelson Mandela kinderfonds.

   Net soos sy pa is hy ook verbind tot omgewingsbewaring.

   Johann is ook ‘n kampvegter vir Afrikaans. Johann Rupert het besluit om
   miljoene rande se advertensies van sy Richemont, wat handelsname soos
   Alfred Dunhill, Cartier, Lancel en Van Cleef & Arpels besit te onttrek
   aan 'n internasionale dekortydskrif Wallpaper wat Afrikaans as "een van
   die lelikste tale ter wêreld" in die tydskrif se September 2005 uitgawe
   bestempel het.

   Rupert het die besluit geneem nadat Wallpaper 'n onderskrif by 'n foto
   van die Afrikaanse Taalmonument soos volg verwoord het: "Die argitek
   Jan van Wijk se besonderse 1975-huldeblyk aan een van die wêreld se
   lelikste tale wat, as dit oor niks anders gewaardeer kan word nie, 'n
   goeie piekniekterrein is op pad na Franschhoek en Stellenbosch se
   wynlande".

   Johann Rupert het as volg op die uitlating gereageer: "Die tydskrif het
   my moedertaal verneder en ek het nou genoeg daarvan gehad dat my
   kultuur voortdurend gekleineer word. Ek gaan nie net stilsit en toekyk
   hoe my taal en kultuur deur die modder gesleep word nie. Wat hulle oor
   Afrikaans te sê gehad het, is die grootste komp twak wat ek in 'n lang
   tyd gesien het en ek het besluit dit verg optrede."
   Kategorie: Suid-Afrikaanse entrepreneurs

