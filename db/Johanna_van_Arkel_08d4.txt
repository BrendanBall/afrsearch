Johanna van Arkel


   Johanna van Arkel
   Frans: Jeanne d'Arc
   Skildery uit c. 1485. Die enigste bekende portret van haar het nie
   behoue gebly nie, alle afbeeldings van haar verteenwoordig dus die
   kunstenaar se voorstelling.
   Heilige
   Gebore c. 1412, Domrémy, Frankryk
   Sterfte 30 Mei 1431, Rouen, Frankryk
   Vereer in Rooms-Katolieke Kerk
   Saligverklaring 18 April 1909, Notre Dame Katedraal deur Pius X
   Heiligverklaring 16 Mei 1920, Sint-Pietersbasiliek deur Benedictus XV
   Feesdag 30 Mei
   beskermheilige Frankryk; martelaars; aangehoudenes; gevangenes;
   militantes; mense wat gespot word oor hulle vroomheid;
   verkragtingslagoffers; soldate; Vroue aangestel vir Vrywillige
   Nooddiens; die Women's Army Corps van die VSA

   Johanna van Arkel (Frans: Jeanne d'Arc [ʒanˈdaʁk]),^[1] (c. 1412 – 30
   Mei 1431)^[2] was 'n 15de eeuse nasionale heldin van Frankryk. Sy is
   van kettery aangekla en tereggestel toe sy slegs 19-jaar oud was. Die
   veroordeling is 24 jaar later deur die pous opsy gesit en sy is
   onskuldig en as martelaar verklaar. Sy is in 1909 saligverklaar en in
   1920 tot heilige verklaar.^[2]

   Johanna het beweer dat sy visioene van God gehad het waarin sy aangesê
   is om haar land van Engelse oorheersing te bevry laat in die
   Honderdjarige Oorlog. Die ongekroonde Koning Karel VII het haar na die
   beleg by Orléans (wat van 1428 tot 1429 geduur het) gestuur as deel van
   'n sending om die stad te bevry. Sy het bekendheid verwerf toe sy die
   minagtende houding van die ervare bevelvoerders oorkom het en die beleg
   in slegs nege dae opgehef het. Verskeie ander snelle oorwinnings het
   gelei tot Karel VII se kroning by Reims, wat die dispuut om die
   troonopvolging besleg het.

   Die hernude Franse selfvertroue het Johanna se eie vlugtige loopbaan
   oorleef. Sy het geweier om die slagveld te verlaat toe sy gewond is
   tydens 'n poging om Parys in die herfs van 1929 terug te neem. Sy was
   gekniehalter deur hof-intriges en van toe af slegs kleiner kompanies
   lei; sy is gevange geneem in 'n skermutseling naby Compiègne die
   volgende lente (in 1930). 'n Polities gemotiveerde verhoor het haar aan
   kettery skuldig bevind. Die Engelse regent, Jan van Lancaster, 1ste
   Hertog van Bedford, het haar in Rouen op die brandstapel laat verbrand.
   Sy was 'n heldin van haar land vandat sy 17 jaar oud was en het gesterf
   toe sy slegs 19 jaar oud was. Sowat 24 jaar later het Pous Callixtus
   III die saak heropen en in 'n nuwe bevinding die oorspronklike
   veroordeling omgekeer. Haar vroomheid tot aan die einde het die hof
   tydens haar herverhoring beïndruk. Pous Benedictus XV het haar op 16
   Mei 1920 heilig verklaar.^[3]

   Sy het 'n belangrike figuur in Westerse kultuur en die res van die
   wêreld geword. Van Napoleon tot vandag het Franse politici van alle
   oortuigings haar nagedagtenis opgeroep. Belangrike skrywers en
   komponiste wat werke oor haar geskep het sluit Shakespeare, Voltaire,
   Schiller, Verdi, Tsjaikowski, Twain, Shaw, Brecht, Anderson, Honegger,
   Cohen en Anouilh in. Afbeeldings van haar duur voort in rolprente,
   televisie, sang en selfs videospeletjies.

   Inhoud

        * 1 Agtergrond
        * 2 Lewe
             + 2.1 Opkoms
             + 2.2 Leierskap
             + 2.3 Gevangeneming
             + 2.4 Verhoor
             + 2.5 Teregstelling
             + 2.6 Herverhoor
        * 3 Kleredrag
        * 4 Visioene
        * 5 Erfenis
        * 6 Verwysings

[wysig] Agtergrond

   Die Honderdjarige Oorlog het in 1337 begin as 'n opvolgingsdispuut tot
   die Franse troon met tussenposes van relatiewe vrede. Byna al die
   gevegte het in Frankryk plaasgevind en die Engelse het daarop gefokus
   om verwoesting te saai; hulle het Franse vestigings verbrand en
   geplunder om die produktiwiteit van gebiede te verminder en so die
   ekonomie platgeslaan. Die Franse bevolking het nog nie van die Swart
   Dood van die vorige eeu herstel nie en die land se handelaars is
   afgesny van buitelandse markte. Teen die begin van haar loopbaan het
   die Engelse hulle doelwit van 'n dubbele monargie onder Engelse beheer
   bewerkstellig en het die Franse leër vir 'n generasie lank reeds nie
   een belangrike oorwinning kon behaal nie.

   Karel VI, die Franse koning wat geheers het teen Johanna se dood, het
   episodiese aanvalle van waansin ervaar en was baie keer nie daartoe in
   staat om effektief te regeer nie. Die koning se broer, Hertog Lodewyk
   van Orléans, en die koning se neef, Jan sonder Vrees, Hertog van
   Boergondië, het oor die regentskap van Frankryk en voogdyskap oor die
   koninklike kinders gestry. Die dispuut het verval tot aantygings van 'n
   buite-egtelike verhouding met Koningin Isabella van Beiere en die
   ontvoering van die koninklike kroos. Die saak se klimaks is bereik toe
   die Hertog van Boergondië in 1407 die teregstelling van die Hertog van
   Orléans beveel het.

   Die faksies wat aan die twee vroue getrou was het bekend geword as die
   Armagnacs en die Boergondiërs. Die Engelse koning, Hendrik V, het die
   geleentheid wat die woelinge geskep het gebruik om Frankryk binne te
   val en in 1415 het hy 'n dramatiese oorwinning by die Slag van
   Agincourt behaal en noordelike Franse stede ingeneem.^[4] Die
   toekomstige Franse koning, Karel VII, het die titel Dauphin
   (kroonprins, uitgespreek do-fen) op veertienjarige ouderdom aangeneem
   nadat al vier sy ouer broers dood was.^[5] Sy eerste beduidende
   amptelike daad was om 'n vredesverdrag met Boergondië te sluit in 1419.
   Dit het rampspoedig geëindig toe Armagnac-partisane Jan sonder Vrees
   vermoor het tydens 'n vergadering onder Karel se beskermingswaarborg.
   Die nuwe Hertog van Boergondië, Filip die Goeie het Karel blameer en in
   'n alliansie met die Engelse getree. Die alliansie het tot die
   oorwinning van groot dele van Frankryk gelei.^[6]

   In 1436 het Koningin Isabella van Beiere die Verdrag van Troyes
   onderteken wat die Franse koninklike opvolging aan Hendrik V en sy
   erfgename toegeken het in voorkeur tot haar seun Karel. Die reëling het
   gerugte oor haar veronderstelde verhouding met die ontslape Hertog van
   Orléans laat opvlam en van vooraf vermoedens laat ontstaan dat die
   dauphin 'n koninklike buite-egtelike kind was eerder as die seun van
   die koning.^[7] Hendrik V en Karel VI het binne twee maande van mekaar
   gesterf in 1410 wat die kind, Hendrik VI van Engeland, as die nominale
   monarg van beide koninkryke gelaat het. Hendrik V se broer Jan van
   Lancaster, 1ste Hertog van Bedford, het as regent opgetree.^[8]

   Teen die begin van 1484 was byna die hele noordelike Frankryk en
   sommige dele van die suidweste onder buitelandse beheer. Die Engelse
   het oor Parys geheers, terwyl die Boergondiërs Reims beheer het.
   Laasgenoemde stad was belangrik as die plek waar Franse kroning- en
   wydingsplegtighede tradisioneel plaasgevind het, veral aangesien nie
   een van die aanspraakmakers tot die troon nog gekroon is nie. Die
   Engelse het Orléans, wat die enigste oorblywende lojale stad noord van
   die Loire was, beleër. Die stad se strategiese ligging langs die rivier
   het dit 'n hindernis gemaak in enige poging om die res van die Franse
   hartland in te val. Die lot van Orléans het dus die toekoms van die
   hele koninkryk bepaal.^[9] Niemand was optimisties dat die stad die
   beleëring lank sou kan weerstaan nie.^[10]

[wysig] Lewe

   Johanna van Arkel se geboortehuis is nou 'n museum. Die kerk waar sy
   aanbid het is regs agter verskeie bome.
   Johanna van Arkel se geboortehuis is nou 'n museum. Die kerk waar sy
   aanbid het is regs agter verskeie bome.

   Johanna van Arkel is aan Jacques d'Arc en Isabelle Romée gebore^[11] in
   Domrémy, 'n dorpie wat toe in die Hertogdom van Bar was (en wat later
   tot die Lorraine-provinsie geannekseer is en herdoop is na
   Domrémy-la-Pucelle).^[12] Haar ouers het ongeveer 50 acres (0,2
   vierkantekilometer) grond besit en haar vader het sy boerderywerk
   aangevul met 'n kleiner posisie as dorpsamptenaar, belas met die
   insamel van belasting en diening as hoof van die plaaslike wag.^[13]
   Hulle het in 'n afgeleë gedeelte van die noordoostelike gebied gewoon
   wat lojaal tot die Franse kroon gebly het, ondanks die feit dat dit
   omring was deur Boergondiese gebiede. Verskeie strooptogte het
   gedurende Johanna se kinderdae plaasgevind en by een geleentheid is
   haar dorpie aan die brand gesteek.

   Johanna was volgens oorlewering omtrent 19 tydens haar verhoor en is
   dus in ongeveer 1412 gebore. Sy het later getuig dat sy haar eerste
   visioen in ongeveer 1424 gehad het toe sy 7-jaar oud was. Sommige
   bronne sê weer dat dit later gebeur het toe sy 12-jaar oud was en
   alleen in 'n veld was waar sy stemme gehoor het. Sy het op een
   geleentheid gesê dat sy gehuil het toe die stemme weggegaan het omdat
   dit so mooi was. Sy het berig dat die aartsengel Migael, Sint Catharina
   van Alexandrië en Sint Margaretha haar aangesê het om die Engelse te
   verdryf en die dauphin na Reims te bring om gekroon te word.^[14]

   Op 16-jarige ouderdom het sy 'n familielid, Durand Lassois, gevra om
   haar na die nabygeleë Vaucouleurs te neem waar sy die bevelvoerder van
   die garnisoen, Graaf Robert de Baudricourt, om toestemming gevra het om
   die koninklike Franse hof by Chinon te besoek. Baudricourt se
   sarkastiese reaksie het haar nie afgeskrik nie.^[15] Sy het die
   volgende Januarie teruggekeer en die ondersteuning van twee vername
   mans bekom: Jean de Metz en Bertrand de Poulengy.^[16] Met hulle
   ondersteuning het sy 'n tweede onderhoud bewerkstellig waar sy 'n
   merkwaardige voorspelling oor 'n militêre ommekeer naby Orléans gemaak
   het.^[17]

[wysig] Opkoms

   Ruïne van die grootsaal van by Chinon waar Johanna Koning Karel VII
   ontmoet het. Die kasteel se enigste ongeskonde toring is omskep in 'n
   museum toegewy aan haar.
   Ruïne van die grootsaal van by Chinon waar Johanna Koning Karel VII
   ontmoet het. Die kasteel se enigste ongeskonde toring is omskep in 'n
   museum toegewy aan haar.

   Robert de Baudricourt het haar 'n geleide toegestaan om Chinon te
   besoek nadat nuus van die front ontvang is wat haar voorspelling
   bevestig het. Sy het die reis deur vyandige Boergondiese grondgebied in
   'n manlike vermomming onderneem.^[18] Met haar aankoms by die
   koninklike hof het sy Karel VII tydens 'n private vergadering beïndruk.
   Hy het agtergrondondersoeke en 'n teologiese eksamen by Poitiers ('n
   dorp in sentraal-Frankryk) beveel om haar moraliteit te bevestig. Op
   daardie stadium het Karel se skoonmoeder, Jolanda van Aragon, 'n
   ontsettingsveldtog na Orléans gefinansier. Johanna het versoek om saam
   met die leër te reis en die toerusting van 'n ridder te dra. Sy was
   afhanklik van geskenkte pantser, 'n perd, swaard, banier, en gevolg.
   Volgens oorlewering was haar pantser wit.

   Geskiedkundige Stephen W. Richey verduidelik haar aantrekking as die
   enigste bron van hoop vir 'n regering wat na aan ineenstorting was as
   volg:

          Na jare van een vernederende nederlaag na die ander, was beide
          die militêre en burgerlike leierskap van Frankryk gedemoraliseer
          en gediskrediteer. Toe die Dauphin Karel Johanna se dringende
          versoek om vir oorlog uitgerus te word en aan die hoof van sy
          leër geplaas te word gegun het, moes sy besluit tot 'n groot
          mate gegrond gewees het op die wete dat elke ortodokse, elke
          rasionele opsie uitprobeer was en misluk het. Slegs 'n regime in
          hoë nood sou hulle enigsins steur aan 'n ongeletterde
          plaasmeisie wat beweer het dat die stem van God haar beveel het
          om beheer oor te neem van haar land se weermag en dit na
          oorwinning te lei.^[19]

   "Koning van Engeland, en u, hertog van Bedford, wat uself regent van
   die Koninkryk van Frankryk noem... delg u skuld aan die Koning van die
   Hemel; gee terug aan die Maagd, wat die boodskapper van die Koning van
   die Hemel is, die sleutels tot alle die goeie dorpe in Frankryk wat u
   geneem en geskend het."
   Haar Brief aan die Engelse, Maart–April 1429; Quicherat I, bl. 240,
   vertaling deur Wikipedia.

   Sy het op 29 April 1429 by die Beleg van Orléans aangekom, maar Jean
   d'Orléans, die waarnemende hoof van die Orléans hertogsfamilie, het
   haar aanvanklik uit krygsrade uitgesluit en nagelaat om haar in te lig
   wanneer die leër met die vyand slaags raak.^[20] Dit het haar egter nie
   daarvan verhoed om by meeste rade en slagte teenwoordig te wees nie.
   Die mate van haar militêre leierskap is 'n onderwerp van historiese
   debat. Tradisionele historici soos Édouard Perroy kom tot die
   gevolgtrekking dat sy 'n vaandeldraer was wat hoofsaaklik impak gemaak
   het op moraal.^[21] Dié soort analise steun gewoonlik op die getuienis
   van die veroordeling-verhoor, waar sy gestel het dat sy haar vaandel bo
   haar swaard verkies het. Onlangse vakkundige werk wat gefokus is op die
   ongeldigverklaringsverhoorgetuienis stel dat haar mede-offisiere haar
   as 'n begaafde taktikus en 'n suksesvolle strateeg beskou het. Stephen
   W. Richey se opinie is een voorbeeld: "Sy het die leër in 'n
   verstommende reeks oorwinnings gelei wat die deurlag in die oorlog
   gelewer het."^[22] Historici stem in elk geval saam dat die leër
   merkwaardige sukses behaal het tydens haar vlugtige loopbaan.^[23]

[wysig] Leierskap

      Gebiede onder beheer van Hendrik V.    Gebiede onder beheer van die
   Hertog van Boergondië.    Gebiede onder beheer van die Dauphin Karel.
      Hoof veldslae.                      Engelse inval van 1415
               Johanna van Arkel se roete na Reims in 1429.

      Gebiede onder beheer van Hendrik V.

      Gebiede onder beheer van die Hertog van Boergondië.

      Gebiede onder beheer van die Dauphin Karel.

      Hoof veldslae.
                        Engelse inval van 1415
   Johanna van Arkel se roete na Reims in 1429.

   Sy het die het die oorversigtige strategie wat die Franse leierskap
   gekenmerk het verwerp. In die vyf maande van belegging voor haar
   aankoms het die verdedigers van Orléans slegs een aggressiewe beweging
   uitgevoer wat rampspoedig geëindig het. Op 4 Mei het die Franse die
   afgeleë fort Saint Loup aangeval en ingeneem. Dit is op 5 Mei gevolg
   deur 'n opmars na 'n tweede fort genaamd Saint Jean le Blanc. Toe hulle
   dit verlate aantref het dit 'n bloedlose oorwinning geword. Die
   volgende dag het sy Jean d'Orleans by 'n krygsraad teëgestaan en
   aangedring dat nog 'n aanval op die vyand uitgevoer word. D'Orleans het
   beveel dat die stadshekke gesluit word om sodoende nog 'n geveg te
   verhoed, maar sy het die dorpenaars en gewone soldate byeengeroep en
   die burgemeester gedwing om 'n hek oop te maak. Met die ondersteuning
   van slegs een kaptein het sy uit die stad vertrek en die fort van Saint
   Augustins verower. Daardie aand het sy te hore gekom dat sy uitgesluit
   is uit 'n krygsraad waar die leiers besluit het om vir versterkings te
   wag voor hulle weer sou optree. Sy het die besluit verontagsaam en
   aangedring daarop om die hoof Engelse vesting gemaand "les Tourelles"
   op 7 Mei aan te val.^[24] Tydgenote het haar as die heldin van die
   geveg erken nadat sy 'n pylwond aan haar nek opgedoen het maar gewond
   terugekeer het om die laaste aanval te lei.^[25]
   Die enigste eietydse uitbeelding van Johanna van Arkel
   Die enigste eietydse uitbeelding van Johanna van Arkel

   Die enigste eietydse gelykenis van Johanna van Arkel is deur Clément de
   Fauquembergue geskets in 1429 op die dag wat nuus van die Franse
   oorwinning in Orléans Parys bereik het. Die kunstenaar het haar egter
   nooit in lewende lywe gesien nie.

   Die skielike oorwinning by Orléans het tot talle voorstelle vir
   offensiewe aksie gelei. Die Engelse het 'n poging om Parys her in te
   neem of 'n aanval op Normandië verwag. In die nasleep van die
   onverwagte oorwinning het Johanna Karel VII oortuig om haar mede
   aanvoerder van die leër te maak saam met Hertog Jan II van Alençon en
   sy het daarin geslaag om koninklie toestemming te verkry vir haar plan
   om die nabygeleë brûe langs die Loire aan te val as 'n prelude tot 'n
   opmars na Reims en 'n kroningsplegtigheid. Dit was 'n dapper voorstel
   aangesien Reims rofweg twee keer sover as Parys was en diep in die
   vyand se gebied.^[26]

   Die leër het Jargeau op 12 Junie teruggeneem, Meung-sur-Loire op 15
   Junie, daarna Beaugency op 17 Junie. Die Hertog van Alençon het tot al
   Johanna se besluite ingestem. Ander aanvoerders insluitend Jean
   d'Orléans was beïndruk met haar prestasie by Orléans en het
   ondersteuners van haar geword. Alençon het gesê dat sy sy lewe gered
   het by Jargeau waar sy hom gewaarsku het van 'n naderende artillerie
   aanval.^[27] In die selfde slag het sy 'n slag van 'n klip kanonbal
   teen haar helm weerstaan terwyl sy teen 'n leër opgeklim het. 'n
   Verwagte Engelse aflosmag het op 18 Junie in die omgewing aangekom
   onder bevel van Sir John Fastolf. Die slag by Patay kan gesien word as
   die omgekeerde van die Slag van Agincourt. Die Franse voorhoede het met
   hulle aanval begin voordat die Engelse boogskutters hulle
   voorbereidings kon voltooi. 'n Wilde vlugtog het ontstaan wat die
   hoofonderdeel van die Engelse leër platgelê het en waarin meeste van
   die aanvoerders doodgemaak of gevang is. Fastolf het met 'n klein
   groepie soldate ontsnap en is die sondebokke vir die Engelse
   vernedering gemaak. Die Franse het minimale verliese gelei.^[28]
   "...die Maagd laat jou weet dat hier, in agt dae se tyd, sy die Engelse
   verjaag het uit al die plekke wat hulle op die Loirerivier beset het
   deur aanval of op ander wyses: hulle is dood og gevangenes of ontmoedig
   in geveg. Glo wat jy gehoor het oor die Graaf van Suffolk, die heer la
   Pole en sy broer, die heer Talbot, die heer Scales, en Sir Fastolf;
   baie meer ridders en kapteins as die is verslaan."
   Haar Brief aan die burgers van Tournai, 25 Junie 1429; Quicherat V, pp.
   125–126, vertaling Wikipedia.

   Die Franse leër het op 29 Junie van Gien-sur-Loire na Reims vertrek en
   het die voorwaardelike oorgawe van die Boergondies-gehoude stad Auxerre
   op 3 Julie aanvaar. Elke dorp op hulle pad het sonder weerstand tot
   Franse trou teruggekeer. Troyes, die plek van die verdrag wat gepoog
   het om Karel VII te onterf het na 'n vierdaagse bloedlose beleg oor
   gegee.^[29] Die leër het min voorrade oor gehad teen dit Troyes bereik
   het. Edward Lucie-Smith gee dit as 'n voorbeeld dat Johanna meer
   gelukkig as bekwaam was: 'n wandelende prediker genaamd Broeder Richard
   het oor die einde van die wêreld gepreek in Troyes en het die plaaslike
   bewoners oortuig om boontjies te plant, 'n gewas wat vroeg geoes kon
   word. Die uitgehongerde leër het aangekom net toe die boontjies ryp
   was.^[30]
   "Prinse van Boergondië, ek bid vir u — ek smeek en soebat nederig — dat
   u nie meer teen die heilige koninkryk van Frankryk sal oorlog maak nie.
   Onttrek u mens vinnig van sekere plekke en vestings van hierdie heilige
   koninkryk, en namens die liewe koning van Frankryk sê ek hy is gereed
   om vrede met u te maak, in sy eer."
   Haar Brief aan Filips die Goeie, Hertog van Boergondië, 17 Julie 1429;
   Quicherat V, pp. 126–127, vertaling Wikipedia.

   Reims het sy hekke op 16 Julie oopgemaak. Die kroning het die volgende
   oggend plaasgevind. Hoewel Johanna en die hertog van Alençon 'n
   onmiddellike opmars na Parys bepleit het, het die koninklike hof 'n
   onderhandelde skikking met die hertog van Boergondië nagestreef. Hertog
   Filips die Goeie het die ooreenkoms gebreek en dit as 'n vertragings
   taktiek gebruik om die verdediging van Parys te versterk.^[31] Die
   Franse leër het intussen deur dorpe naby Parys gemarsjeer en nog
   vreedsame oorgawes aanvaar. Die Hertog van Bedford was aan die hoof van
   'n Engelse mag en het die Franse leër op 15 Augustus gekonfronteer. Die
   Franse aanslag op Parys het op 8 September 'n aanvang geneem. Ondanks
   'n kruisboogpyl wond aan haar been het Johanna voortgegaan om die
   troepe te lei tot die einde van die dag se gevegte. Die volgende oggend
   het sy 'n koninklike bevel ontvang om terug te val. Meeste historici
   blameer die Franse groot kamerheer Georges de la Trémoille vir die
   politieke flaters wat op die kroning gevolg het.^[32]

[wysig] Gevangeneming

   "Dit is waar dat die koning 'n skikking met hertog van Boergondië
   bereik het vir vyftien dae en dat die hertog die stad Parys na die
   vyftien dae sal moet oorhandig. Tog moet u nie verbaas wees as ek die
   stad nie so gou binne kom nie. Ek is nie tevrede met hierdie skikkings
   nie en weet nie of ek by hulle sal hou nie, maar as ek by hulle hou sal
   dit slegs wees om die koning se eer te bewaar: dit maak nie saak
   hoeveel hulle die koninklike bloed misbruik nie, ek sal die koninklike
   leër in stand hou in geval hulle nie vrede maak aan die einde van
   hierdie vyftien dae nie."
   "Haar Brief aan die burgers van Reims, 5 Augustus 1429; Quicherat I, p.
   246, vertaling Wikipedia.

   Na geringe aksie by La-Charité-sur-Loire in November en Desember het
   Johanna die volgende April na Compiègne gegaan om te help verdedig teen
   die 'n Engelse en Boergondiese beleg. 'n Skermutseling op 23 Mei 1430
   het tot haar gevangeneming gelei. Toe sy beveel is om terug te val het
   sy die eerbare plek ingeneem as die laaste om die veld te verlaat.
   Boergondiërs het die agterhoede omsingel.^[33]

   Dit was gebruiklik vir gevangenes se familie om 'n losprys vir 'n
   krygsgevangene te betaal. Johanna en haar familie het egter nie oor die
   nodige finansiële bronne beskik nie. Baie historici veroordeel Karel
   VII daarvoor dat hy nie tussenbeide getree het nie. Sy het verskeie
   kere probeer ontsnap en het by een geleentheid van haar 21 m hoë toring
   in Vermandois na die sagte grond en droë grag gespring waarna sy na die
   Boergondiese dorp Arras verskuif is. Die Engelse regering het haar
   uiteindelik van Hertog Filips van Boergondië aangekoop. Biskop Pierre
   Cauchon van Beauvais, 'n Engelse partisaan, het 'n belangrike rol
   gespeel in die onderhandelinge en later in haar verhoor. ^[34]

[wysig] Verhoor

   Die toring in Rouen, waar Johanna gevange gehou is tydens haar verhoor
   het bekend geword as die Johanna van Arkel toring. Tydens een van haar
   ontsnappingspogings het sy van 'n ander toring, waarskynlik met
   soortgelyke konstruksie, gespring.
   Die toring in Rouen, waar Johanna gevange gehou is tydens haar verhoor
   het bekend geword as die Johanna van Arkel toring. Tydens een van haar
   ontsnappingspogings het sy van 'n ander toring, waarskynlik met
   soortgelyke konstruksie, gespring.

   Johanna se verhoor vir kettery was polities gemotiveer. Die Hertog van
   Bedford het die troon van Frankryk vir sy kleinneef Hendrik VI opgeëis.
   Sy was verantwoordelik vir die wedywerende kroning en om haar te
   verdoem sou die koning se legitimiteit ondermyn. Geregtelike
   verrigtinge het op 9 Januarie 1431 in Rouen, die setel van die Engelse
   besettingsregering, begin.^[35] Die prosedure was op 'n aantal punte
   onreëlmatig. In 1456 het Pous Calixtus III haar onskuldig aan die
   kettery klagte wat teen haar aanhangig gemaak is verklaar.

   Een van die belangrikste probleme was dat die Biskop Cauchon nie
   jurisdiksie oor die saak gehad het nie.^[36] Hy het sy aanstelling te
   danke gehad aan sy partisane ondersteuning van die Engelse regeringwat
   die hele verhoor gefinansier het. Kerklike notaris Nicolas Bailly,
   aangestel om getuienis teen Johanna te versamel kon geen negatiewe
   getuienis vind nie.^[37] Sonder sulke getuienis het die hof nie gronde
   gehad om met 'n verhoor te begin nie. Deur in elk geval met 'n verhoor
   voort te gaan het die hof ook kerklike reg oortree deur haar van haar
   reg tot 'n regsadviseur te ontneem. By die opening van die eerste
   openbare ondervraging het Johanna gelak dat die wat teenwoordig was
   almal partisane teen haar was en het sy gevra dat "kerklikes van die
   Franse kant" uitgenooi word.^[38]

   Die verhoorverslae demonstreer haar merkwaardige intellek. Die
   transkripsie se beroemdste woordewisseling is toonbeeld van
   subtiliteit. "Toe sy gevra is of sy weet of sy in God se genade was,
   het sy geantwoord: 'As ek nie is nie, mag God my daar plaas; en as ek
   is, mag God my so hou.'"^[39] Die vraag is 'n vakkundige lokval.
   Kerklike doktrine het gehou dat niemand ooit seker kon wees of hulle in
   God se genade is nie. As sy ja sou antwoord sou sy haarself skuldig
   gemaak het aan kettery. As sy nee sou antwoord sou sy haar skuld erken
   het. Notaris Boisguillaume sou later getuig dat op die oomblik toe die
   hof die antwoord hoor, "Die wat haar ondervra het was stom
   geslaan."^[40] In die twintigste eeu sou George Bernard Shaw die
   dialoog so boeiend gevind dat dele van sy toneelstuk Saint Joan
   letterlike vertalings van die verhoorrekord is.^[41]

   Verskeie hoofamptenare het later getuig dat beduidende dele van die
   transkripsie teen haar guns aangepas is. Baie klerklikes het onder
   dwang gedien, insluitend die inkwisiteur, Jean LeMaitre, en 'n paar het
   selfs doodsdreigemente van die Engelse ontvang. Onder inkwisitoriale
   riglyne moes Johanna in 'n kerlike tronk aangehou gewees het onder
   toesig van vroulike wagte (i.e., nonne). In stede hioervan het die
   Engelse haar in 'n sekulêre tronk met hulle eie soldate aangehou.
   Biskop Cauchon het Johanna se appel tot die Konsilie van Basel en die
   pous, wat die verrigtinge moes stop, van die handgewys.^[42]

   Die twaalf beskuldigingsartikels wat die hof se bevindinge opsom
   weerspreek die reeds gedokterde hofrekord.^[43] Die ongeletterde
   beskuldigde het 'n verloëningdokument geteken wat sy nie verstaan het
   nie toe sy met onmiddellike teregstelling gedreig is. Die hof het dit
   met 'n ander verloëningdokument vervang in die die amptelike
   rekord.^[44]

[wysig] Teregstelling

   'n Moderne kerk ter ere van Johanna wat gebou is op die terrein van
   haar teregstelling in Rouen.
   'n Moderne kerk ter ere van Johanna wat gebou is op die terrein van
   haar teregstelling in Rouen.

   Kettery was slegs 'n halsmisdaad vir herhaaldelike oortredings. Johanna
   het ingestem om vroue klere te dra toe sy verloën is. 'n Paar dae later
   is sy in die tronk seksueel aangerand.^[45] Sy het die dra van manlike
   drag hervat, of as beskerming, of, volgens die getuienis van Jean
   Massieu, omdat haar rok gesteel is en daar niks ander was wat sy kon
   dra nie.^[46]

   Ooggetuies het die toneel van haar teregstelling op 30 Mei 1431
   beskryf. Sy is aan 'n pilaar vasgebind. Daar het sy twee van die
   kerkmanne, Martin Ladvenu en Isambart de la Pierre, gevra om 'n kruis
   voor haar te vas te hou. 'n Kleinboere het ook 'n klein kruis gemaak
   wat sy aan die voorkant van haar drag gedra het. Nadat sy dood is het
   die Engelse die kole teruggehark om haar verkoolde liggaam bloot te
   stel sodat niemand kon beweer dat sy lewendig ontsnap het nie, en die
   liggaam daarna nog twee keer verbrand om dit te as te reduseer en die
   versamel van enige aandenkings te verhinder. Hulle het haar oorblyfsels
   in die Seine gewerp.^[47] Die teregsteller, Geoffroy Therage, het later
   gesê dat hy bevrees was dat hy verdoem sou word^[48]

[wysig] Herverhoor

   Nadat die oorlog verby is, is Johanna se saak na haar dood herverhoor.
   Die Pous Callixtus III het die verrigtinge wat ook as die
   "rehabilitasie verhoor" goedgekeur op versoek van Inkwisiteur-Generaal
   Jean Brehal en Johanna se moeder Isabelle Romée. Die doel van die
   verhoor was om te ondersoek of die oorspronklike verhoor en die
   beslissing daarvan regverdig en volgens die wet uitgevoer is. Die
   verrigtinge is afgeskop met 'n ondersoek deur die kerkman Guillaume
   Bouille. Brehal het in 1452 'n ondersoek gedoen. 'n Formele appel het
   in November 1455 gevolg. Die appelproses het kerklui van oral in Europa
   ingesluit en is volgens standaard hofprosedures gehou. 'n Paneel teoloë
   het die getuienis van 115 getuies ondersoek. Brehal het sy finale
   opsomming in Junie 1456 gemaak waarin hy Johanna as 'n materlaar
   beskryf en die ontslape Pierre Cauchon van kettery beskulidig vir die
   veroordeling van 'n onskuldige vrou vir 'n sekulêre vendetta. Die hof
   het haar op 7 Julie 1456 onskuldig verklaar.^[49]

[wysig] Kleredrag

   Johanna by die kroning van Karel VII, deur Jean Auguste Dominique
   Ingres (1854).
   Johanna by die kroning van Karel VII, deur Jean Auguste Dominique
   Ingres (1854).

   Johanna het mansklere gedra van haar vertrek van Vaucouleurs tot haar
   verloëning by Rouen.^[50] Dit het in haar eie tyd teologiese vrae laat
   ontstaan. Die tegniese rede vir haar teregstelling was 'n Bybelse
   kleredragwet.^[51] Die rehabilitasie-verhoor het die skuldigbevinding
   tersyde gestel deels omdat die verhoor nie die doktrinale uitsondering
   tot die wet beskou het nie.

   Doktrinies gesproke kon sy haarself as as 'n page skildknaap vermom
   tydens 'n ries deur vyandige grondgebied en kon sy pantser dra tydens
   gevegte. Die Chronique de la Pucelle stel dat dit molestasie verhoed
   het terwyl sy in die veld gekamp het. Kerklui wat by haar hervoor
   getuienis gelewer het, het bevestig dat sy in die tronk aangehou het om
   manlike kleredrag te dra om molestasie en verkragting te verhoed.^[52]
   Bewaring van kuisheid was ook 'n regverdigbare rede vir die dra van
   mansklere. Haar drag sou 'n aanvaller vertraag het en mans sou in
   elkgeval minder geneid wees om haar as 'n seksvoorwerp te sien.^[53]

   Sy het die hof oor die saak na die Poitiersondersoek verwys tydens haar
   verhoor. Die Poitiersrekord het verlore gegaan, maar omstandighede dui
   daarop dat die Poitiers kerklui haar gebruik goedgekeur het. Met ander
   woorde, sy het 'n sending gehad om 'n man se werk te doen en dit was
   daarom gepas om so aan te trek.^[54] Sy het ook haar hare kort gedra
   tydens haar militêre veldtogte en terwyl sy in die tronk was. Haar
   ondersteuners, soos die teoloog Jean Gerson, het haar haarstyl
   verdedig. So ook het Inkwisiteur Brehal tydens haar
   rehabilitasie-verhoor.^[55]

[wysig] Visioene

   Jeanne d' Arc, deur Eugene Thirion (1876). Laat 19de eeuse beelde soos
   die het baiekeer politieke ondertone gehad as gevolg van Franse
   territoriale verliese aan Duitsland in 1871. (Chautou, Kerk van Notre
   Dame)
   Jeanne d' Arc, deur Eugene Thirion (1876). Laat 19de eeuse beelde soos
   die het baiekeer politieke ondertone gehad as gevolg van Franse
   territoriale verliese aan Duitsland in 1871. (Chautou, Kerk van Notre
   Dame)

   Johanna se visioene lok reeds lank belangstelling uit. Vakkundiges is
   van mening dat haar geloof opreg was. Sy het Sint Margaretha, Sint
   Catharina, en aartsengel Michaël as die bron van haar openbaringe
   aangegee. Daar is egter 'n mate van onduidelikheid aangaande watter van
   verskeie heiliges met dieselfde name sy bedoel het. Sommige Katolieke
   beskou haar visioene as goddelike inspirasie.

   Analise van haar visioene is problematies aangesien die
   hoofinligtingsbron oor die onderwerp die transkripsie van
   veroordelingsverhoor is waarin sy gebruiklike hofprosedure verontagsaam
   het en geweier het om enige vra oor haar visioene te antwoord. Sy het
   gekla dat 'n gewone getuie-eed sou bots met haar vroeëre geswore
   belofte om vertroulikheid te bewaar oor haar ontmoetings met haar
   koning. Dit is ook nie bekend tot watter mate die rekords wat behoue
   gebly het die verdigsels van korrupte hofamptenare is of self of
   Johanna self stories gefabriseer het om staatsgeheime te bewaar
   nie.^[56] Haar geloof in haar roeping is egter moontlik belangriker as
   die oorsprong van die die visioene.^[57]

   Dokumente uit haar eie era en historici voor die 20ste eeu het meestal
   aangeneem dat Johanna gesond en van gesonde verstand was. Meer onlangs
   het 'n aantal vakkundiges egter gepoog om haar visioene in psigiatriese
   of neurologiese terme te interpreteer. Potensiële diagnoses wat reeds
   geopper is luit in epilepsie, migraine, tuberkulose, en
   skisofrenie.^[58] Konsensus is nie aangaande enige van die vermeende
   diagnoses bereik nie aangesien hallusinasie en godsdienstige
   entoesiasme simptomaties van verskeie sindrome kan wees en omdat
   kenmerkende simptome van sulke sindrome in konflik is met Johanna se
   lewe en die prestasies wat sy behaal het. ^[59]

   'n Ander beswaar teen sulke diagnoses is dat dit onwaarskynlik is dat
   iemand wat aan 'n geestesgebrek gelei het die guns van Karel VII se hof
   sou kon gewen het. Die koning se eie vader, Karel VI se bynaam was
   Charles le Fol of le Fou, letterlik Karel die waansinnige, en die
   politiese en militêre agteruitgang wat Frankryk onder sy bewind
   deurgemaak het kon toegeskryf word aan die magsleemtes wat sy episodes
   van geestesongesteltheid tot gevolg gehad. Die vorige koning het geglo
   dat hy van glas gemaak is, 'n dwaling wat niemand vir godsdienstige
   ontwaking misgis het nie. Vrese dat Karel VII aan dieselfde toestand
   sou lei kon moontlik 'n rol gespeel het in die poging om hom te onterf
   in Troyes. Hierdie stigma was so hardnekkig dat tydgenote van die
   volgende geslag oorerflike geestesiekte blameer het vir Engeland se
   Koning Hendrik VI se ineenstorting in 1453: Hendrik VI was 'n kleinneef
   van Karel VII en kleinseun van Karel VI. Toe Johanna by Chinon aangekom
   het, het die koninklike raadgewer Jacques Gélu gewaarsku dat “'n Mens
   nie ligtelik enige beleid moet verander as gevolg van 'n gesprek met 'n
   meisie, 'n kleinboerin... so vatbaar tot illusies; 'n mens kan jou
   belaglik maak uit die oogpunt van vreemde nasies....”

   In stryd met modern stereotipes oor die Middeleeue was Karel VII se hof
   uitgeslape en skepties oor die onderwerp van
   geestesgesondheid.^[60]^[61]

   Benewens die fisiese eise wat haar militêre loopbaan aan haar gestel
   het, wat oënskynlik baie mediese hipoteses sou uitsluit, het sy geen
   van die kognitiewe gebreke wat met die hoofsielsiektetoestande gepaard
   kan gaan vertoon nie. Sy het tot aan die einde van haar lewe
   skerpsinnig gebly. Die rehabilitasie verhoorgetuienis verwys verskeie
   kere oor haar skerpsinnigheid:


   Johanna van Arkel

   Baie keer het hulle [die regters] van een vraag na die ander oorgegaan,
       rigting verander, en nie teen staande hiervan, het sy omsigtig
         geantwoord, en 'n wonderlike geheue aan die dag gelê.^[62]


   Johanna van Arkel

   Haar skerp antwoorde tydens kruisverhoor het selfs die hof gedwing om
   op te hou om publieke sessies te hou.^[63] As haar visioene 'n mediese
   of psigiatriese oorsprong gehad het sou sy bepaald 'n uitsonderlike
   geval gewees het.

[wysig] Erfenis

   Die Honderdjarige Oorlog het vir 22 jaar voortgeduur na Johanna se
   dood. Karel VII het daarin geslaag om legitimiteit as koning van
   Frankryk te bou ten spyte van 'n rival kroning van Hendrik VI in
   Desember 1431 op die seun se tiende verjaarsdag. Voor Engeland sy
   militêre leerskap en langboog korps wat gedurende 1429 verlore gegaan
   het kon heropbou, het die land sy bondgenootskap met Boergondië in die
   Verdrag van Arras in 1435. Die hertog van Bedford het in dieselfde jaar
   gesterf en Hendrik VI het die jongste koning van Engeland geword om
   sonder 'n regent te regeer. Die verdrag en sy swak leierskap was
   waarskynlik belangrike faktore in die beëindiging van die konflik.
   Kelly DeVries argumenteer dat Johanna van Arkel se aggressiewe gebruik
   van artillerie en frontale aanvalle Franse taktiek vir die res van die
   oorlog bepaal het.^[64]

   Johanna het oor die volgende vier eeue 'n half-legendaries figuur
   geword. Aanvanklik was die hoofbronne oor haar kronieke. Vyf
   oorspronklike manuskripte van haar veroordelingsverhoor het tydens die
   19de eeu in ou argiewe opgeduik. Historici het spoedig ook die
   volledige rekords van haar rehabilitasieverhoor, wat geswore getuienis
   van 115 getuies insluit, en die oorspronklike Franse notas van die
   Latynse veroordelingsverhoortranskripsie ontdek. Verskeie eietydse
   briewe het ook opgeduik, waarvan drie die handtekening "Jehanne" gehad
   het in die onsekere handskrif van 'n persoon wat nog leer skryf.^[65]
   Die ongewone rykdom van primêre bronne beteken dat geen ander persoon
   uit die Middeleeue meer volledig bestudeer is nie".^[66]

   Sy het van 'n obskure dorpie gekom en opgang gemaak toe sy amper nog 'n
   kind was en sy het dit gedoen as 'n ongeleerde kleinboerin. Franse en
   Engelse konings het die voortslepende oorlog regverdig deur
   kompeterende interpretasies van die duisendjaaroue Saliese reg. Die
   konflik was 'n erflating vete tussen monarge. Sy het betekenis verskaf
   aan oproepe soos die van edelman Jean de Metz toe hy gevra het, "Moet
   die koning uit die koninkryk gedryf word; en moet ons dan Engelse
   wees?"^[67] In die woorde van Stephen Richey, "Sy het wat 'n droë
   dinastiese twis wat die gewone mense ongeërg gelaat het behalwe vir
   hulle eie lyding verander in 'n vurige populêre oorlog van nasionale
   bevryding."^[68]

[wysig] Verwysings

    1. ^ Haar naam is op 'n verskeidenheid van maniere geskryf, veral voor
       die middel van die 19de eeu. Sien Pernoud en Clin, pp. 220/221. Sy
       het blykbaar haar naam geteken as "Jehanne" (sien
       www.stjoan-center.com/Album/, parts 47 en 49; dit word ook in
       Pernoud en Clin aangegee).
    2. ^ ^2,0 ^2,1 Moderne biografieë gee haar geboorte datum baie keer as
       6 Januarie, sy kon egter haar eie ouderdom slegs skat. Al die
       getuies by haar herverhoor het op soortgelyke wyse haar ouderdom
       geskat al was verskeie van hulle peetouers. Die 6 Januarie bewering
       is gegrond op 'n enkele bron: 'n brief van Lord Perceval de
       Boullainvilliers op 21 Julie 1429 (sien Pernoud's Joan of Arc By
       Herself and Her Witnesses, bl. 98: "Boulainvilliers tells of her
       birth in Domrémy, and it is he who gives us an exact date, which
       may be the true one, saying that she was born on the night of
       Epiphany, January 6"). Boulainvilliers was egter nie van Domrémy
       afkomstig nie. Die gebeurtenis is waarskynlik nie aangeteken nie.
       Die gebruik om kerkboeke te hou vir nie-adellike geboortes is eers
       verskeie geslagte later begin.
    3. ^ 'n Tribunaal gelei deur Inkwisiteur-Generaal Brehal het die saak
       na die oorlog herverhoor. Die nuwe beslissing het die oorspronklike
       veroordeling omgekeer en die oorspronklike verrigtinge byskryf as
       as "corruption, cozenage, calumny, fraud and malice." [1] (Accessed
       12 February 2006)
    4. ^ DeVries, bl. 15–19.
    5. ^ Pernoud and Clin, bl. 167.
    6. ^ DeVries, bl. 24.
    7. ^ Pernoud en Clin, bl. 188–189.
    8. ^ DeVries, bl. 24, 26.
    9. ^ Pernoud en Clin, bl. 10.
   10. ^ DeVries, bl. 28.
   11. ^ Jacques d'Arc (1380 - 1440) was 'n boer in Domremy wat die pos
       doyen beklee het – 'n plaaslike belastinggaarder en organiseerder
       van die dorpsvestings. Hy het met Isabelle de Vouthon (1387 -
       1468), wat Romée genoem is, getrou in 1405. Hulle ander kinders was
       Jacquemin, Jean, Pierre en Catherine. Karel VII het Jacques en
       Isabelle se gesin op 29 Desember 1429 adellik gemaak; die Chamber
       of Accounts het die gesin se adellikheid op 20 Januarie 1430
       opgeteken. Dit het beteken dat die gesin hulle van kon verander na
       Du Lys.
   12. ^ Condemnation trial, bl. 37.[2] (geraadpleeg op 23 Maart 2006)
   13. ^ Pernoud en Clin, bl. 221.
   14. ^ Condemnation trial, pp. 58–59. [3] (Accessed 23 March 2006)
   15. ^ DeVries, bl. 37–40.
   16. ^ Nullifikasie verhoor getuienis van Jean de Metz. [4] (Geraadpleeg
       op 12 Februarie 2006)
   17. ^ Oliphant, ch. 2.[5] (Geraadpleeg op 12 Februarie 2006)
   18. ^ Richey, p. 4.
   19. ^ Richey, "Joan of Arc: A Military Appreciation".[6] (Besoek op 12
       Februarie 2006)
   20. ^ Geskiedkundige skrywes en fiktiewe werke verwys baie keer na die
       man met ander name. Sommige noem hom "Hertog van Dunois" met
       verwysings na 'n titel wat hy jare na Johanna se dood ontvang het.
       Gedurende sy leeftyd het hy bâtard d'Orléans (letterlik
       "buite-egtelike kind van Orléans") verkies wat sy tydgenote as 'n
       eer beskou het, aangesien dit hom beskryf het as 'n neef van Koning
       Karel VII. "Jean d'Orleans" is minder presies maar nie
       anachronisties nie. Vir 'n kort biografie sien Pernoud en Clin, bl.
       180–181.
   21. ^ Perroy, bl. 283.
   22. ^ Richey, bl. 4. Oorspronklike Engelse aanhaling: "She proceeded to
       lead the army in an astounding series of victories that reversed
       the tide of the war."
   23. ^ Pernoud en Clin, bl. 230.
   24. ^ DeVries, pp. 74–83
   25. ^ Vrome Katolieke beskou dit as 'n bewys van haar godelike sending.
       By Chinon en Poitiers het sy verklaar dat sy by Orléans 'n teken
       sou verskaf. Die ontsetting van die beleg het haar die
       ondersteuning van prominente kerklui soos die Aartsbiskop van
       Embrun en teoloog Jean Gerson besorg wat beide gunstige
       verhandelings geskryf het na die gebeurtenis.
   26. ^ DeVries, pp. 96–97.
   27. ^ Ongeldigverklarinmgsverhoorgetuienis van Jean, Hertog van
       Alençon. [7] (Besoek op 12 Februarie 2006)
   28. ^ DeVries, pp. 114–115.
   29. ^ Ibid., pp. 122–126.
   30. ^ Lucie-Smith, pp. 156–160.
   31. ^ DeVries, p. 134.
   32. ^ Die wissel van matige assosiasie van intrige tot vakkundige
       uitskellery. Vir 'n passivolle stelling sien Gower, ch. 4.[8]
       (Besoek op 12 Februarie 2006) matiger voorbeelde is Pernoud en
       Clin, pp. 78–80; DeVries, p. 135; en Oliphant, ch. 6. [9] (Accessed
       12 February 2006)
   33. ^ DeVries, pp. 161–170.
   34. ^ "Joan of Arc, Saint." Encyclopædia Britannica. 2007. Encyclopædia
       Britannica Online Library Edition. 12 Sept. 2007
       <http://www.library.eb.com.ezproxy.ae.talonline.ca/eb/article-27055
       >.
   35. ^ Regtersondersoek 9 Januarie–26 Maart, gewone verhoor 26 Maart–24
       Mei, herroeping 24 Mei, terugvalverhoor 28–29 Mei.
   36. ^ Die herverhoor het later bevestig dat Cauchon geen reg gehad het
       om die saak te verhoor nie. Sien ook Joan of Arc: Her Story, deur
       Regine Pernoud en Marie-Veronique Clin, p. 108. Die
       vise-inkwisiteur van Frankryk het uit die staanspoor om
       jurisdiksionele gronde beswaar gemaak teen die verhoor.
   37. ^ Ongeldigheidsverklaringsverhoorgetuienis van Vader Nicholas
       Bailly.[10] (Besoek op 12 Februarie 2006)
   38. ^ Taylor, Craig, Joan of Arc: La Pucelle p. 137.
   39. ^ Veroordelingsverhoor, p. 52.[11] (Besoek op 12 Februarie 2006)
   40. ^ Pernoud en Clin, p. 112.
   41. ^ Shaw, Saint Joan. Penguin Classics; Reissue edition (2001). ISBN
       0-14-043791-6
   42. ^ Pernoud and Clin, p. 130.
   43. ^ Condemnation trial, pp. 314–316.[12] (Besoek op 12 Februarie
       2006)
   44. ^ Condemnation trial, pp. 342–343.[13] (Besoek op 12 Februarie
       2006) Ook herverhoorgetuienis van Broeder Pierre Migier, "As to the
       act of recantation, I know it was performed by her; it was in
       writing, and was about the length of a Pater Noster."[14] (Besoek
       op 12 Februarie 2006) In moderne Engels is dit beter bekend as as
       the Lord's Prayer (Die Onse Vader), Latynse en Engelse teks kan
       hier gevind word: [15] (Besoek op 12 Februarie 2006)
   45. ^ Sien Pernoud, p. 220, wat die appel getuienis van Frater Martin
       Ladvenu en Friar Isambart de la Pierre aanhaal.
   46. ^ Nullifikasieverhoorgetuienis van Jean Massieu.[16] (Besoek op 12
       Februarie 2006)
   47. ^ In 1867 is 'n fles met oorblyfsels in die solder van 'n Paryse
       apteek gevind wat die inskripsie gedra het: "Oorblyfsels gevind
       onder die brandstapel van Johanna van Arkel, maagds van Orleans".
       In Februarie 2006 het 'n span forensiese wetenskaplikes onder
       leiding van Philippe Charlier, aangekondig dat hulle begin het om
       'n ses-maande lange studie te onderneem van die been en vel
       oorblyfsels wat teen die tyd in 'n museum in Chinon gehou is. Die
       studie sou nie 'n positiewe identifikasie kon lewer nie, maar
       koolstofdatering sou kon bepaal of dat dit nie een of ander klug is
       nie en sou die geslag van die oorblyfsels kon bevestig.[17] (Besoek
       op 1 Maart 2006). in 2007 is daar egter bevind dat die oorblyfsels
       die van mummie is en dus nie die van Johanna van Arkel kan wees
       nie.[18] (Besoek op 3 November 2007)
   48. ^ Pernoud, p. 233.
   49. ^ Herverhoor vonnis rehabilitasie.[19] (Besoek op 12 Februarie
       2006)
   50. ^ Condemnation trial, pp. 78–79.[20] (Besoek op 12 Februarie 2006)
   51. ^ Deuteronomium 22:5.[21] (Besoek op 22 Maart 2006).
   52. ^ Rehabilitasie verhoorgetuienis van Guillaume de Manchon. [22]
       (Besoek op 12 Februarie 2006)
   53. ^ Volgens middeleeuse kleredrag kundige, Adrien Harmand, het sy
       twee lae broeke gedrae wat met 20 slkuiters aan die doeblet
       (baadjie) geheg was. Die buitenste broek is van skoen-agtige leër
       gemaak. "Jeanne d'Arc, son costume, son armure." [23] (Besoek op 23
       Maart 2006)
   54. ^ Condemnation trial, p. 78.[24] (Besoek op 12 Februarie 2006)
       Herverhoor getuienis van Broeder Seguin de Seguin, Professor in
       Teologie by Poitiers, noem nie haar kleredrag direk nie, maar
       verteenwoordig 'n algehele bevestiging van haar vroomheid.[25]
       (Besoek op 12 Februarie 2006)
   55. ^ Fraioli, Joan of Arc: The Early Debate, p. 131.
   56. ^ Condemnation trial, pp. 36–37, 41–42, 48–49. (geraadpleeg op 1
       September 2006)
   57. ^ In 'n parentetiese nota tot 'n militêre biografie, beweer
       DeVries:

     "The visions, or their veracity, are not in themselves important for
     this study. What is important, in fact what is key to Joan's history
     as a military leader, is that she (author's emphasis) believed that
     they came from God," p. 35.
   58. ^ baie van die teorieë is egter opgestel deur mense wie se
       kundigheid geskiedenis eerder as medisyne is. Vir 'n versameling
       artikels in mediese vaktydskrifte, sien ""I heard voices...": From
       semiology, a historical review, and a new hypothesis on the
       presumed epilepsy of Joan of Arc," d'Orsi G, Tinuper P, Epilepsy
       Behav. 2006 Aug;9(1):152–7. Epub 2006 June 5 [26] (idiopathic
       partial epilepsy with auditory features); "Joan of Arc,"
       Foote-Smith E, Bayne L, Epilepsia. 1991 Nov–Dec;32(6):810–5
       (epilepsy); "Joan of Arc and DSM III," Henker FO, South Med J. 1984
       Dec;77(12):1488–90 (various psychiatric definitions) [27]; "The
       schizophrenia of Joan of Arc," Allen C, Hist Med. 1975
       Autumn–Winter;6(3–4):4–9 (schizophrenia) [28]. (geraadpleeg op 1
       September 2006)
   59. ^ Twee kundiges wat 'n temporale lob tuberculoma hipotese in die
       mediese joernaal Neuropsychobiology ondersoek het spreek hulle
       bedenkinge as volg uit: "It is difficult to draw final conclusions,
       but it would seem unlikely that widespread tuberculosis, a serious
       disease, was present in this 'patient' whose life-style and
       activities would surely have been impossible had such a serious
       disease been present." - "A historical case of disseminated chronic
       tuberculosis," Nores JM, Yakovleff Y, Neuropsychobiology.
       1995;32(2):79–80 (temporal lobe tuberculoma) (accessed 1 September
       2006)[29]
   60. ^ Pernoud and Clin, pp. 3, 169, 183. Richard C. Famiglietti, Royal
       Intrigue: Crisis at the Court of Charles VI, 1392–1420. New York:
       AMS Press, 1987. ISBN 0-404-61439-6.
   61. ^ Nullifikasie verhoor getuienis van Dame Marguerite de Touroulde,
       weduwee van 'n koninklike raadgewer: "Ek het van die wat haar na
       die koning gebring het gehoor dat hulle aanvanklik gedink het dat
       sy mal was en van plan was om haar weg te steek in een of ander
       sloot, maar terwyl hulle op pad was het hulle geroer gevoel om
       alles volgens haar goeie plesier te doen."[30] (Accessed 12
       February 2006)
   62. ^ Nullifikasieverhoorgetuienis van Guillaume de Manchon.[31]
       (Accessed 12 February 2006)
   63. ^ Pernoud and Clin, p. 112.
   64. ^ DeVries, pp. 179–180.
   65. ^ Pernoud and Clin, pp. 247–264.
   66. ^ DeVries in Fresh Verdicts on Joan of Arc, ed. Bonnie Wheeler, p.
       3.
   67. ^ Nullifikasie verhoor getuienis van Jean de Metz.[32] (Geraadpleeg
       op 12 February 2006)
   68. ^ Richey,[33] (Geraadpleeg op 12 Februarie 2006)

     * Hierdie artikel, of gedeeltes daarvan, is uit die volgende
       Wikipedia artikel vertaal: Joan of Arc, spesifiek van hierdie
       weergawe. Die vertaling is op November 2007 gedoen


   Hierdie artikel is gekies as 'n voorbladartikel. Klik gerus hier vir
   meer inligting.

   Kategorie: Franse militariste

