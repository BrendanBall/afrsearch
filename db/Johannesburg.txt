Johannesburg


                                                             Johannesburg

                                                Land:          Suid-Afrika
                                           Provinsie:              Gauteng
                                          Koördinate:    26°12' S, 28°4' O
                                         Oppervlakte:          1 644 vk km
                                           Bevolking:     5 226 000 (2005)
                                  Bevolkingsdigtheid:        3 178,8 / km²
                                              Hoogte: 1 753 m bo seespieël
                                        Burgemeester:         Amos Masondo
                                          Skakelkode:                  011

   Johannesburg is die vernaamste sake- en bevolkingsentrum van
   Suid-Afrika met 'n oppervlakte van 1 645 vierkante kilometer en
   5 226 000 inwoners (munisipaliteit, 2005). Dit is die hoofstad van die
   provinsie Gauteng en setel van die Grondwetlike Hof van Suid-Afrika.
   Die huidige Groter Johannesburggebied sluit sowat vyfhonderd voorstede
   en dorpsgebiede in.

   Johannesburg is ook die sentrum van 'n verstedelikte gebied met meer as
   8 miljoen inwoners wat van Pretoria in die noorde tot by Vereeniging in
   die suide strek. Die stad is die derde grootste in Afrika na Kaïro en
   Lagos, en die enigste in Afrika wat as 'n wêreldstad beskou word.

   Johannesburg is 'n smeltkroes van tale en kulture, met 'n groot kloof
   tussen arm en ryk. Die stad ly onder 'n vlaag van geweld en misdaad -
   dit staan bekend as die gevaarlikste metropool ter wêreld.

   Inhoud

        * 1 Geskiedenis
        * 2 Geografie en klimaat
        * 3 Demografie
             + 3.1 Voorstede
        * 4 Ekonomie
        * 5 Vervoer
        * 6 Toerisme
        * 7 Universiteite
        * 8 Sport
        * 9 Bekende landmerke
        * 10 Verwysings
        * 11 Eksterne skakels

[wysig] Geskiedenis

   Die geskiedenis van die Johannesburgse gebied is duisende eeue oud.
   Omtrent 3,3 miljoen jaar gelede word die streek, deesdae bekend as die
   Wieg van die Mensdom, bewoon deur Australopithecus africanus, wat
   bevestig sou word deur 'n ontdekking by die Sterkfonteingrotte noordwes
   van Johannesburg in 1998.

   In die vroeë 19de eeu word die omgewing ingeneem deur die gevreesde
   Ndebele-koning, Mzilikazi[1]. Hy oorrompel die vreedsame
   Tswana-nedersettings, geleë tussen hedendaagse Northcliff en
   Klipriviersberg in die jaar 1823 en vestig sy impis naby Heidelberg,
   omtrent 80 km suid van Johannesburg[2].

   Later, omtrent 10 000 na 25 000 jaar gelede, word suiderlike Afrika
   deur die nomadiese San bewoon, waar hul gebly het tot die 11de eeu na
   Christus toe hulle deur migrerende Bantoevolke verdryf word.

   In die jare 1840 word De Zuid-Afrikaansche Republiek (ZAR), deur die
   Voortrekkers gestig met 'n hoofstad, Pretoria, omtrent 50 km noord van
   die gebied wat Johannesburg sou word. Die ZAR se eerste goudloop begin
   in Barberton omtrent 200 km noordoos van Johannesburg omstreeks 1880.
   Die Diamant-gebou van Diagonaalstraat 11 is deur die Duits-gebore
   Amerikaanse argitek Helmut Jahn ontwerp en in 1983 voltooi
   Die Diamant-gebou van Diagonaalstraat 11 is deur die Duits-gebore
   Amerikaanse argitek Helmut Jahn ontwerp en in 1983 voltooi
   'n Wolkekrabber in die sakesentrum
   'n Wolkekrabber in die sakesentrum

   Goud is moontlik ook in die veertig jaar voor Johannesburg se stigting
   in die omgewing gevind. Carel Kruger, wat in 1834 in die gebied op jag
   uitgegaan het; John Henry Davis, 'n Engelse geoloog wat in 1852 in die
   omgewing van Krugersdorp as prospekteerder besig was; en Pieter Jacob
   Marais, wat in 1853 klein hoeveelhede goud in die Jukskeirivier digby
   Sandton se huidige noordelike grens ontdek het, word in dié verband
   genoem.

   Johannesburg, soos hy vandag bekendstaan, word gestig na die ontdekking
   van goud in 1886 deur 'n Australiese prospekteerder, George Harrison,
   op Gerhardus C. Oosthuizen se plaas Langlaagte. Delwerye brei vinnig
   uit na die plase Braamfontein, Doornfontein, Randjieslaagte en
   Turffontein.

   Drie jaar later leef 40 000 mense in die stad, en in 1904 meer as
   80 000. Dit groei binne vyf dekades tot 'n stad met meer as 1 miljoen
   inwoners. Alhoewel die stad se eie myne lankal laat vaar is, omdat die
   gouderts uitgeput is en nuwe afsettings elders gevind is, staan
   Johannesburg steeds in Zoeloe bekend as iGoli (plek van goud).

   Ná die einde van die rasseskeiding in 1990 het baie swartes hulle in
   die woonbuurte van die middestad gevestig, terwyl die sakewêreld naas
   winkels en kantore ook die Johannesburgse Effektebeurs na die
   noordelike voorstad Sandton verskuif het, wat in 1969 gestig is.

   Die misdaadsyfers in woonbuurte soos Hillbrow is nog steeds
   sorgwekkend. Plaaslike owerhede en privaat ondernemings stel belang in
   die hernuwing van die middestad.

[wysig] Geografie en klimaat

   Johannesburg lê in die oostelike deel van die Hoëveldplato, die
   sentrale plato van Suid-Afrika. Johannesburg strek van Orange Farm in
   die suide tot by Midrand in die noorde en grens aan twee ander
   metropolitaanse gebiede - Pretoria (Tshwane) in die noorde en
   Ekurhuleni in die ooste.

   Johannesburg is op 'n gemiddelde hoogte van 1 753 meter bo seevlak
   geleë. Dit is naas Meksiko-Stad en Phoenix in Arizona (Verenigde State)
   een van die min groot stede wat nóg aan die see nóg teen 'n rivier of
   ander water lê.

   Johannesburg het 'n gematigde klimaat met 'n gemiddelde maksimale
   temperatuur van 26 °C in Januarie en 16 °C in Junie. Wintertemperature
   kan tot vriespunt daal, alhoewel daar byna geen sneeuval is nie - die
   stad lê in 'n somerreënstreek. Sneeuvlokkies het wél in die winters van
   1981 en 2006 geval. Die gemiddelde jaarlikse reënval is 713 millimeter.

[wysig] Demografie

   73% van die stad se bevolking is swartes, 16% is blankes, 6% Kleurlinge
   en 4% Asiërs. 42% van die inwoners is jonger as 24 jaar, en 6% is ouer
   as 60 jaar. 37% van die Johannesburgers is werkloos (97% van die
   werkloses is swart). Vroue maak 43% van die werkende bevolking uit.

   34% van Johannesburg se inwoners praat Nguni-tale as hulle huistaal,
   26% Sotho-tale, 19% Engels en 8% Afrikaans. 29% van die volwassenes het
   matriek, 14% 'n tersiêre opleiding (universiteit of technikon), 15% het
   'n basiese skoolopleiding en 7% van die bevolking is ongeletterd.
   Voorstede van Johannesburg

[wysig] Voorstede

   Sedert 1994, het munisipale Johannesburg uitgebrei om elf gebiede in te
   sluit wat voorheen onafhanklike plaaslike owerhede gehad het, naamlik:
     * Diepsloot, Kya Sands
     * Ivory Park, Midrand
     * Bryanston, Randburg, Sandton
     * Northcliff, Parktown, Rosebank
     * Constantia Kloof, Northgate, Roodepoort
     * Dobsonville, Doornkop, Protea Glen, Soweto
     * Alexandra, Bruma, Wynberg
     * Johannesburg (Sentralesakegebied)
     * Aeroton, City Deep, Johannesburg South, Southgate
     * Diepkloof, Meadowlands
     * Ennerdale, Lenasia, Orange Farm

[wysig] Ekonomie

   Johannesburg is die ekonomiese en finansiële sentrum van Suid-Afrika,
   die stad genereer 16% van die bruto nasionale produk en dra sowat 40%
   van Gauteng se ekonomie by. Die Johannesburgse Effektebeurs is met 'n
   kapitalisering van sowat 155 miljard Amerikaanse dollar (2005) die
   grootste in Afrika. Van die Johannesburgse beroepsbevolking is sowat 5
   persent in die mynbou, 16 persent in die nywerheid, 33 persent in
   dienste en administrasie, 21 persent in die handel, 13 persent in die
   finansiële sektor en 6 persent in die vervoerbedryf werksaam.

[wysig] Vervoer

   Die internasionale lughawe van Johannesburg is die besigste op die
   vasteland
   Die internasionale lughawe van Johannesburg is die besigste op die
   vasteland

   Johannesburg se internasionale lughawe is die grootste op die vasteland
   van Afrika, en die jaarlikse aantal passasiers het in 2006 tot 16
   miljoen gestyg.

   Die lughawe is in 1952 as "Jan Smuts-lughawe" naby Kempton Park aan die
   Oos-Rand gestig. Tussen 1994 en vroeg 2006 staan dit as die
   Internasionale Lughawe van Johannesburg bekend. Dit word in Julie 2006
   herdoop as OR Tambo Internasionale Lughawe. Dit is die basis van die
   nasionale lugvaartmaatskappy Suid-Afrikaanse Lugdiens (SAL) en 'n
   aantal kleiner nasionale maatskappye.

   Jan Smuts was in die 1970's 'n toetslughawe vir die Frans-Britse
   supersoniese Concorde-vliegtuig. In 1996 het Johannesburg se lughawe
   dié van die Egiptiese hoofstad Kaïro as die besigste op die
   Afrika-vasteland verbygesteek. Dit is nou een van die eenhonderd
   besigste lughawens ter wêreld, en daar word verwag dat dit in die jaar
   2010 meer as 21 miljoen passasiers sal hanteer. Nogtans word die
   lughawe deur slegs een Amerikaanse lugvaartmaatskappy, Delta Airlines,
   op die roete na Atlanta (Georgia) bedien.

   Daar is egter 'n groter aantal verbindings met Europese lande,
   waaronder sewe daaglikse verbindings vanaf Londen in die Verenigde
   Koninkryk met Boeing 747-400-makrostralers. Johannesburg sal moontlik
   ook 'n bestemming vir Europa se nuwe Airbus A380-straler wees en is
   deur Airbus reeds as een van min lughawens wêreldwyd gelys wat hierdie
   groot passasiersvliegtuig kan hanteer.

[wysig] Toerisme

   Die stad het min besienswaardighede en staan nie as 'n gewilde
   reisbestemming bekend nie. Danksy die internasionale lughawe is dit
   egter die aankoms- en vertrekpunt vir 'n groot aantal toeriste uit die
   buiteland. Besoekers uit ander Afrika-lande bestee jaarliks sowat 1,5
   miljard Amerikaanse dollar in Johannesburg se winkelsentrums. Die
   besienswaardighede wat wel die moeite werd is, sluit in:
     * Apartheid Museum
     * Gold Reef City
     * Grondwetlike Hof
     * Lesedi Cultural Village
     * Leeupark
     * Sterkfonteingrotte

[wysig] Universiteite

   Sentrale sakegebied.
   Sentrale sakegebied.

   Johannesburg se moderne hoëronderwys-stelsel spog met vier instansies:
   die Universiteit van die Witwatersrand, die Universiteit van
   Johannesburg, Monash Universiteit ('n satellietkampus van die bekende
   tersiêre instelling in Melbourne, Australië) en Midrand Universiteit.

[wysig] Sport

   Johannesburg is die tuiste van die krieketspan die Highveld Lions, die
   rugbyspan die Lions, en ten minste drie vooraanstaande sokkerspanne,
   naamlik Jomo Cosmos, Kaizer Chiefs en Orlando Pirates.

[wysig] Bekende landmerke

   Die Hillbrow-toring is een van die hoogste geboue in Afrika. Die ander
   hoë toring in die stad is die 240 meter hoë Sentech-toring. Die Nelson
   Mandelabrug wat Braamfontein en Newtown verbind, is in 2003 voltooi.

[wysig] Verwysings

     * Conroy GC, Weber GW, Seidler H, Tobias PV, Kane A, Brunsden B.
       (1998). Endocranial capacity in a new early hominid cranium from
       Sterkfontein, South Africa. Science, June 12.
     * Meiring, H. (1986). Early Johannesburg. Its buildings and its
       people. ISBN 0798114568
     * Rosenthal, E. (1970). Gold! Gold! Gold! The Johannesburg Gold Rush.
       ISBN 0949937649

[wysig] Eksterne skakels

   Commons
   Multimedia oor hierdie onderwerp is te vinde op Wikimedia Commons onder
   die titel:
   Johannesburg
     * Amptelike werf

   Kategorieë: Johannesburg • Stede in Suid-Afrika

