John Johnstone Kirkness


   John Johnstone Kirkness (1857 – 1939)^[1] was 'n bouaannemer in die
   Zuid-Afrikaansche Republiek en die Transvaal wat 'n aantal historiese
   geboue in Suid-Afrika opgerig het. Kirkness was 'n Skot wat in 1887 uit
   die Orkneyeilnade geïmigreer het.^[2] Geboue waarvoor hy
   verantwoordelik was sluit in die Ou Raadsaal op Kerkplein in Pretoria,
   die Ou Letteregebou op die Universiteit van Pretoriakampus, aanbouings
   aan die Sammy Marks Museum in die vroeë 1890's ^[1], die Lewis en Marks
   gebou in Barberton in Mpumalanga^[3], die ry van 15 Offisiershuise in
   Artilleriestraat ^[4], die eerste brug oor die Apiesrivier wat in 1890
   in 'n vloed weggespoel het en met die Leeubrug vervang is wat ook deur
   Kirkness gebou is^[5], en die Bank van Afrikagebou in Palacelaan by
   Kerkplein in Pretoria wat ook as die Kirknessgebou bekendstaan^[6].

   Hy het ook die eerste bakstene in Pretoria in Groenkloof teen die
   suidelike hang van Muckleneukheuwel vervaardig. Geboue so ver as die
   Groote Schuur Hospitaal in Kaapstad en die Poskantoor in die voormalige
   Salisbury (nou Harare) is uit Kirkness-stene gebou.

   Kirkness het in omtrent 1929 die argitek Vivian Sydney Rees-Poole
   opdrag gegee om vir hom 'n huis te ontwerp in Muckleneuk, Pretoria.
   Kirkness was 'n bewonderaar van Herbert Baker en wou hê die huis moes
   aan in die dissipline gebou word, maar die Kirknesshuis in
   Pomonastraat, is eintlik eerder 'n monument na die beroemde
   Kirknesss-stene^[7].

[wysig] Verwysings

    1. ^ ^1,0 ^1,1 NFI Sammy Marks House Tour, Besoek op 14 Januarye 2007
    2. ^ Museums A-H, Besoek op 14 Januarye 2007
    3. ^ SA Places Barberton, Besoek op 14 Januarye 2007
    4. ^ Rossouw, T, VICTORIAANSE BOUKUNS IN SUID – AFRIKA, Universitiet
       van Pretoria, 2003
    5. ^ Museum Park Heritage Information, Besoek op 14 Januarye 2007
    6. ^ Henie Heydenrych en Abrie Swiegers, Discover Pretoria, J.B. van
       Schaik, Pretoria, Suid-Afrika, 1999, p74
    7. ^ [http://www.artefacts.co.za/ Artefacts ]
       [http://www.artefacts.co.za/main/Buildings/arch_det.php?archid=1346
       &bldgorder=%60tblbldg%60.%60name%60&orderby=&initial=&source=1
       REES-POOLE, Vivian Sydney ], Besoek op 14 Januarye 2007

   Kategorieë: Pretoria • Mense van Suid-Afrika

