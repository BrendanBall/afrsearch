Jonas Salk


[wysig] Belangrikste prestasies

   Jonas Salk is een van die twintigste eeu se mees vereerde
   wetenskaplikes. Hy is bekend as die ontdekker van die eerste
   suksesvolle entstof teen die poliomiëlitis virus. En omdat hierdie
   ontdekking juis kinders se lot verlig het, was hy onmiddellik beroemd.
   Teen die laat vyftigs het 'n ander wetenskaplike, Albert Sabin, 'n
   entstof ontwikkel wat oraal geneem kon word. Dit is suksesvol getoets
   en het die populariteit van die Salk-inenting laat daal. Die
   Sabin-entstof was gemaak van 'n aktiewe virus wat die kanse op infeksie
   baie vergroot het. Ten spyte hiervan het die Sabin-entstof teen die
   einde van die 1960's die primêre entstof teen polio in die VSA geword.
   Toe daar in 1970 weer nuwe gevalle van polio aangemeld word, het baie
   lande weer die Salk-entstof begin gebruik. Gedurende die sestigs het
   Salk as direkteur van die Salk Instituut vir Biologiese Studies
   navorsing gedoen op kanker en veelvuldige sklerose. Hy het ook in die
   tagtiger jare die polio-entstof verbeter tot 'n enkeldosis wat
   lewenslange immuniteit verleen. Vanaf 1988 het Salk hom toegespits op
   navorsing oor die MIV virus. Alhoewel Salk nie belangrike akademiese
   toekennings gekry het nie, het hy erkenning gekry vir sy bydrae tot
   wêreldvrede. Hy het onder meer die Presidensiële Medalje vir Vryheid,
   Die Jehan Sadat Vryheidstoekenning en die Nehru Award for International
   Understanding ontvang. Hy is in 1999 deur die tydskrif Time aangewys as
   een van die 20 invloedrykste wetenskaplikes van die twintigste eeu.

[wysig] Lewensgeskiedenis

   Jonas Salk is op 28 Oktober 1914 in New York gebore. Sy ouers was
   Russies-Joodse immigrante. Hulle het geen formele opleiding gehad nie
   en was vasberade om hul kinders al die geleenthede te bied wat hulle
   nie gehad het nie. Jonas Salk is op twaalfjarige ouderdom hoërskool toe
   en op vyftien kollege toe. In 1934 verwerf hy 'n BSc graad van die New
   York Stadskollege. Daarna is hy na die mediese skool van die
   Universiteit van New York waar hy in 1939 sy mediese graad verwerf het.
   In 1942 is hy aangestel in 'n navorsingspos by die Universiteit van
   Michigan. Hy het hom aanvanklik toegespits op die ontwikkeling van 'n
   entstof vir die voorkoming van griep maar het toenemend in die
   poliomïelitisvirus begin belangstel en wou 'n permanente akademiese pos
   hê. Dit het hy gekry by die Universiteit van Pittsburgh waar hy in 1947
   aangestel is as direkteur van die Virusnavorsingslaboratorium. Hier het
   hy sy baanbrekerswerk gedoen. Voor hom het baie wetenskaplikes
   polionavorsing gedoen, maar sonder enige sukses. Salk het hierdie
   navorsingsresultate verwerk en sodoende dit reggekry om groot
   hoeveelhede van die virus te produseer en dit dan met formalien te
   deaktiveer. So het hy 'n nie-infektiewe of "dooie virus" entstof
   ontwikkel. In 1952 was Salk en sy medewerkers tevrede dat hulle 'n
   entstof teen polio ontwikkel het. Hulle het dit op 'n groep kinders van
   die D T Watson Huis vir Gestremde Kinders getoets. Die toetse was
   suksesvol. Op 26 Maart 1953 kondig Salk sy ontdekking oor die radio
   aan. Hy wou dit egter nasionaal toets. Die owerhede het hul toestemming
   gegee en op 26 April 1954 is begin om 441 131 kinders tussen graad 1 en
   5 met die Salk-entstof in te ent. 201, 229 kinders het
   plasebo-inspuitings gekry. In April 1955 is bekend gemaak dat die
   proefnemings suksesvol was. Salk het oombliklik internasionaal beroemd
   geword. Van oral het briewe van dankbetuiging en geld vir verdere
   navorsing ingestroom. Ander wetenskaplikes was egter nie so beïndruk
   nie, want Salk het geen erkenning gegee aan die wetenskaplikes wie se
   navorsing hy gebruik het om sy ontdekking te maak nie. Ter verdediging
   kan gesê word dat Salk nooit sy entstof gepatenteer het nie. Hy het dus
   geen finansiële voordeel daaruit getrek nie. As gevolg van onvoldoende
   vervaardiging was daar in 1955 weer 250 gevalle van polio. Salk het toe
   strenger spesifikasies vir die vervaardiging van die entstof neergelê
   en daarna is die program hervat. In 1970 het Salk se belangstelling in
   menslike evolusie en die potensiaal van die mens meer prioriteit begin
   kry. Hy het twee boeke hieroor gepubliseer: Man Unfolding (1972) en The
   Survival of the Wisest (1973). Later het hy nog twee publikasies, World
   population and Human Values (1981) in samewerking met sy seun Jonathan,
   en Anatomy of Reality: Merging of Intuition and Reason (1983), die lig
   laat sien. Nadat Salk sy mediese graad in 1939 verwerf het, is hy met
   Donna Lindsay, 'n maatskaplike werker, getroud. Hulle het drie seuns
   gehad. In 1970 is hy met die Franse kunstenaar Francoise Gilot getroud.
   Salk is in Junie 1995 op tagtigjarige ouderdom aan hartversaking
   oorlede.
   Kategorie: Wetenskaplikes

