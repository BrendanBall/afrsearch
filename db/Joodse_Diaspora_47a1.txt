Joodse Diaspora


   Hierdie artikel moet skoongemaak of andersins verbeter word.

   Hierdie artikel voldoen nie tans aan die hoë standaarde van kwaliteit
   waarna Wikipedia streef nie. Voel vry om self in te spring en
   verbeterings te maak, en verwyder hierdie kennisgewing ná die tyd. Vir
   meer hulp, sien die redigeringshulp. Daar is moontlik kommentaar in die
   artikel of op die besprekingsblad wat verbeter moet word.

   Inhoud

        * 1 Bewind van die Israeliete
        * 2 Rigters en bevryders
        * 3 Die Monargie
        * 4 Tydperk van die konings
        * 5 Verowering van Israel en Juda (722-597 vC)
        * 6 Die verbanning (597-538 vC)
        * 7 Draaipunt

[wysig] Bewind van die Israeliete

   Die bewind van die Israeliete in die land Israel is ingelui in ongeveer
   1250 vC toe Josua dié gebied ingeneem het. Die Israeliete het die land
   Palestina binnegedring deur die Jordaan-rivier oor te steek. Hulle het
   die Koninkryk van Heshbon aangeval en vernietig. Dié oorwinning het
   hulle beheer gegee oor die grootste gedeelte van die land tussen die
   Arnon- en Jabbok-riviere. Kort voor hul laaste aanslag op Palestina het
   Moses gesterf sonder dat hy ooit die beloofde land aanskou het. Die
   besetting van Palestina was 'n bloedige stryd. Die Israeliete, gelei
   deur Moses se opvolger, Josua, het die stryd beskou as Jahweh se
   "heilige oorlog". Israel het daarin geslaag om die Kanaäniete te
   oorwin, maar hul vestiging in dié land (1250-1050 vC) was 'n lang,
   moeilike en dikwels teleurstellende proses. Die Israeliete was wel in
   staat om hulle te verdedig teen die Kanaäniete, maar 'n nuwe vyand het
   op die toneel verskyn: die Filistyne. Die Filistyne het gevorderde
   militêre toerusting tot hul beskikking gehad en daar was min nasies wat
   hulle teen hierdie nuwe tegnologie kon verdedig. Die Filistyne het die
   Israeliete uit die gebiede gedryf wat hulle voorheen beset het en hulle
   is gedwing om hulle in die sentrale bergagtige gebiede en die
   Jordaan-vallei te vestig. Hierdie was 'n onstuimige tydperk in die
   geskiedenis van die Israeliete. Hulle was deurentyd betrokke by oorloë
   en is in dié tyd eers deur een heerser ná die ander oorheers.

[wysig] Rigters en bevryders

   In dié tyd het die Israeliete nie saamgestaan as een groep nie. Hulle
   was verdeel in verskillende stamme en is regeer volgens stamgebruike.
   Hoewel daar nie 'n sentrale regering was nie, is die stamme regeer deur
   rigters en bevryders. Die rigters of regters (shopetim in Hebreeus) het
   wetgewende en geregtelike gesag oor die stamme van Israel gehad en is
   as sodanig erken. Hul belangrikste taak was om geskille tussen die
   verskillende stamme te besleg. Die bevryders (moshia in Hebreeus), was
   weer militêre leiers. Hulle het die stamme se weermagte verenig wanneer
   daar teen vyandige magte geveg moes word. Die bevryders het gewoonlik
   in tye van onderdrukking en stryd na vore getree en volgens Hebreeuse
   oorlewering is hulle deur Jahweh aangewys om Sy volk te bevry. Die
   Bybel is vol stories oor die heldedade van leiers soos onder andere
   Debora, Jefta, Gideon en Simson.

[wysig] Die Monargie

   Die feit dat Israel vir so lank kon voortbestaan sonder 'n sentrale
   regering en nogtans hul vyande kon verslaan, was grootliks te danke aan
   die invloed van die rigters. Ná 1050 vC het die ondenkbare egter gebeur
   toe die Filistyne daarin geslaag het om die Verbondsark te buit. In dié
   tyd het die profeet Samuel sterk na vore getree. Hy en andere het besef
   dat daar net een manier was waarop die Filistyne verdryf sou kon word -
   en dit was deur hulle te verenig agter 'n sterk militêre leier. Die
   voortdurende gevaar van oorlog, die onsekerheid oor hul toekoms en hul
   onstabiele godsdienstige lewe het daartoe bygedra dat die Israeliete
   begin smag het na 'n eie identiteit en stabiliteit. Hulle het geglo dat
   dít net moontlik sou wees indien 'n koning of monarg (1050-920 vC) oor
   hulle aangestel sou word.
     * Saul

   Saul is deur Jahweh aangewys en deur Samuel verordineer as die eerste
   koning van die Israeliete. Saul se vroeëre dae as koning het die
   verwagtinge wat Israel van 'n koning gekoester het, vervul. Hy het die
   Israeliete tot oorwinning gelei in groot veldslae teen die Ammoriete,
   asook teen die Filistyne. Hy was gewild onder al die stamme en het die
   Israeliete as 'n volk verteenwoordig en nie bloot as 'n stam nie.
   Aanvanklik het Saul en Samuel gereeld beraadslaag oor sake wat die volk
   raak, maar hierdie goeie verhouding het nie lank gehou nie. Samuel het
   Saul daarvan beskuldig dat hy die funksies van die priesters ondermyn,
   asook dat hy die cherem - bepalings van die Wet waarvolgens 'n heilige
   oorlog gevoer moes word - verontagsaam het. Hierdie geskil - die
   onversoenbaarheid tussen Jahweh se bewind en dié van 'n koning - het
   die grondslag gevorm vir die grootskaalse hervormings in die Hebreeuse
   geloof en staan bekend as die Profetiese Revolusie. Dié geskil het
   uiteindelik gelei tot Saul se ondergang. 'n Nuwe, gewilde held het in
   sy plek opgestaan. Sy naam was Dawid en hy het roem verwerf toe hy
   man-alleen die Filistynse held Goliat verslaan het. David se gewildheid
   het Saul tot raserny gedryf en hy het verskeie kere probeer om Dawid te
   vermoor. Dawid het na Juda teruggekeer om aan Saul se woede te ontsnap.
   Hy het 'n groep soldate rondom hom vergader. Saul het selfmoord gepleeg
   tydens 'n veldslag en is opgevolg deur sy seun Is-Boset, wat beskryf is
   as 'n swakkeling. Hoewel Is-Boset probeer het om sy koningskap oor Juda
   uit te roep, is Dawid openlik deur dié streek tot koning verklaar.
   Is-Boset het twee jaar lank regeer voordat hy deur twee van sy
   offisiere vermoor is. Ná sy dood is Dawid verkies tot koning oor
   Israel.
     * Dawid

   Dawid het Israel in verskeie veldslae teen die Filistyne gelei en het
   ook daarin geslaag om die Verbondsark weer terug te bring na Israel.
   Nadat hy reeds verskeie jare lank in Hebron regeer het, het hy die
   Jebusitiese stad Jerusalem oorwin (1000 vC) en tot hoofstad verklaar.
   Onder sy leierskap het Israel daarin geslaag om hul grondgebied uit te
   brei. Binne 'n paar jaar het Dawid Israel omskep tot die magtigste ryk
   in Palestina en Sirië. Sy Ryk het gestrek van Fenisië in die Weste tot
   by die Arabiese woestyn in die ooste, en van die Orontes-rivier in die
   noorde tot by die Golf van Akaba in die suide. Dawid se belangrikste
   bydrae was die vereniging van die stamme van Israel onder 'n absolute
   monargie.
     * Salomo

   Dawid het veertig jaar lank regeer en is opgevolg deur sy seun Salomo,
   wat van omstreeks 960 tot 920 vC regeer het. Hoewel Salomo nie 'n
   militêre leier was nie, was hy 'n geniale nywerheids- en handelsleier.
   Tydens sy bewind het Israel vir die eerste keer sekuriteit en materiële
   vooruitgang beleef wat nooit weer in sy geskiedenis geëwenaar kon word
   nie. Salomo se belangrikste bydrae tot die geskiedenis was die
   oprigting van die Tempel - wat deur die Jode beskou is as die onsigbare
   Jahweh se aardse woning. Salomo is in ongeveer 920 vC dood en is
   opgevolg deur sy seun, Rehabeam. Toe Rehabeam na Schechem vertrek het
   om tot koning oor Israel verklaar te word, het die noordelike stamme
   hom verwerp. Hulle het Jerobeam, wat as banneling in Egipte gewoon het,
   in sy plek tot koning verklaar. Dít het gelei tot die stigting van twee
   afsonderlike en verswakte state, wat voortbestaan het totdat die
   Noordelike Koninkryk van Israel (die Israeliete) in 722 vC deur Assirië
   ingeneem is. Die Suidelike Koninkryk van Juda het verdwyn tydens die
   Babiloniese bewind sowat 150 jaar later.

[wysig] Tydperk van die konings

   Ná die dood van Salomo is Israel en Juda oorheers deur 'n lang lys
   ondoeltreffende, ongehoorsame en korrupte konings. Hierdie tydperk
   staan bekend as die Tydperk van die Konings en het geduur van 1000 tot
   587 vC. Die Bybel is vol voorbeelde uit dié tyd van Jahweh se ingryping
   om sy "uitverkore volk" van ondergang te red. 'n Voorbeeld hiervan het
   plaasgevind tydens die profeet Elisa se leeftyd toe die Koning van
   Armenië oorlog teen Israel verklaar het. Jahweh het die Armeniërs met
   blindheid geslaan. Ná hul onverklaarbare "genesing" het hulle besluit
   om eerder terug te val. 'n Tydjie later het hulle egter weer besluit om
   Samaria aan te val, maar moes weer die aftog blaas ná nog 'n
   wonderbaarlike ingryping van Jahweh. Dié keer het hulle na bewering die
   klank van duisende soldate, perde en strydwaens gehoor. Hulle het
   verkeerdelik aangeneem dat koning Ahasia daarin geslaag het om die
   koning van die Hetiete en Egipte te oortuig om die stryd teen die
   Armeniërs saam met hom aan te sê.

[wysig] Verowering van Israel en Juda (722-597 vC)

   In 722 vC het die Assiriërs daarin geslaag om die Koninkryk van Israel
   te verslaan. Hulle het die weggevoerde Israeliete nie toegelaat om
   hulle in een plek te hervestig nie, maar het hulle in kleiner groepe
   verdeel en oral in die Midde-Ooste gevestig. Omdat hulle nie meer in
   afsondering gewoon het nie en met ander groepe vermeng geraak het, het
   hierdie groepe vinnig hul geloof in Jahweh laat vaar en hul Hebreeuse
   name en identiteit verloor. In 701 VC het die Assiriërs ook daarin
   geslaag om grondgebied in die Koninkryk van Juda te bekom en dié streek
   se inwoners het dieselfde lot in die gesig gestaar as die Koninkryk van
   Israel. Teen 625 vC het die Babiloniërs, onder leiding van
   Nabopolassar, hul mag oor Mesopotamië herbevestig. Die koning van Juda,
   Josia, het die leemte wat ontstaan het, beskou as die ideale
   geleentheid om sy grondgebied uit te brei. Hy het egter net nog 'n
   slagoffer geword van die magstryd tussen die Assiriërs, die Babiloniërs
   en die Egiptenare. Tydens die bewind van Josia se seun, Jehoabas, het
   farao Neko van Egipte Juda beset en Jehoabas van die troon afgesit. Hy
   het Juda ook gedwing om 'n tribunaal van Egipte te word. Toe die
   Babiloniërs Egipte in 605 vC verslaan het Juda 'n tribunaal van Babilon
   (huidige Irak) geword. In 601 vC is die Babiloniërs tydens 'n veldslag
   verslaan. Die koning van Juda, Jojakim, het na die Egiptenare
   oorgeloop. As straf het die Babiloniese koning, Nebukadnesar, en sy
   weermag in 597 vC Jerusalem aangeval. Jojakim het oorgegee en
   Nebukadnesar het 'n nuwe koning, Sedekia, daar aangestel. Nebukadnesar
   het sowat 10 000 vooraanstaande Jode na sy hoofstad, Babilon,
   weggevoer. Hierdie wegvoering was die begin van die Jode se
   ballingskap. Sedekia het sy voorganger se fout herhaal deur na die
   Babiloniërs se vyand oor te loop. Nebukadnesar het op dié verraad
   gereageer deur Jerusalem in 588 vC weer aan te val. Twee jaar later het
   hy die stad oorwin en die Tempel vernietig. Nebukadnesar het Sedekia
   ook gedwing om die moord op sy twee seuns te aanskou. Hy is daarna
   verblind en saam met ander vooraanstaande Jode weggevoer na Babilon.

[wysig] Die verbanning (597-538 vC)

   Die verbanning na Babilon het verskil van die een wat vroeër deur die
   Assiriërs afgedwing is deurdat Nebukadnesar die Jode toegelaat het om
   hulle in een gebied te vestig. 'n Skeuring het egter tussen die Jode
   wat in Juda agtergebly het en dié wat na Babilon weggevoer is,
   ontstaan. Daar is min inligting beskikbaar oor die lot van Juda ná die
   verbanning. Die bannelinge het hulle beskou as die ware Jode en hoewel
   sommige die Babiloniese godsdiens aangeneem het, het die meerderheid
   verenig gebly deur hul geloof in Jahweh. Hierdie groep het hulself gola
   (bannelinge) of bene gola (kinders van die bannelinge) genoem. In hul
   wanhoop is 'n nuwe nasionale identiteit en 'n nuwe godsdiens gebore. In
   dié tydperk is die Tora, wat die kern van die Joodse godsdiens vorm,
   gefinaliseer. In 539 vC het Kores van Persië eers Mesopotamië en later
   die Midde-Ooste, insluitende Babilon, verower. Hy het dit uit
   godsdienstige oorwegings gedoen. Kores was 'n volgeling van die profeet
   Zarathoestra, die stigter van Zoroastrisme (sien artikel). Die
   Zoroastriste glo dat die heelal tweeledig is, of uit twee dele bestaan
   - die een goed en lig en die ander boos en donker. Kores het ook geglo
   dat hierdie twee magte sou ontmoet in 'n epiese veldslag wat daartoe
   sou lei dat een van die twee oor die heelal sou heers. Hy het Persië
   beskou as die goeie en daarop uitgegaan om die wêreld te verower.
   Vanweë hierdie oortuiging het hy die Jode toegelaat om terug te keer na
   hul vaderland om die Tweede Tempel te herbou.

[wysig] Draaipunt

   Hierdie gebeurtenis het 'n draaipunt in die geskiedenis van Israel
   teweeggebring. Vanaf 539 vC tot 636 nC is die streek oorheers deur
   verskeie wêreldmagte. Afgesien van die Persiese Ryk (538-333 vC) is
   Israel ook oorheers deur die Griekse Hellenistiese Ryk (333-63 vC), die
   Romeinse Ryk (63 vC-313 nC) en die Bisantynse Ryk (313-636 nC). Hierna
   is Israel ingeval deur Islamitiese magte en die Christen-kruisvaarders
   (636-1291 nC), die Mammelukke (1291-1516 nC), die Ottomaanse Ryk
   (1516-1918 nC) en die Britse Ryk (1918-1948 nC). In 333 vC het
   Alexander die Grote van Griekeland Persië en groot dele van die destyds
   bekende wêreld oorwin. Die Grieke het die Jode toegelaat om hul eie
   staat te regeer, maar gedurende die bewind van koning Antiochus IV is
   die Tempel ontheilig, wat aanleiding gegee het tot die Makkabese
   opstand en 'n verklaring van onafhanklikheid. Vir 'n kort tydjie het
   Juda weer 'n onafhanklike staat geword. In 63 vC het die Romeinse
   weermag, gelei deur Titus, Jerusalem ingeneem. Die Romeine het
   goewerneurs aangestel om oor die Jode in die streek te heers. Hierdie
   goewerneurs het probeer om soveel moontlik inkomste uit die Jode te
   wring. Dit is gedurende dié tydperk dat Jesus Christus, die stigter van
   die Christelike geloof, gebore is. In die jaar 70 nC het die Jode in
   opstand gekom. Hierdie opstand het uiteindelik drie jaar later geëindig
   toe die revolusionêre in 'n bergfort bekend as Masada vasgekeer is. Die
   Romeine het meer as twee jaar lank die fort probeer binneval. Meer as 1
   000 mans, vroue en kinders het in die fort geskuil. Hulle het as gevolg
   van 'n tekort aan kos begin verhonger, maar eerder as om oor te gee,
   het hulle selfmoord gepleeg. Die Romeine het Juda geannekseer en tot 'n
   Romeinse provinsie verklaar. Toe het hulle begin om Jerusalem
   stelselmatig te vernietig. Hulle het ook die Tweede Tempel gesloop. In
   73 het die Romeine 'n aktiewe veldtog geloods om die Jode uit hul
   vaderland te verdryf. Dít was die begin van die Joodse Diaspora of
   verstrooiing.
   Kategorie: Wikipedia skoonmaak

