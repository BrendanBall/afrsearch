Joodse Museum in Berlyn


   Die Joodse Museum in Berlyn
   Die Joodse Museum in Berlyn

   Die Joodse Museum in Berlyn, wat in 1999 ingewy is, behandel 2 000 jaar
   se Duits-Joodse geskiedenis en die wisselvallige betrekkinge tussen
   Jode en Nie-Jode in Duitsland. Die museum huisves 'n permanente asook
   verskillende wisselende uitstallings, 'n omvattende argief, die Rafael
   Roth Learning Center en 'n aantal navorsingsinstellings. Die verskeie
   afdelings dokumenteer almal Joodse kultuur en Joods-Duitse geskiedenis.

   Die museum-kompleks in die Berlynse stadswyk Kreuzberg behels 'n
   historiese gebou in die barok-styl en 'n nuwe gebou met 'n kenmerkende
   kronkelende vorm, wat deur die Amerikaanse argitek Daniel Libeskind
   ontwerp is en 'n gebarste Dawidster simboliseer.

   Die museum word deur 'n federale Duitse stigting onder die leiding van
   W. Michael Blumenthal beheer en was in 2005 met 690 000 besoekers een
   van die mees besoekte museums in Berlyn.
   Kategorieë: Joodse geskiedenis • Berlyn • Argitektuur • Museums

