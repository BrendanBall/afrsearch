Jotunheimen


   Die bergspits Fannaråken (2 068 meter) met die gelyknamige gletser
   Fannaråkbreen in Jotunheimen
   Die bergspits Fannaråken (2 068 meter) met die gelyknamige gletser
   Fannaråkbreen in Jotunheimen
   Koldedalen
   Koldedalen
   Die Hurrungane-bergreeks in die suidweste van Jotunheimen
   Die Hurrungane-bergreeks in die suidweste van Jotunheimen

   Jotunheimen is die hoogste bergreeks van Noorweë en Skandinawië en lê
   sowat 350 kilometer noord van Oslo. Die naam, wat letterlik "Tuiste van
   die Reuse" beteken, is deur die Nordiese mitologie en die ongerepte
   landskap geïnspireer en in 1862 deur die Noorse digter en joernalis
   Aasmund Olavsson Vinje ingevoer. Jotunheimen is die hoogste gedeelte
   van die Skandinawiese Bergreeks (of Skandes) en tussen die Sognefjord
   in die weste en Valdres in die ooste geleë. Jotunheimen maak in
   administratiewe opsig deel uit van die provinsies Sogn og Fjordane en
   Oppland en beslaan 'n oppervlakte van 3 500 vierkante kilometer.

   Inhoud

        * 1 Landskap
        * 2 Toerisme
        * 3 Verwysings in literêre en musikale werke
        * 4 Eksterne skakels

[wysig] Landskap

   Die landskapsvorme van Jotunheimen is sterk deur die Ystydperk
   beïnvloed en word deur steil bergspitse, morenes en talle trogdale
   oorheers. Die twee hoogste pieke van Noorweë, Galdhøppigen (2 469
   meter) en Glittertind (2 454 meter) is in die Jotunheimen-bergreeks
   geleë.

   Meer as 250 bergspitse rys tot hoogtes van meer as 1 900 meter, en
   twintig bereik selfs hoogtes van meer as 2 300 meter. Sommige van die
   wildste bergspitse van Noorweë soos byvoorbeeld die Skagastølstind is
   in die Hurrungane-groep, 'n bergketting in die suidwestelike
   Jotunheimen, geleë en baie gewild by bergklimmers. Die Jostedalsbreen,
   die grootste gletser van die Europese vasteland, is wes van Jotunheimen
   geleë.

   Die moerasgebiede en fjellheideveld van die bergreeks is die habitat
   van 'n unieke flora. Met 1 100 meter is Jotunheimen se woudgrens die
   hoogste in Noord-Europa.

[wysig] Toerisme

   Jotunheimen is reeds in die 19de eeu vir toerisme oopgestel. Die
   gewilde ski- en stapgebied beskik oor 'n uitstekende infrastruktuur met
   talle voetslaanpaaie en oornaghutte. Die Nasionale Jotunheimenpark met
   'n oppervlakte van 1 140 vierkante kilometer is in 1980 gestig en
   beslaan die hartland van die bergreeks. Die park het sy historiese
   wortels in die jaar 1928 - destyds het die Noorse Toeristevereniging
   (Den Norske Turistforening, DNT) en die Noorse
   natuurbewaringsverenigings hulle amptelik vir die stigting van 'n
   nasionale park in die gebied beywer het. 'n Bykomende 300 vierkante
   kilometer in die Utladalen is tot natuurbewaringsgebied verklaar.

   Die Besseggen-kam, wat bo-oor Gjendemeer vanuit Gejendesheim tot by die
   Memurubu-hut loop, is met jaarliks sowat 30 000 besoekers een van die
   bekendste en gewildste staproetes in Noorweë. Die mees skouspelagtige
   gedeelte van die roete loop oor 'n smal rotsrug tussen die Gjendemeer
   en die Bessvatnet.

   'n Aantal hutte, wat ook as gastronomiese instellings dien, soos
   Gjendesheim, Gjendebu, Glitterheim, Fondsbu, Skogadalsbøen en
   Fannaråkhytta word deur die Norske Turistforening (DNT) onderhou. Die
   Fannaråkhytta is met 2 068 meter bo seevlak die hoogste berghut van
   Noorweë. Ander hutte soos Olavsbu, Yksendalsbu en Tomashelleren word as
   selfbedien-hutte deur DNT onderhou.

   Die streek rondom die Olavsbu-hut by die noordwestelike uitloper van
   die Rauddalseggi-bergmassief word as die mees skouspelagtige, maar ook
   eensaamste landskap van Jotunheimen beskou.

[wysig] Verwysings in literêre en musikale werke

   Literêre en musikale werke bevat verwysings na die Bessegen-gebied en
   die Gjendemeer. Henrik Ibsen se roman Peer Gynt verwys na die
   Besseggen-kam. Die Noorse komponis Edvard Grieg het 'n aantal
   volksmelodieë van Gjendine Slaalien, 'n jong vrou wat by die Gjendemeer
   gewoon het, oorgeneem.

[wysig] Eksterne skakels

   Commons
   Multimedia oor hierdie onderwerp is te vinde op Wikimedia Commons onder
   die titel:
   Category:Jotunheimen
     * www.tilltopps.com: Staptoere in Jotunheimen (en)

   Kategorie: Noorweë

