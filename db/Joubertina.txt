Joubertina


   Joubertina is geleë in die Oos-Kaap Provinsie, Suid-Afrika. Dit is 'n
   klein dorpie wat geleë is in die hart van die Langkloof - een van die
   bekendste streke in die verbouing van appels, pere en ander sagtevrugte
   in Suid-Afrika.

   Beeld:Joubertina02

   Dit is die hoofdorp van die Langkloof en is geleë tussen die
   Tsitsikammaberge en Kougaberge in die Suid-Oos Kaap. Dit grens aan die
   Waboomsrivier aan die westekant en is in die hart van die Langkloof, 'n
   pragtige vallei van ongeveer 120km in lengte. Die vallei strek van oos
   na wes parallel met die Plettenbergbaai kusstreek met ingangsroetes by
   die Potjiesberg, Uniondale aan die westekant en Kareedouw aan die
   oostekant.

   Beeld:Voorbeeld.jpg

   Die bestaansrede vir die dorp is hoofsaaklik as gevolg van die
   vrugteboerderygemeenskap en beskik die dorp oor 'n laer- en hoërskool,
   die Hoërskool McLachlan. Gemelde skool is gestig in 1912 en vernoem na
   die eerste werklike skoolhoof, Mnr. Jakobus du Toit McLachlan, wie die
   vader was van die bekende komponis, Philip McLachlan. Die skool het 'n
   totale getal van ongeveer 300 leerders in die hoër- en laerskool. Die
   skool beskik oor 'n seuns- en meisieskoshuis, wat onderskeidelik Huis
   Badenhorst(seuns) en Huis Bester (meisies) heet. In die nabye omgewing
   en dorpies is daar ook 'n aantal laer- en plaasskole.

   Die dorpie is in 1907 gestig en het eers "Joubertville" geheet, waarna
   dit verander was na Joubertina, omdat die Spoorwegmaatskappye reeds 'n
   halte in die Karoo met dié naam, Joubertville, gehad het. Die dorp is
   vernoem na die predikant van Uniondale, waarvan die gemeente afgestig
   het.

   Die Langkloofvallei was oorspronklik die tuiste van die Boesmans en hul
   rotstekeninge en rotsskuilings is steeds volop in die Kougaberge en
   Hoerree (wat "baie water" beteken). 'n Boesmanmummie is onlangs in die
   Kouga ontdek. Hul rotstekeninge wys dat daar eeue gelede troppe wilde
   esels, hartebeeste en olifante hier gedwaal het. Die eerste Europeërs
   het dié gebied in die laat 17de eeu binnegegaan en het die eerste
   Europeërs hul verskyning eers in die middel 18de eeu gemaak. Joubertina
   is aanvanklik gestig om te dien as ‘n kerksentrum vir die
   Langkloofvallei.

   Die Waboomsrivier wat wes van die dorp vloei vloei, soos die Krakeel-,
   Louterwater- en Tweeriviere(n) ("Tweederiviere") in die Kougarivier in,
   op sy beurt weer 'n sytak van die Gamtoosrivier. Die Wabooms het al
   heelwat geskiedenis ervaar toe in 1802 'n Xhosamag uit die ooste 'n
   aanval op die Kolonie probeer maak het, maar deur die plaaslike
   kommando afgeweer is. Byna 'n eeu later het die Britte in die
   Anglo-Boereoorlog kamp op die walle van die rivier gemaak.

   Bekende families van die Langkloof wat hier voorkom is Kritzinger
   (Misgund en Onderplaas), Olivier (Twee Riviere), Gerber (Kouga),
   Ferreira (Kouga) en Strydom (Krakeelrivier). Die Kritzingers is
   oorspronklik van Duitsland; die Oliviers van Frankryk; Gerbers van
   Duitsland (en Joodse afkoms); Ferreiras (Perreira) van Portugal (en
   Italië) en Strydoms (Strijdom) van Holland. Die Kritzingers van
   Tulpieskraal, destyds Onzer, is die stamfamilie vir al die
   Suidelike-Afrikaanse Kritzingers. voormalige Eerste Minister
   J.G.Strydom was verwant an die Krakeel Strydoms.

   Beeld:Voorbeeld.jpg

   Die NG Kerk is 'n bekende baken in die dorp. Dit is gebou van klip uit
   die omgewing en bestaan al die houtwerk en banke uit geelhout wat met
   ossewaens vanaf die nabygeleë Knysna af oor die Tsitsikammaberge
   vervoer is. Die dorp beskik nie oor enige verkeersligte nie en het geen
   verkeersafdeling nie. Dit het slegs 'n polisiestasie. Die dorpsentrum
   bevat algemene handelaars, klerewinkels, poskantoor, landdros, twee
   banke en 'n plaaslike museum.

   Aanvanklik het die boerderybedrywighede uit kleinboere bestaan wat 'n
   bestaansekonomie gevoer het met die verbouing van groente en vrugte op
   klein skaal.

   Later het die bekende smalspoor-stoomlokomotief in die Langkloof gekom
   en die appels en ander vrugte na Port Elizabeth, die naaste groot
   hawestad, vervoer. Gedurende die tagtigerjare was die gebruik van die
   smalspoortrein gestaak en was van padvervoer gebruik gemaak. Die
   smalspoortrein het plek gemaak vir padvervoer en is slegs 'n enkele
   stoomlokomotief ter nagedagtenis van 'n vervloë era as monument op die
   dorp.

   Beeld:Voorbeeld.jpg

   Weens die hoë onkoste van die verbouing van appels en ander sagtevrugte
   het dit onmoontlik geword vir die kleinboere om 'n ekonomiese vatbare
   bestaan te voer en moes sommige noodgedwonge hul plaaseiendom, wat in
   baie gevalle vir generasies in dieselfde families was, verkoop. 'n
   Aantal welvarende grootboere verbou sedert die einde van die vorige eeu
   en tans appels en sagtevrugte in die Joubertina omgewing, hoofsaaklik
   deur ko-operasies.

   Joubertina word omgrens deur die volgende dorpe: Krakeel, Louterwater,
   Misgund en Haarlem, Avontuur en Uniondale in die Weste en Tweeriviere,
   Kareedouw, Humansdorp en die stranddorp Jeffreysbaai in die Ooste.

   Die naaste stede is George in die Weste en Port Elizabeth in die Ooste.
   Beide is ongeveer een en 'n halwe uur se reis per motor.

   Die bekende R62 nasionale roete ("Route 62") loop deur Joubertina, wat
   heel gepas is vir toeriste op die R62 wynroete wat strek van Worcester
   deur Robertson, Montague en Calitzdorp. Gastehuisverblyf met alle
   nodige geriewe is beskikbaar en is daar ook 'n karavaanpark buite die
   dorp.

   Beeld:Voorbeeld.jpg

   Joubertina is bekend vir sy rustige atmosfeer en natuurskoon. Dit het
   sedert veral sedert 2003 gewild geword onder stedelinge wat 'n rustiger
   heenkome soek. Eiendomme is steeds relatief goedkoop in vergelyking met
   die res van Suid-Afrika.

   Die bekende Kougastreek en Baviaanskloof Wildernisgebied is net 'n
   klipgooi weg en kan maklik per motor bereik word.
   Kategorieë: Oos-Kaap • Langkloof

