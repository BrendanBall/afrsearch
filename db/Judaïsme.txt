Judaïsme


   Die Ster van Dawid, 'n simbool van die Joodse geloof en volk
   Die Ster van Dawid, 'n simbool van die Joodse geloof en volk

   Judaïsme of Jodedom is die godsdiens van die Jode met omtrent 15
   miljoen volgelinge wêreldwyd in 2006. Dis een van die eerste
   monoteïstiese godsdienste wat opgeteken is, en een van die oudste
   tradisies wat nog gevolg word. Judaïsme verskaf ook die waardes en
   historiese agtergrond tot ander godsdienste, soos Christendom en Islam.

   Inhoud

        * 1 Geskiedenis
        * 2 Dogma
        * 3 Algemene leerstellings
             + 3.1 Een almagtige Skeppergod
             + 3.2 God is ewig en universeel
             + 3.3 God is almagtig en weet alles
             + 3.4 God is Gees
             + 3.5 God is Een Wese
        * 4 Ander eienskappe
        * 5 Rol in Israel se geskiedenis
        * 6 Universele konteks
        * 7 'n Nuwe Verbond
        * 8 Openbaring van God
        * 9 Tweeledige natuur
        * 10 Heilige Geskrifte
        * 11 Voorlesing in die sinagoge
        * 12 Groeperinge in Judaïsme

[wysig] Geskiedenis

     * Vroeë geskiedenis (Joods)
     * Bewind van die Israeliete tot die Joodse Diaspora
     * Moderne geskiedenis van Israel - Diaspora (1918)
     * Die moderne geskiedenis van Israel - Britse bewind

[wysig] Dogma

   Sentraal in die Joodse religie is die Tora, of "die Wet", wat in die
   eerste vyf boeke van die Hebreeuse Bybel opgeteken staan. 'n
   Godsdienstige Jood sal daarna streef om die Tora te gehoorsaam en
   sodoende God se leiding in sy hele lewe te aanvaar en na te volg. Die
   lees van die Tora is 'n belangrike deel van die seremonie in die
   sinagoge.

   Die Jode sien uit na die tyd wanneer God Sy Messias (Gesalfde) sal
   stuur om Sy koninkryk op die aarde te vestig. (Christene glo dat
   hierdie Messias reeds gekom het in die persoon van Jesus Christus).

   Met sowat 15 miljoen Jode wêreldwyd, is die Judaïsme vandag nie een van
   die grootste godsdienste op aarde nie. Judaïsme se belangrikheid is ook
   nie in die eerste plek daaraan gekoppel dat dit sowat vierduisend jaar
   gelede begin het en moontlik die oudste monoteïstiese godsdiens op
   aarde is nie (daar is onsekerheid oor presies wanneer Zoroastrisme -
   die ander antieke monoteïstiese godsdiens - ontstaan het). Die
   Judaïsme, waarin sterk klem gelê word op die aanbidding van die enige
   en almagtige Skeppergod, se uniekheid en belangrikheid hou eerder
   verband met die besondere impak wat dit deur die eeue op ander
   godsdienste en religieë gehad het. Nie net is dit die godsdiens en
   leefwyse van die miljoene Jode op aarde nie, maar invloede van die
   Judaïsme kan ook gevind word in godsdienste soos die Rastafarianisme,
   Bahá'aí, Sciëntologie, Gnostisisme en ander. Meer nog - die wêreld se
   twee grootste godsdienste, die Christelike godsdiens en Islam, wat saam
   deur meer as die helfte van die sowat 6 biljoen mense op aarde nagevolg
   word, het as 't ware uit die Judaïsme ontstaan. Dit kan daarom sonder
   twyfel beskou word as die invloedrykste godsdiens in die geskiedenis
   van die mensdom.

[wysig] Algemene leerstellings

   Die Judaïsme het nie 'n amptelike geloofsbelydenis of geloofsverklaring
   soos die meeste ander godsdienste nie. Dit skryf eerder voor wat Jode
   moet doen en nie moet doen nie, as wat dit voorskryf wat hulle moet
   glo. Dit bevat wette en voorskrifte wat uitgevoer moet word eerder as
   leerstellinge wat bely moet word en reguleer dus gelowiges se optrede
   eerder as hul denke. Sommige meen wel dat die kern van die Judaïsme
   saamgevat word in die Shema, drie verse uit die Joodse Bybel wat
   soggens en saans hardop deur toegewyde Jode voorgelees word. Ander meen
   weer dat die "Dertien Geloofsbeginsels", wat in die twaalfde eeu deur
   die Joodse geneesheer, filosoof en teoloog Rambam (1135-1204 nC)
   saamgestel is, die beste samevatting is van dit waarin Jode glo. Daar
   is egter sekere basiese oortuigings met betrekking tot God, die
   skepping en die mens wat deur die meeste Jode gehuldig word en wat as
   die basiese leerstellinge van die Judaïsme beskou kan word.

[wysig] Een almagtige Skeppergod

   Soos in ander monoteïstiese godsdienste, is die aanbidding van die
   enige, almagtige, volmaakte en heilige God wat alles geskape het en
   steeds oor die heelal heers, die sentrale en belangrikste leerstelling
   in die Judaïsme. Besonderhede oor God se oorsprong en wese is ver bo
   die insig van die menslike verstand, en die skepping self word gesien
   as genoegsame bewys van Sy bestaan. Van Sy eienskappe is wel aan die
   mens geopenbaar, onder meer deur die profete, maar ook deur Sy skepping
   en handeling met die mens.

[wysig] God is ewig en universeel

   God is ook verhewe bo die menslike begrippe van tyd en plek. Hy bestaan
   van alle ewigheid af en sal tot in alle ewigheid bestaan. Hy is ook
   alomteenwoordig, wat beteken dat Hy altyd oral is en alles waarneem wat
   plaasvind. God is dus universeel - nie net die God van die Jode nie,
   maar ook die Skepper en God van alle ander mense op aarde.

[wysig] God is almagtig en weet alles

   Niks is vir God onmoontlik nie en Hy kan letterlik enigiets doen. Hy is
   ook alwetend, wat beteken dat Hy nie net oor alle kennis en wysheid
   beskik nie, maar dat Hy ook alles weet wat in die verlede, hede of
   toekoms gebeur het of nog gaan gebeur. God ken ook elke mens se
   gedagtes, en dus die diepste motiewe vir dit wat ons doen of sê.

[wysig] God is Gees

   Hoewel die Hebreeuse Bybel soms in menslike terme na God verwys (soos
   dat Hy in die tuin van Eden gewandel het), glo Jode dat dit bloot
   beeldspraak is en dat God nie 'n fisieke liggaam het nie. Hy is 'n
   geestelike wese, so heilig en onbegryplik groot teenoor die mens dat
   dit selfs verbode is om Hom in fisieke vorm voor te stel (soos deur
   beelde of skilderye).

[wysig] God is Een Wese

   Die belangrikste verskil tussen die Judaïstiese en Christelike
   beskouings van God is dat Jode die Christelike leerstelling verwerp dat
   God Een is, maar uit drie Persone (Vader, Seun en Heilige Gees)
   bestaan. Jode beskou Hom as 'n enkele, volledige wese wat nie verdeel
   kan word of volgens Sy verskillende eienskappe beskryf kan word nie
   ("Die Naam van G-d").

[wysig] Ander eienskappe

   In die Judaïsme word God as die "Vader en Koning" van die mens beskou.
   Dit beteken egter nie dat Hy noodwendig manlik is nie, aangesien Hy
   verhewe is bo die menslike eienskappe van geslag. In die Bybel word Hy
   ook onder meer openbaar as barmhartig, liefdevol, genadig, regverdig,
   getrou en - bowenal - waardig om deur alle mense aanbid te word.
     * Israel - die "Verbondsvolk"

   'n Unieke en baie belangrike konsep in die Judaïsme is die oortuiging
   dat Israel God se verbondsvolk is. Jode (en die meeste Christene) glo
   dat God en die Jode in 'n besonderse verhouding tot mekaar staan deur
   'n verbond (berith) wat reeds in die tyd van Abraham gesluit is.
     * Oorsprong by Abraham

   Volgens die Bybel het dié verbond sy oorsprong sowat vierduisend jaar
   gelede gehad toe God aan die aartsvader Abraham belowe het om vir ewig
   sy (Abraham) en sy nageslag se God te wees (Genesis 17: 1 - 14). As
   deel van die verbond het God ook beloof om die land Kanaän vir Abraham
   se nageslag te gee . Op hul beurt moes hulle Hom alleen gehoorsaam en
   alle manlike lede van die volk besny as teken van hul verbond met Hom.
     * Herhaal op berg Sinai

   Die verbond is sowat seshonderd jaar later tydens die uittog uit Egipte
   op die berg Sinai teenoor Moses bevestig en verder uitgebrei (Eksodus
   19 - 20 en Deuteronomium 5: 1 - 22). Op die berg het God vir Moses gesê
   dat Hy die volk Israel uit al die volke gekies het om Sy "eiendom" te
   wees - 'n koninkryk van priesters wat Hom alleen moes gehoorsaam en
   dien. Hy het ook daar vir Moses 'n opsomming gegee van die wette
   waarvolgens die volk moes leef - die Tien Gebooie - ten einde hul kant
   van die verbond na te kom.

[wysig] Rol in Israel se geskiedenis

   Omdat God sy seën volgens die verbond aan Israel belowe mits hulle Hom
   gehoorsaam, is die gehoorsaamheid of ongehoorsaamheid van die volk deur
   die eeue dikwels gesien as die direkte oorsaak van hul teëspoed of
   voorspoed (sien Esra 9 en Nehemia 9 en 10). Geskiedkundige gebeure wat
   met Israel verband hou, word vandag nog deur tradisionele Jode beskou
   as God se reaksie op die volk se geestelike gedrag. Selfs die
   onmenslike vervolging van Jode deur die eeue word gesien as die gevolg
   van die volk se verbreking van hul verbond met God. God bly altyd
   getrou en regverdig en kom altyd Sy kant van die verbond na, maar die
   mens bring dikwels swaarkry oor homself deur ongehoorsaam te wees aan
   God se wette.

[wysig] Universele konteks

   Hoewel Israel as God se "verbondsvolk" of "uitverkore volk" beskou
   word, sien die meeste Jode hulle nie as verhewe bo ander volke of mense
   nie. 'n Minderheid glo wel dat God se genade net vir Israel beskore is.
   Die meeste glo egter dat God Israel uitverkies het om Sy spesiale wette
   na te kom en sodoende as model te dien vir die ganse mensdom, of dat
   hulle (Jode) as "priesterlike volk" as 't ware die skakel is tussen God
   en die res van die mensdom. Dit meeste Jode, sowel as Christene, sien
   die verbond dus in 'n universele konteks. Hulle glo dat God Hom in
   antieke tye op verskillende wyses aan verskillende volke openbaar het
   en hulle geroep het om Hom alleen te dien, en dat Hy die verbond met
   die Jode eers gesluit het nadat ander Sy pogings om hulle deur
   gehoorsaamheid met Hom te versoen, verwerp het.

[wysig] 'n Nuwe Verbond

   Daar bestaan verskillende menings oor die mate waartoe 'n mens in staat
   is om die wette, as voorwaardes van die verbond, na te kom en tot
   watter mate God dit van die individu verwag. Hoe dit ookal sy, op
   verskeie plekke in die Hebreeuse Bybel word melding gemaak van 'n "nuwe
   verbond" wat die oorspronklike verbond sal vervang. In Esegiël (16:
   6-63) beloof God om Sy kant van die verbond na te kom en Hom met Israel
   te "… versoen ten spyte van alles wat (Israel) gedoen het …". In
   Jeremia 31: 31-34 beloof Hy om 'n "nuwe verbond" met hulle te sluit wat
   anders as die vorige verbond sal wees en wat die ou verbond dus sal
   vervang. Hy sal al hul sondes vergeef en in plaas daarvan dat hulle
   geskrewe wette sal moet nakom, sal God Sy woord "… op hulle harte skryf
   en in hulle gedagte vaslê". Wanneer dit gebeur, sal mense vanself Sy
   wil doen en aan Hom gehoorsaam wees, en Hy sal hul God wees. Die meeste
   Jode glo dat hierdie tyd nog moet aanbreek. Christene glo egter dat
   Jesus Christus die nuwe verbond is wat God belowe het en dat diegene
   wat in Hom glo, verlos word van die verpligting om die voorskrifte van
   die ou verbond na te kom ten einde met God versoen te word.

[wysig] Openbaring van God

   Sedert die vroegste tye het die Jode die egtheid en uniekheid van die
   God wat hulle aanbid verbind met die feit dat Hy, anders as die afgode
   wat deur ander volke aanbid is, Hom deur woord en daad aan die mens
   openbaar. Hoewel Sy bestaan en sommige van Sy eienskappe uit die
   skepping (natuur) gesien kan word, is Hy die God wat "praat en doen" en
   daardeur meer omtrent Homself en Sy wil vir die mensdom bekend maak.
     * Openbaring deur gebeure

   Die Bybel bevat talle voorbeelde van hoe God sy goedkeuring of afkeur
   met die mens wys deur spesifieke gebeure te laat plaasvind. Só het Hy
   in die tyd van Noag byna alle lewe op aarde deur 'n groot vloed
   vernietig en net vir Noag en sy gesin gespaar (Genesis 6-9) omdat die
   mensdom van Hom afvallig geword het. In Moses se tyd verlos Hy die volk
   Israel weer uit hul slawerny in Egipte deur die Egiptiese Farao deur
   middel van tien plae te dwing om die Jode vry te laat (Eksodus 7-14) en
   na die "beloofde land" te laat terugkeer. God gebruik dus gebeure, wat
   meestal verband hou met die Joodse volk, om Sy goedkeuring of afkeur te
   wys. Op dié wyse openbaar Hy Sy wil aan die volk en lei Hy hulle om
   volgens Sy wil op te tree.
     * Spesiale openbaring

   Jode glo dat God Homself en Sy wil ook in die verlede aan die mensdom
   openbaar het deur spesiale persone - profete - aan wie Hy Sy wil bekend
   gemaak het sodat hulle dit namens Hom aan ander kan oordra. Die mees
   omvattende versameling van hierdie spesiale openbarings van God word
   vervat in die Tora, of "geopenbaarde instruksies" van God. In die
   breedste betekenis van die woord verwys die Tora na al die Joodse
   geskrifte en gebruike. Dit sluit onder meer leringe, wette, aanbevole
   gedrag, dele van die geskiedenis van die Joodse volk, poësie, verhale
   en kommentaar op 'n verskeidenheid teologiese onderwerpe in. In die
   engste betekenis van die woord verwys die Tora net na die eerste vyf
   boeke (Pentateug) van die Hebreeuse Bybel, wat Jode glo deur God aan
   Moses geopenbaar is. Jode glo dat God die Tora vir die mens gegee het
   om Homself en Sy wil aan die mens bekend te maak. Alleen deur homself
   aan God se wil te onderwerp en volgens God se geopenbaarde voorskrifte
   te leef, kan die mens God werklik behaag en God se wil vir sy of haar
   lewe bereik.
     * Die mens in Judaïsme

   In die Judaïsme is daar, soos op ander terreine, heelwat ruimte vir
   persoonlike mening sover dit beskouinge oor die menslike natuur betref.
   Die drie belangrikste opvattings oor die mens wat deur die meeste Jode
   aanvaar word, is dat die mens na God se beeld geskape is, dat die mens
   oor 'n tweeledige natuur beskik en dat die mens 'n vrye wil het waarmee
   hy self keuses kan doen.
     * Na God se beeld

   Volgens die Bybel (Genesis 1: 26) het God die mens volgens Sy beeld
   gemaak. Dit beteken egter nie dat die mens na die fisieke of
   liggaamlike beeld van God geskape is nie, aangesien God in elk geval
   Gees is en nie 'n fisieke ligaam het nie. Die Jode glo dat hierdie
   beeld van God waarna die mens geskape is, eerder verwys na die
   innerlike wese of natuur van die mens. Net soos God, het die mens die
   vermoë om te kan verstaan en te kan onderskei. Anders as diere, kan die
   mens deur sy intellek waarnemings maak sonder om sy fisieke sintuie
   (sig, gehoor, gevoel, reuk, smaak) te gebruik.

[wysig] Tweeledige natuur

   Volgens die Judaïstiese siening het elke mens 'n ingebore impuls om
   goed te doen - die jetser tow, asook 'n impuls om te doen wat verkeerd
   is - die jetser ra. Hulle verskil dus van die Christelike leerstelling
   dat God die mens aanvanklik goed gemaak het, dat die mens deur sy eie
   ongehoorsaamheid in sonde verval het en dat alle mense sedertdien in
   sonde gebore word en daarom geneig is tot kwaad. Die yetzer tov is die
   mens se morele gewete, die "innerlike stem" wat 'n mens herinner aan
   God se wil wanneer jy iets verkeerd wil doen en wat jou lei om te doen
   wat reg is in God se oë. Volgens sommige sieninge tree hierdie impuls
   eers op twaalf- of dertienjarige ouderdom met die Bar Mitzvah in
   werking. Aan die ander kant is die yetzer ra nie noodwendig die
   begeerte om sinnelose boosheid te pleeg soos om iemand sonder rede te
   vermoor of skade te berokken nie. Dit is eerder die mens se selfsugtige
   natuur of begeerte om jouself te bevoordeel en jou eie begeertes te te
   versadig sonder om die gevolge van jou dade in ag te neem.
     * Vrye wil

   Soos die Christelike godsdiens en Islam, glo Jode ook dat elke mens oor
   'n vrye wil beskik wat hom of haar in staat stel om self besluite te
   neem en keuses te doen - en dan self die gevolge van daardie besluite
   te dra. Hulle glo dat die yetzer ra nie op sigself boos of verkeerd is
   nie. God het die mens daarmee gemaak, en daarsonder sou mense nie
   getrou het, huise gebou het, kinders gebaar het of saketransaksies
   gedoen het nie. Die mens moet egter sy vrye wil gebruik om te besluit
   tot watter mate hy die impuls van die yetzer ra of die yetzer tov gaan
   volg, en moet dan die gevolg van sy of haar wilsbesluit self dra. (Sien
   inligtingkassie: "Lewe ná die dood".)

[wysig] Heilige Geskrifte

   Die Joodse geskrifte kan in twee groepe verdeel word, naamlik die
   Tanakh, of geskrewe Tora (soortgelyk aan die Ou Testament van die
   Christen-Bybel), en die Talmoed (Talmud), of oorgelewerde Tora (sien
   artikel: "Tora - Instruksies van God"). Omdat die verhouding tussen God
   en die mens in die Judaïsme grootliks draai om die mens se
   gehoorsaamheid aan God se geopenbaarde wil, speel die Heilige Skrifte
   van Judaïsme 'n baie sentrale rol in dié godsdiens.

[wysig] Voorlesing in die sinagoge

   Bestudering van die geskrifte is nie net 'n manier om die individu se
   kennis van God se wil te verbeter nie, maar word op sigself as 'n daad
   van aanbidding beskou. Op Maandae en Donderdag-oggende word spesiale,
   handgeskrewe perkamentrolle met die Tanakh in sinagoges voorgelees.
   Skrifgedeeltes uit die res van die Tora word elke ander oggend
   voorgelees. Spesiale langer voorlesings word ook op sabbatte en op
   Joodse feesdae gedoen. Enige manlike lid van die gemeente kan die
   voorlesing behartig, en op dié wyse word daar probeer om die hele Tora
   elke jaar in die sinagoge voor die gemeente deur te lees. Persoonlike
   studie Die bestudering van die Tora deur die individu word deur die
   meeste Jode belangrik geag omdat 'n mens daardeur meer leer oor God se
   wil en hoe om volgens Sy wil te leef. Sommige toegewyde Jode bestudeer
   elke dag minstens een bladsy van die Talmoed -'n praktyk bekend as daf
   yomi.

[wysig] Groeperinge in Judaïsme

     * Ortodoks Judaïsme
     * Konserwatief Judaïsme
     * Liberaal Judaïsme
     * Rekonstruktief Judaïsme

   Kategorie: Judaïsme

