Julius Nyerere


   Julius Kambarage Nyerere in 1965.
   Julius Kambarage Nyerere in 1965.

   Julius Kambarage Nyerere (13 April 1922 - 14 Oktober 1999) was Tanzanië
   (vroeër Tanganjika) se eerste verkose leier ná onafhanklikheidswording
   in Desember 1961. 'n Staatsgreep in Zanzibar het daartoe gelei dat die
   eiland opgeneem is as deel van 'n unie met die Tanzaniese vasteland -
   'n proses wat Nyerere begin en gelei het.

   Nyerere se "ujamaa"-beleide - die kollektivisering van die landbou en
   die nasionalisering van die handel en nywerheid - was sowel utopies as
   rampspoedig; desnieteenstaande het hulle 16 jaar lank beleid gebly.
   Nyerere self het 'n verskuiwing weg van dié beleide gelei voordat hy in
   1985 afgetree het. Onder Nyerere het Tanzanië baie aktief by
   streekskonflikte betrokke geraak. Nyerere, wat regoor Afrika in die
   omgang as Mwalimu ("leraar"/"onderwyser") bekend gestaan het, het
   homself toegewy aan boerdery en diplomasie, veral in die voortslepende
   krisis in Burundi. Hy het sy leierskap van die regerende party tot 1990
   behou.

[wysig] Lewensgeskiedenis

   Julius Kambarage Nyerere, die seun van 'n ondergeskikte hoofman, is op
   13 April 1922 in Butiama aan die oostelike oewer van die Victoria-meer
   gebore. Hy het eers op twaalfjarige ouderdom begin skoolgaan. Sy
   potensiaal is raakgesien deur die Rooms-Katolieke vaders wat vir hom
   klasgegee het en met hul bystand is hy aan die Makerere-universiteit in
   Uganda as onderwyser opgelei.

   Hy het met behulp van 'n staatsbeurs sy meestersgraad in die
   geskiedenis en politieke ekonomie aan die Universiteit van Edinburg
   verwerf, waar hy met sosialistiese denkwyses kennis gemaak het. Met sy
   terugkeer na Tanganjika moes hy tussen die onderwys en die politiek
   kies. Hy het die politiek gekies. Nyerere het 'n belangrike rol gespeel
   in die byeenbring van 'n aantal nasionalistiese faksies en die stigting
   van die Tanganyika African National Union (TANU), wat hy gelei het. Ná
   onafhanklikwording in Desember 1961 - die nuwe republiek is Tanzanië
   genoem - is hy tot president verkies en sy beleidsrigtings is 16 jaar
   lank gevolg. In 1985 - ná 23 jaar - het hy die amp neergelê, maar tot
   1990 die partyleier gebly.

   Nadat vasgestel is dat hy aan bloedkanker ly, is Nyerere in Londen se
   St Thomas-hospitaal opgeneem en behandel, waar hy in 1999 aan 'n
   massiewe beroerte-aanval gesterf het.
   Kategorie: Tanzaniese politici

