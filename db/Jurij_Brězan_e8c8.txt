Jurij Brězan


   Jurij Brězan (* 9 Junie 1916 in Räckelwitz (Worklecy), distrik Kamenz,
   Lausitz; † 12 Maart 2006 in Kamenz) word as een van die belangrikste
   Sorbiese skrywers van die 20ste eeu beskou. Hy publiseer sy werke, wat
   veral romans, verhale en kinderboeke insluit, in sowel Sorbies asook
   Duits. Hulle is in 25 tale vertaal.

   Inhoud

        * 1 Biografie
        * 2 Werk
        * 3 Literêre werke
        * 4 Eksterne skakels

[wysig] Biografie

   Brězan kry sy skoolopleiding vanaf 1928 by die gimnasium in Bautzen en
   studeer daarna ekonomie. In 1936 moet hy die universiteit verlaat,
   nadat hy reeds sedert die jaar 1933 vir die kulturele beweging Domowina
   werksaam is en ook as 'n aktiewe lid by 'n Sorbiese weerstandsbeweging
   aangesluit het. In die jare 1937 tot 1938 emigreer hy na Praag. Kort na
   sy terugkeer na Duitsland word hy in hegtenis geneem en tot 1939 in 'n
   gevangenis geplaas. Tussen 1942 en 1944 veg hy as 'n soldaat van die
   Duitse weermag en word daarna as 'n Amerikaanse krygsgevangene
   aangehou.

   In 1945 word hy as jeugfunksionaris van die Domowina benoem en beklee
   die amp tot 1948. Sedert 1946 is hy 'n lid van die Sosialistiese
   Eenheidsparty SED.

   Jurij Brězan werk sedert 1949 as 'n vryskutskrywer; hy word in 1964 'n
   lid van die Duitse PEN-sentrum Oos en Wes en in 1965 'n lid van die
   Duitse Akademie van die Kunste. In die tydperk tussen 1969 en 1989 is
   hy ook vise-president van die skrywersvereniging van die Duitse
   Demokratiese Republiek (DDR). Hy woon tot by sy dood in 2006 in
   Dreihäuser (Sorbies: Horni Hajnk) naby sy geboortedorp.

   Brězan het in die DDR 'n groot aantal pryse en toekennings ontvang: Die
   Nasionale Prys van die DDR in die jare 1951, 1954 en 1976; die
   Literatuur- en Kunsprys van die Domowina in 1973; die Karl-Marx-orde in
   1974 en die Vaderlandse Orde van Verdienste in 1981.

[wysig] Werk

   In baie van Brězan se romans en verhale is sterk outobiografiese trekke
   te bespeur. Sy bekendste werk in hierdie verband is die trilogie Der
   Gymnasiast (1959), Semester der verlorenen Zeit (1959) en Mannesjahre
   (1964).

   Ander werke is geïnspireer deur die legendes en sprokies van die
   Sorbiese Oberlausitz-gebied. Krabat, die towenaar, is een van die
   figure wat gereeld optree. Net soos Johann Wolfgang von Goethe se
   Doktor Faustus probeer Krabat die geheime van die mens se natuur, die
   maatskappy en die wêreld ontrafel. Krabat tree byvoorbeeld op in die
   strokiesverhaal Die schwarze Mühle ("Die swart meul") uit die jaar 1968
   en in die twee romans Krabat oder die Verwandlung der Welt ("Krabat of
   Die verandering van die wêreld", 1976) en Krabat oder Die Bewahrung der
   Welt ("Krabat of Die bewaring van die wêreld, 1993) op.

[wysig] Literêre werke

     * 52 Wochen sind ein Jahr (roman, 1953)
     * Christa (verhaal, 1957)
     * Der Gymnasiast (roman, 1958)
     * Borbas und die Rute Gottes (verhaal, 1959)
     * Semester der verlorenen Zeit (roman, 1960)
     * Mannesjahre (roman, 1964)
     * Der Elefant und die Pilze (kinderboek, 1964)
     * Die Reise nach Krakau (1966)
     * Die Abenteuer des Kater Mikosch (kinderboek, 1967)
     * Die Schwarze Mühle (verhaal, 1968)
     * Krabat oder Die Verwandlung der Welt (roman, 1976)
     * Der Brautschmuck (verhaalbundel, 1979)
     * Bild des Vaters (roman, 1983)
     * Dalmat hat Ferien (roman, 1985)
     * Wie das Lachen auf die Welt kam (verhaalbundel, 1986)
     * Einsichten und Ansichten (1986)
     * Geschichten vom Wasser (verhaalbundel, 1988)
     * Mein Stück Zeit (outobiografiese berig, 1989)
     * Bruder Baum und Schwester Lärche (1991)
     * Das wunderschöne blaue Pferd (1991)
     * Krabat oder Die Bewahrung der Welt (roman, 1993)
     * Rifko - aus dem Tagebuch eines Dackels (kinderboek, 1994)
     * Die Leute von Salow (roman, 1997)
     * Ohne Pass und Zoll (outobiografiese berig, 1999)
     * Die grüne Eidechse (roman, 2001)
     * Hunds Tagebuch (verhaal, 2001)

[wysig] Eksterne skakels

     * Die webwerf van Jurij Brězan

   Kategorie: Skrywers

