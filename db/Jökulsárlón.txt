Jökulsárlón


   Die Jökulsárlón met die gletsermond aan die linkerkant
   Die Jökulsárlón met die gletsermond aan die linkerkant
   'n Ysblok op die nabygeleë strand
   'n Ysblok op die nabygeleë strand

   Jökulsárlón (afgelei van Yslands jökulsá "gletserrivier" en lón
   "strandmeer") is die bekendste en grootste van Ysland se gletsermere in
   die suidooste van die land. Die meer is aan die suidelike kant van die
   Vatnajökull-gletser tussen die Nasionale Skaftafellpark en Höfn, die
   administratiewe sentrum van Suidoos-Ysland, geleë. Met 150 meter is die
   meer die derde diepste in Ysland.

   Die gletsermeer het eers in die 20ste eeu ontstaan nadat aardbewegings
   die Breiðamerkurjökull-gletserrivier se toegang tot die see afgesny
   het. Volgens geoloë kan die rivierloop in die toekoms deur nuwe
   aardbewegings moontlik weer herstel word. Die meer sal dan uitdroog.

   Die Jökulsárlón is tans vanweë sy drywende ysberge, wat van die
   Breiðamerkurjökull se gletsertong wegbreek en hoogtes van tot by 15
   meter bereik, een van die belangrikste toeriste-trekpleisters in
   Suidoos-Ysland. Die wye spektrum van kleurskakerings strek van grys en
   swart tot by ysblou. Die blou kleur word deur verskillende kristale en
   hul ligrefleksie veroorsaak, terwyl vulkaanas aan sommige sberge 'n
   donker vooroms gee.

   Die fauna van die gebied word deur die skúa of groot roofmeeu, wat in
   Junie en Julie naby die Jökulsárlón nes maak, en die meer se seehonde
   oorheers.

   Digby die gletsermeer oorspan 'n brug die gletserrivier Jökulsá á
   Breiðamerkursandi. Die brug maak deel uit van die Yslandse ringpad
   Hringvegur wat langs die kuslyn van die land en ook langs die
   Jökulsárlón loop. As gevolg van die Atlantiese Oseaan se branders en
   die gepaardgaande erosie van die kus loop die brug gevaar om onderspoel
   te word. In hierdie geval sou die gletsermeer deur die natuurkragte in
   'n oseaanbaai omskep word.

   Die dramatiese natuurlandskap het naas talle fotograwe ook die
   rolprentbedryf al verskeie kere gelok, en die gletsermeer het as
   natuurlike agtergrond in rolprente soos James Bond - A View To A Kill,
   James Bond - Die Another Day, Tomb Raider, Beowulf and Grendel en
   Batman Begins gedien.
   Kategorie: Ysland

