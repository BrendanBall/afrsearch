KDE


   Die KDE-kenteken   Die KDE-Projek
   KDE skermkiekie (3.5.7)
     __________________________________________________________________

   Ontwikkelaar KDE-ontwikkelaars
   Mees onlangse weergawe 3.5.8 / 16 Oktober 2007
   Laaste betaweergawe 4.0 beta 4 / 30 Oktober 2007
   Bedryfstelsel Kruisplatform
   Kategorie werkskermomgewing
   Lisensie GPL en ander
   Webtuiste http://www.kde.org/

   KDE (K Desktop Environment) (ˌkeɪˌdiːˈiː) is 'n vrye-sagteware projek
   wat poog om 'n kragtige sisteem vir 'n maklik bruikbare
   werkskermomgewing te wees. Die doel van die projek is om basiese
   werkskermfunksies en toepassingsprogrammatuur vir die gewone gebruiker
   te skep, asook om die nodige nutsgoed en dokumentasie aan
   programmeerders te verskaf sodat hulle hul eie toepassingsprogrammatuur
   vir die omgewing kan ontwikkel. In hierdie opsig dien die KDE-projek as
   'n oorkoepelende organiseringsnetwerk vir verskeie selfstandige
   toepassingsprojekte soos bv. Amarok, K3b, KOffice en vele meer...

   Inhoud

        * 1 Geskiedenis
             + 1.1 Naam
             + 1.2 Kenteken
        * 2 Organisering van die KDE-projek
        * 3 Argitektuur
             + 3.1 Basistegnologieë wat in KDE 3 gebruik is
        * 4 Vername KDE sagteware
        * 5 Tydlyn
        * 6 Verwysings

[wysig] Geskiedenis

   KDE is in 1996 begin deur Matthias Ettrich, terwyl hy studeer het aan
   die Eberhard Karls Universiteit van Tübingen. Op daardie stadium was
   daar sekere aspekte van die UNIX werkskerm wat hom struwelinge besorg
   het. Een van sy grootste kwellings was dat geen van die
   werkskermprogrammatuur eenvormig gelyk of opgetree het nie. Hy het toe
   voorgestel dat daar 'n volledige werkskermomgewing geskep word wat
   bestaan uit elemente wat die gebruiker kon aanvaar sou deurgaans
   dieselfde lyk en optree. Hy wou ook hierdie omgewing so
   gebruikersvriendelik as moontlik maak. Hierdie voorstel het baie
   belangstelling op die internet gelok, en so was die KDE-projek toe
   gebore.

   Matthias het besluit om die QT-gereedskapbundel te gebruik vir die
   KDE-projek. Ander programmeerders het vinnig begin om KDE/Qt
   toepassingsprogrammatuur te skryf en teen vroeg 1997 het groot en
   komplekse sagteware vir die omgewing begin verskyn. Op daardie stadium
   is Qt nie onder vrye-sagteware-lisensie vrygestel nie, en daar was dus
   lede van die GNU-projek wat bekommerd begin raak het oor die gebruik
   van 'n geslote gereedskapbundel om 'n vrye-sagtware werkskerm te bou.
   Die GNOME-projek het dus ontstaan, met die oogmerk om 'n nuwe
   werkskermomgewing te bou sonder Qt en wat heeltemal bo-op
   vrye-sagteware ontwikkel is.

   Die Qt-gereedskapbundel is in November 1998 gelisensiëer onder die
   vrye/oopbron QPL (Q Public License). Gedurende hierdie selfde jaar het
   die KDE Vrye Qt-stigting ontstaan, wat sou waarborg dat Qt sou val
   onder 'n variant van die uiters liberale BSD-lisensie indien Trolltech
   sou ophou bestaan of geen vrye/oopbron weergawe van Qt in 12 maande
   vrygestel is nie. Daar was egter nou steeds debat oor versoenbaarheid
   met die GNU General Public License (GPL).

   In September 2000 het Trolltech die Unix-weergawe van Qt vrygestel
   onder die GPL, sowel as die QPL. Dit het die bekommernisse van die
   Vrye-sagteware Stigting finaal uit die weg geruim. Die Qt 4.0
   vrystelling (en latere vrystellings) is beskikbaar gemaak as vrye
   sagteware vir Unix, Windows en Mac, wat aantoon dat toekomstige
   KDE-weergawes moontlik inheemse vrystellings op hierdie platforms kan
   hê.

   Beide KDE en GNOME neem nou deel aan freedesktop.org, 'n poging om die
   Unix-werkskerm te standardiseer, hoewel daar nog heelwat kompetisie
   tussen die twee projekte bestaan.

[wysig] Naam

   Die naam KDE is oorspronklik bedoel as 'n woordspeling op die bestaande
   Common Desktop Environment wat beskikbaar was vir Unix-sisteme. CDE was
   'n X11-gebaseerde gebruikeromgewing wat gesamentlik deur HP, IBM en Sun
   ontwikkel is. Dit het 'n koppelvlak en produktiwiteitsnutsgoed gehad
   wat gebaseer was op die Motif-gebruikerskoppelvlakenjin en was
   veronderstel om 'n maklik-bruikbare en intuïtiewe werkskermomgewing te
   voorsien. Die K was bedoel om te staan vir Kool, maar daar is spoedig
   besluit dat dit liewer niks in besonder moet beteken nie.

[wysig] Kenteken

   Konqi, kenteken van die KDE-projek
   Konqi, kenteken van die KDE-projek

   Die KDE-projek se kenteken is 'n groen draak genaamd Konqi. Konqi kan
   in verskeie toepassings gevind word, en ook wanneer die gebruik sy
   sessie afsluit of die "Oor KDE"-skerm raadpleeg.

[wysig] Organisering van die KDE-projek

   KDE is, soos baie ander vrye-/oopbronsagtewareprojekte, hoofsaaklik 'n
   vrywilligerspoging, hoewel verkeie maatskappye, soos bv. Novel (in die
   vorm van hul SuSE Linux-verspreiding), Trolltech en Mandriva, voltydse
   werknemers het wat aan die projek bydra. Omdat groot hoeveelhede mense
   op verskeie maniere (bv. bronkode, vertalings en grafika) tot KDE
   bydra, is die organisering van die projek ingewikkeld. Die
   KDE-ontwikkelaars maak veral van e-pos-besprekingslyste gebruik om
   onderlangs probleme te bespreek.

   Hoewel ontwikkelaars en gebruikers deesdae reg oor die wêreld gevind
   kan word, behou die projek 'n sterk basis in Duitsland. Die
   webbedieners is geleë by die Tübingen en Kaiserslautern universiteite,
   'n Duitse nie-winsjaende organisasie (KDE e.v.) besit die
   KDE-handelsmerk, en KDE-konferensies vind dikwels plaas in Duitsland.

[wysig] Argitektuur

   KDE is ontwikkel met Trolltech se QT-gereedskapbundel wat op die meeste
   Unix-verwante (bv. Linux en Mac OS X) en Microsoft Windows werk. Alle
   KDE 3-vrystellings is gebou op Qt 3, wat slegs vir Linux en
   Unix-verwante bedryfstelsels onder die GPL beskikbaargestel is. As
   gevolg hiervan is KDE 3 slegs op Windows beskikbaar deur van 'n X
   bediener gebruik te maak.

   KDE 4 gaan gebaseer wees op Qt 4 - wat onder die GPL vir Windows en Mac
   OS X beskikbaargestel is. KDE 4-toepassingsprogrammatuur sal dus
   inheems op hierdie bedryfstelsels kan hardloop.

[wysig] Basistegnologieë wat in KDE 3 gebruik is

     * aRts - klankbediener
     * DCOP - sisteem vir interproseskommunikasie
     * KDELibs
     * KHTML - HTML-enjin
     * KIO - uitbreibare netwerk-agnostiese lêertoegang
     * Kiosk - laat toe dat sekere KDE-omgewingsfunksies afgeskakel kan
       word om vir 'n meer gekontroleerde omgewing te sorg
     * KParts - liggewig intydse grafiese komponentraamwerk
     * KWin - vensterbestuurder
     * XMLGUI - laat toe om gebruikerskoppelvlak-elemente met behulp van
       XML-lêers te omskryf

[wysig] Vername KDE sagteware

   Toepassingsprogrammatuur vir KDE sluit in:
     * Amarok - Musiekspeler
     * Akregator - RSS-leser
     * K3b - CD- en DVD-skeppingssagteware
     * Kate - Teks wysiging
     * KDevelop - Geïntegreerde ontwikkelingsomgewing
     * KMail - E-pos-kliënt
     * Konsole - Terminaal
     * Kontact - E-pos-kliënt, RSS-leser, Persoonlike inligtingsbestuurder
     * Kopete - Kitsboodskap-kliënt
     * Konqueror - Lêerbestuurder and web deurblaaier
     * KWord - Woordverwerker
     * KWrite - Liggewig tekswysiging

[wysig] Tydlyn

         Datum                         Vrystelling
   14 Oktober 1996   Projek aangekondig deur Matthias Ettrich
   12 Julie 1998     KDE 1.0 vrysgestel^[1]
   6 Februarie 1999  KDE 1.1 vrygestel^[2]
   3 Mei 1999        KDE 1.1.1 vrygestel^[3]
   13 September 1999 KDE 1.1.2 vrygestel^[4] (KDE 1.2 is beplan, maar
                     nooit vrygestel nie ^[5]^[6]^[7])
   15 Desember 1999  KDE 1.89, ook bekend as Krash (onstabiele
                     ontwikkelaarsvrystelling)
   23 Oktober 2000   KDE 2.0 vrygestel
   26 Februarie 2001 KDE 2.1 vrygestel
   15 Augustus 2001  KDE 2.2 vrygestel
   3 April 2002      KDE 3.0 vrygestel
   28 Januarie 2003  KDE 3.1 vrygestel
   3 Februarie 2004  KDE 3.2 vrygestel
   19 Augustus 2004  KDE 3.3 vrygestel
   16 Maart 2005     KDE 3.4 vrygestel
   29 November 2005  KDE 3.5 vrygestel
   31 Januarie 2006  KDE 3.5.1 vrygestel
   28 Maart 2006     KDE 3.5.2 vrygestel
   31 Mei 2006       KDE 3.5.3 vrygestel
   02 Augustus 2006  KDE 3.5.4 vrygestel
   11 Oktober 2006   KDE 3.5.5 vrygestel
   24 Januarie 2007  KDE 3.5.6 vrygestel
   22 Mei 2007       KDE 3.5.7 vrygestel
   16 Oktober 2007   KDE 3.5.8 vrygestel^[8]
   11 Desember 2007  Verwagde vrystellingsdatum van KDE 4.0
   11 Januarie 2008  KDE 4.0.0 vrygestel

[wysig] Verwysings

    1. ^ KDE persaankondiging vir weergawe 1.0
    2. ^ KDE nuusargief vir Februarie 1999 wat verwys na die vrystelling
       van weergawe 1.1
    3. ^ KDE persaankondiging vir weergawe 1.1.1
    4. ^ KDE persaankondiging vir weergawe 1.1.2
    5. ^ Voorbereidings vir KDE 1.1.2
    6. ^ Stephan Kulow oor 1.1.2 vs. 1.2
    7. ^ KDE aankondigings
    8. ^ Vrystellingsaankondiging vir weergawe 3.5.8

   Kategorie: Sagteware

