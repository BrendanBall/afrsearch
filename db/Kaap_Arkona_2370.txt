Kaap Arkona


   Kaap Arkona
   Kaap Arkona

   Kaap Arkona is 'n steil rotswand op die skiereiland Wittow in die
   noorde van die Duitse eiland Rügen (deelstaat Mecklenburg-Voorpommere).
   Die rotswand met 'n hoogte van 45 meter bestaan hoofsaaklik uit
   krytrotse en mergel (onsuiwer kalksteen). Die kaap staan bekend vir sy
   dramatiese vorm wat sowel vanuit die eiland asook vanuit see besigtig
   kan word. Vanweë sy geologiese struktuur en weersinvloede brokkel
   steeds weer groot dele van die rotswand af. Groot gedeeltes van die
   Middeleeuse Slawiese tempelplein van Kaap Arkona het sodoende verlore
   gegaan.

   In 1927 is 'n Duitse luukse passasiersskip, die Cap Arkona, na hierdie
   rotswand vernoem.

   Kaap Arkona is vandag 'n monument wat saam met die vissersdorp Vitt
   deel uitmaak van die munisipaliteit Putgarten en is met jaarliks sowat
   800 000 besoekers een van die gewildste toeristebestemmings op Rügen.

   Naas die historiese Slawiese Jaromarsburg is daar twee vuurtorings, 'n
   peiltoring, twee militêre bunkers en 'n aantal toeristefasiliteite soos
   restourante, kroeë en aandenkingswinkels by die kaap.

   Dikwels word na Kaap Arkona as die "mees noordelike punt van Rügen"
   verwys, alhoewel hierdie bynaam in geografiese opsig nie heeltemal juis
   is. Sowat een kilometer noordwes van die kaap lê Gellort, 'n plek langs
   die steil kus wat iets verder noordwaarts geleë is. Aan die voet van
   Gellort lê Siebenschneiderstein (Nederduits: Söbenschniedersteen), 'n
   swerfblok met 'n gewig van 165 ton.

[wysig] Vuurtorings en peiltoring

   Die peiltoring
   Die peiltoring
   Die twee vuurtorings van Kaap Arkona
   Die twee vuurtorings van Kaap Arkona

   Die kleiner een van Kaap Arkona se twee vuurtorings is in 1826 en 1827
   volgens planne van die bekende Duitse argitek Karl Friedrich Schinkel
   as 'n baksteengebou opgerig en in 1828 in bedryf gestel. Dit is die
   tweede oudste vuurtoring langs die Duitse Oosseekus ná die vuurtoring
   van Travemünde in Sleeswyk-Holstein. Die vuurtoring het later ook as
   Schinkelturm ("Schinkeltoring") bekend gestaan. Die vuurtoring met sy
   drie verdiepings is 19,3 meter hoog en bereik 'n vuurhoogte van 60
   meter bo seevlak. Sy vuur is oor 'n afstand van agt seemyl sigbaar. Die
   vuurtoring se kamers is as diens- en stoorkamers gebruik. Die
   vuurtoring is op 31 Maart 1905 buite werking gestel.

   Die groter vuurtoring van Kaap Arkona is in die jare 1901 en 1902
   vlakby die ou toring opgerig en op 1 April 1905 in bedryf gestel. Dit
   is 35 meter hoog met 'n vuurhoogte van 75 meter bo seevlak. Die
   vuurtoring is as 'n baksteengebou op 'n agthoekige voetstuk van graniet
   gebou. Sy elektriese snelflitsvuur is oor 'n afstand van 24 seemyl
   sigbaar, terwyl die vuurtoring self nog oor 'n afstand van 22,7 seemyl
   waargeneem kan word. Sy lig het 90 jaar lank van twee koolbooglampe
   gekom wat eers in 1995 met 'n metaal-halogeendamplamp met 'n ligsterkte
   van 2,325 miljoen candela vervang is. Die lamp stuur elke 17,1 sekondes
   drie ligflitse uit.

   Die voormalige peiltoring van die Duitse Vloot is in 1927 as 'n
   baksteentoring opgerig en het as radiosender gedien. Tussen 1911 en
   1925 is pogings onderneem om met die uitstraling van gerigte radiogolwe
   'n nuwe en destyds baanbrekende navigasiehulpmiddel beskikbaar te stel
   wat veral op die spoorwegveerbootlyn tussen Sassnitz en Trelleborg
   (Denemarke), die sogenaamde Königslinie ("Koningslyn"), gemik was. Vir
   hierdie doeleinde is binne die ou Slawiese Jaromarsburg groot
   antennevelde opgerig. Die fondamente van die seinstasie het tot vandag
   toe in die binnehof van die Slawiese versterking bewaar gebly. Die
   tegniese geriewe van die peiltoring is in 1945 verniel.

   Al drie torings is teen die begin van die 1990's gerestoureer en staan
   oop vir die publiek. Die ou vuurtoring huisves tans 'n museum en 'n
   registrasiekantoor waar huwelike gesluit kan word. 'n Klein metaalplaat
   is in die grond net voor die toring geplaas om alle huwelike op te lys
   wat hier amptelik voltrek is. Die peiltoring dien vandag as kunsmuseum
   en ateljee. Elkeen van die torings beskik oor 'n uitsigdek wat 'n
   uitsig oor Rügen en veral die skiereiland Wittow bied. In gunstige
   weerstoestande met skoon lug kan 'n mens selfs 'n uitsig geniet wat tot
   by die Deense eiland Møn strek.

[wysig] Die Slawiese Jaromarsburg

   'n Lugfoto van die tempelversterking
   'n Lugfoto van die tempelversterking
   Die peiltoring met die tempelversterking in die agtergrond
   Die peiltoring met die tempelversterking in die agtergrond

   Die Jaromarsburg het tussen die 6de en 12de eeu as 'n tempelheiligdom
   van die Rane, 'n Slawiese stam, gedien en was aan hul god Swantewit
   gewy. Die tempel was by die uiterste hoek van Kaap Arkona geleë en is
   aan drie kante deur die steil rotswande en aan die landkant deur 'n
   versterking met 'n hoogte van 25 meter beskerm. Die tempel het ná die
   verwoesting van Rethra in die jaar 1068 as die nuwe godsdienstige
   sentrum van Mecklenburg se Slawiërs gedien. Aangesien groot gedeeltes
   van Kaap Arkona reeds in die see gestort het, is tans nog net die
   versterking van die Jaromarsburg sigbaar.

   Volgens die beskrywing van die Deense historikus Saxo Grammaticus uit
   die jaar 1168 was die heiligdom van hout gemaak, maar was nogtans 'n
   indrukwekkende bewys vir die kunsvaardigheid van sy boumeesters. Die
   groot vierhoofdige standbeeld van Svantevit het in sy regterhand 'n
   drinkhoring gedra wat van verskillende soorte metaal vervaardig was.
   Dit is jaarliks deur die plaaslike priester met heuningdrank gevul om
   uit die gedrag van die vloeistof gevolgtrekkings oor die oesopbrengs
   van die volgende jaar te kan maak.^[1]

   Aangesien daar dekades lank geen argeologiese bewyse vir religieuse
   Slawiese standbeelde opgegrawe is nie, het navorsers hierdie soort
   beskrywings as fantasievolle uitvindings beskou, en daar is selfs
   aangeneem dat die Slawiese stamme nie oor die vermoë beskik het om hul
   eie ingewikkelde religieuse stelsel en waardes te ontwikkel nie.^[2]
   Eers in 1969 is twee houtfigure van Slawiese godhede op 'n eiland in
   die Tollense-meer (Mecklenburg-Voorpommere) gevind wat omstreeks 1200
   ontstaan het.

   Die heiligdom is in 1168 tydens die kerstening van die gebied deur die
   Deense koning Waldemar I ingeneem en verniel.

[wysig] Verwysings

    1. ^ Von Freeden, Uta en Siegmar von Schnurbein: Germanica. Unsere
       Vorfahren von der Steinzeit bis zum Mittelalter. Uitgegee vir die
       Römisch-Germanische Kommission des Deutschen Archäologischen
       Instituts. Augsburg: Weltbild 2007, bl. 364
    2. ^ Von Freeden/von Schnurbein (2007), bl. 365

   Kategorie: Mecklenburg-Voorpommere

