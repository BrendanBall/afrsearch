Kaapprovinsie


   Ligging van die Kaapprovinsie (die tuislande word nie getoon nie)
   Ligging van die Kaapprovinsie (die tuislande word nie getoon nie)

   Die Provinsie Kaap die Goeie Hoop, beter bekend as die Kaapprovinsie
   (of kortweg die Kaap of Kaapland) het op 31 Mei 1910 ontstaan toe die
   Unie van Suid-Afrika gestig is. Die Kaapkolonie het op daardie datum in
   sy geheel formeel die Kaapprovinsie geword, met Kaapstad as provinsiale
   hoofstad.

   Die Parlementsgebou van die Kaapkolonie in Kaapstad het die tuiste
   geword van die Unie-Parlement en die provinsie se eie wetgewer is die
   Kaapse Provinsiale Raad genoem. Die raad het ’n Administrateur aan die
   hoof gehad, wat bygestaan is deur ’n Uitvoerende Komitee, waarvan die
   lede verkose lede moes wees van die Provinsiale Raad. Die provinsiale
   staatsdiens het bekend gestaan as die Kaapse Provinsiale Administrasie
   (KPA), met verskeie afdelingsrade reg oor die provinsie versprei.

   Sedert Januarie 1921 is Walvisbaai deur die Kaaprovinsie geadministreer
   (met 'n onderbreking tussen 1 Oktober 1922 en 30 Augustus 1977 toe dit
   deur Suidwes-Afrika geadministreer is, alhoewel dit ingevolge
   internasionale reg steeds 'n mandaatgebied van die Kaapprovinsie gebly
   het).

   Ná die onafhanklikheid van Namibië in 1990 is Walvisbaai op 1 Maart
   1994 aan Namibië oorhandig.

   Die Kaapprovinsie het stam-trustgebiede in sy oostelike dele en in die
   verre noorde ingesluit, wat onder die beleid van apartheid uitgemerk is
   vir “tuislande” of “Bantoestans” en wat in die laat 1970s en vroeë ’80s
   “onafhanklike” state geword het – hulle het ’n status bereik wat deur
   Suid-Afrika erken is, maar deur geen ander land nie.
     * Transkei, wat vanaf die Keirivier tot aan die Mtamvunarivier langs
       die grens van Natal gestrek het, was die eerste om op 26 Oktober
       1976 onafhanklik geword het. Hierdie gebied het die afdelingsraad
       Griekwaland-Oos van die res van die Kaapprovinsie afgesny en twee
       distrikte is aan Natal oorgedra.

     * Bophuthatswana, wat bestaan het uit geïsoleerde stukke grond
       versprei oor die verre Noord-Kaapland en twee ander provinsies, het
       op 6 Desember 1977 onafhanklik geword.

     * Ciskei, wat vanaf die Visrivier tot die buitewyke van Oos-Londen en
       noordwaarts tot naby Queenstown gestrek het, het op 4 Desember 1981
       onafhanklik geword.

   Die einde van apartheid in 1994 het ook die einde van die Kaapprovinsie
   beteken en dit is in vier dele gesplits: Wes-Kaap (hoofstad Kaapstad)
   en Noord-Kaap (hoofstad Kimberley), wat nie deur “tuislande”
   geaffekteer is nie, en Oos-Kaap en die Provinsie Noordwes, wat deels of
   in hulle geheel die drie “onafhanklike” state wat vroeër uit Kaapland
   gesny is, ingesluit het.

[wysig] Bronnelys

   Mike Oettle: Armoria Civica [1]
   Kategorieë: Wes-Kaap • Oos-Kaap • Noord-Kaap • Geskiedenis van
   Suid-Afrika

