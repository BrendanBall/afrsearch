Kaapse bobbejaan


                                                     Kaapse bobbejaan
                                               Wetenskaplike klassifikasie


                         Koninkryk:    Animalia
                          Phylum:      Chordata
                           Klas:       Mammalia
                           Orde:       Primates
                          Familie:  Cercopithecidea
                           Genus:        Papio
                          Spesie:       ursinus

                                                      Binomiale naam
                                                        P.ursinus

   Die bobbejaan of Kaapse bobbejaan (Papio ursinus) is, buiten die mens,
   die grootse primaat wat in Suider-Afrika voorkom.

   Inhoud

        * 1 Identifikasie
        * 2 Verspreiding
        * 3 Habitat
        * 4 Gedrag
        * 5 Geluide
        * 6 Kos
        * 7 Voortplanting
        * 8 Spoor en veldtekens
        * 9 Galery
        * 10 Sien ook
        * 11 Bronne

[wysig] Identifikasie

   Mannetjie:
     * gemiddelde lengte 140cm,
     * gemiddelde stertlengte 68cm,
     * gemiddelde massa 32 kg.

   Wyfie:
     * gemiddelde lengte 110cm,
     * gemiddelde stertlengte 55cm,
     * gemiddelde massa 16kg.

   Betreklik skraal gebou, maar mannetjies is stewig oor die skouers; het
   veral die hondagtige snoet, kenmerkend aan die genus; en het klein
   maanhare van lang swarterige hare op die nek en skouers. Bobbejane loop
   handeviervoet, en die skof is dan hoër as die kruis. Pelskleur is
   donkergrys tot grysbruin. Kenmerkend lyk dit of die bobbejaanstert
   gebreek is: die eerste derde word orent gehou en die res hang slap af.
   Die mannetjies se agterstewe het 'n enkele vaal, haarlose velkussing,
   teenoor die wyfies wat twee aparte kleiner velkussings het op elke
   boud. Tydens wyfies se vrugbare tydperk swel dié kussings bloedrooi en
   groot. Dit bly rooi verkleur tydens dragtigheid.

[wysig] Verspreiding

   Verspreidingsgebied in Suider-Afrika
   Verspreidingsgebied in Suider-Afrika

   Hulle kom wyd verspreid in Suider-Afrika voor.

[wysig] Habitat

   Bobbejane kan 'n wye verskeidenheid van leefplek verdra, maar het
   kranse of hoë bome nodig vir wanneer hulle saans gaan slaap, of
   waarnatoe hulle kan vlug as hulle bedreig voel. Die beskikbaarheid van
   drinkwater is ook noodsaaklik. Hulle woon in berge, heuwels en
   rivierboswêreld.

[wysig] Gedrag

   Lees ook die artikel bobbejaan.

   Die Kaapse bobbejaan leef in nou-verweefde sosiale groepe saam. Die
   trop kan van vier na tot 'n honderd groot weens, maar is meestal
   ongeveer veertig. Dit hang af van hoe geskik hul woonplek is -- kleiner
   troppe kom in die Drakensberge voor en groter troppe in die Okavango.
   Die mannetjies is die dominante figure. Die volwasse mannetjies het
   egter 'n streng rangorde onder mekaar, en die mees senior mannetjies
   het paringsvoorreg met bronstige wyfies. Die leierbobbejaan bepaal ook
   wanneer en waarheen die trop trek. Die wyfies het egter wel ook 'n
   hiërargie; dogters erf hul moeder se rang en wyfies kan in rangorde
   styg deur middel van vriendskappe met ander vroulike familielede of met
   manlike 'vriende'.

   Die gemiddelde lewensverwagting is 20 tot 30 jaar. Alhoewel luiperds
   hul grootste vyand is, word nie baie bobbejane gevang nie; weens hul
   ontoeganklike slaapplekke en die brandwagte wat hulle in plek het.

   Hulle is aan die gang gedurende die dag en slaaps snags.

[wysig] Geluide

   Kaapse bobbejane is raserig wanneer hulle stry kry; met veel gegil en
   geskree, maar is gewoonlik stil en vriendskaplike 'gesels' is deur
   middel van sagte steungeluide. Die volwasse mannetjie se 'boggom' is 'n
   baie kenmerkende tweelettergrepige, luide blafgeluid; geuiter as 'n
   wekroep of uitdaging aan ander troppe.

[wysig] Kos

   Hulle is omnivore. Hulle grawe graag vir knolle en wortels, maar eet
   geredelik wilde sade, vrugte, blare en blomme, asook insekte en ander
   ongewerweldes. Hulle is lief om landerye te stroop en sal klein
   bokkies, hase en voëls eet as hulle die kans kry.

[wysig] Voortplanting

   Die gemiddelde lengte van die wyfies se vrugbaarheidsiklus is ongeveer
   36 dae. Gewoonlik word 'n enkele bobbejaantjie gebore na ses maande se
   dragtigheid, en geboortes vind dwarsdeur die jaar plaas.
   Tweelinggeboortes is raar. Die pasgeborenes se pels is swart, met 'n
   pienk gesiggie. Vir die eerste paar weke klou die kleintjies aan die
   pels van die moeder se bors, later ry hulle op haar rug. Spening vind
   plaas teen ongeveer ses tot agt maande. Die wyfies word ongeveer elke
   twee jaar dragtig, maar verder uitmekaar in relatiewe swak
   woonomstandighede soos in die Drakensberge.

[wysig] Spoor en veldtekens

   Grafiese skets van 'n bobbejaanspoor
   Grafiese skets van 'n bobbejaanspoor

   Klippe en rotse wat gesaai en omgekeerd lê, is dikwels 'n teken dat 'n
   bobbejaantrop daar verby is. Hulle mis is onreëlmatig, en vaagweg rond
   in vorm. Dit lê dikwels bo-op rotse, en het 'n sterk reuk as dit nog
   vars is.

[wysig] Galery

   Baboon chacma.jpg
                    Papio S Africa.jpg

[wysig] Sien ook

     * Lys van Suider-Afrikaanse soogdiere
     * Lys van Suider-Afrikaanse soogdiere volgens wetenskaplike name
     * Suider-Afrikaanse soogdiere en hul ordes

[wysig] Bronne

     * 'Smither's Mammals of Southern Africa. A field guide'. Redakteur
       Peter Apps. Derde uitgawe, 2000.
     * 'Veldgids tot die soogdiere van Suider-Afrika'. Chris en Tilde
       Stuart. Eerste uitgawe, 1988.

   Kategorie: Hondaapagtiges

