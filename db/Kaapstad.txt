Kaapstad


                                                                 Kaapstad

                                                  Land:        Suid-Afrika
                                             Provinsie:           Wes-Kaap
                                            Koördinate: 33°55' S, 18°27' O
                                             Gestig in:               1652
                                           Oppervlakte:          2 499 km²
                                             Bevolking:   2 893 251 (2001)
                                    Bevolkingsdigtheid:        1 158 / km²
                                                Hoogte:                 --
                                        Burgemeesteres:   Helen Zille (DA)
                                            Skakelkode:                021
                                     Amptelike webwerf:    capetown.gov.za

   Kaapstad (Engels: Cape Town, Xhosa: iKapa) is saam met Pretoria (die
   setel van die regering) en Bloemfontein (die geregtelike hoofstad) een
   van die drie hoofstede van die Republiek van Suid-Afrika en setel van
   die parlement. Dit is ook die administratiewe en parlementêre hoofstad
   van die Wes-Kaap en die tweede grootste stad in Suid-Afrika. Sy lughawe
   is die tweede grootste in die land.
   Kaapstad se ligging in die Wes-Kaap
   Kaapstad se ligging in die Wes-Kaap

   Kaapstad (33°55′S 18°27′O) lê aan die suidpunt van Afrika en word ook
   die Moederstad van Suid-Afrika genoem. Die stad is oorspronklik as 'n
   verversingspos vir Nederlandse skepe op pad na Oos-Afrika, Indië en die
   Verre Ooste aangelê. Dit is ook die eerste permanente Europese
   nedersetting suid van die Sahara. Hier is waar die leier van die
   Goringkhoina in 1652 met die Hollanders van die VOC kontak gemaak het.
   Van 'n klein hawe ontwikkel Kaapstad vinnig tot die grootste stad in
   Suid-Afrika, wat eers met die goudstormloop aan die Witwatersrand in
   die jaar 1887 deur die nuwe stad Johannesburg verbygesteek word.

   Kaapstad is danksy sy natuurskoon en sy ligging aan die voet van die
   wêreldbekende Tafelberg vandag een van die mees gesogte internasionale
   toeristebestemmings en 'n gunstelingstad van die Europese rolprent- en
   advertensiebedryf.

   Inhoud

        * 1 Geskiedenis
        * 2 Distrik Ses
        * 3 Infrastruktuur
             + 3.1 Tafelbaaihawe
             + 3.2 Groote Schuur-hospitaal
             + 3.3 Internasionale lughawe van Kaapstad
        * 4 Geografie
        * 5 Demografie
        * 6 Ekonomie
        * 7 Onderwys
        * 8 Die kommunikasie- en mediabedryf
        * 9 Besienswaardighede
        * 10 Toerisme
             + 10.1 Inkopies en vermaak
        * 11 Eksterne skakels

[wysig] Geskiedenis

   Kaapstad met die sentrale sakekern en Robbeneiland in die agtergond,
   soos gesien vanaf Tafelberg
   Kaapstad met die sentrale sakekern en Robbeneiland in die agtergond,
   soos gesien vanaf Tafelberg

   Argeologiese opgrawings dui aan dat die eerste bewoners hulle sowat
   100 000 jaar gelede aan die Kaap gevestig het. Hulle was jagters en
   versamelaars, wat eenvoudige steenwerktuie en vuur gebruik het. In die
   tydperk omtrent 8 000 v.C. het die plaaslike jagtersgemeenskappe reeds
   pyl en boog gebruik. Die groot trek na die binneland, wat omtrent 2 000
   v.C. begin, bring die Kaapse jagters in aanraking met hoogs ontwikkelde
   boerderygemeenskappe.

   Op 6 April 1652 sit die Nederlander Jan van Riebeeck met negentig
   mense, waaronder ook 'n aantal vroue en kinders, in Tafelbaai voet aan
   wal en stig 'n verversingstasie vir die handelskepe van die Verenigde
   Oos-Indiese Kompanjie (VOIK) op weg na Indië. Die Kompanjie ag
   Tafelbaai met sy natuurlike hawe as 'n geskikte plek vir die voorpos.
   Ter beskerming teen aanvalle van die inboorlinge rig die Nederlanders
   die Kasteel die Goeie Hoop op. Die kasteel, wat in die tydperk tussen
   1666 en 1679 opgerig is, is die oudste gebou in Suid-Afrika. Teen die
   jaar 1691 is daar tussen vyftig en sestig huise in Kaapstad, en teen
   die begin van die 18de eeu het hierdie getal al vervyfdubbel. Die
   hoeksteen vir die Groote Kerk in die Heerengracht is in 1678 gelê, en
   die kerk is in 1704 ingewy. Alhoewel die immigrasie van onder meer
   Duitse setlaars in die 18de eeu bevorder is (van die 15 000 Duitsers,
   wat na ramings in die diens van die VOIK was, het hulle sowat 4 000 aan
   die Kaap gevestig), groei die Kaapse bevolking veral danksy die
   natuurlike bevolkingsaanwas. In 1795 het Kaapstad reeds 15 000
   inwoners, waarvan meer as 6 000 blankes.

   Die oorspronklike bevolking, die Khoi en San, weier om met die
   Europeërs handel te dryf en blyk ook ongeskik te wees vir die Europese
   konsepte van werk en besit. Om in hulle behoefte aan mannekrag te
   voorsien, is die Nederlanders gedwing om slawe uit hulle kolonies in
   Madagaskar, Indië, Maleisië en Indonesië in te voer. Met die eerste
   invoer van slawe in die jaar 1658 verdubbel die Kaapse bevolking. Naas
   die slawe is daar ook enkele bannelinge uit Oos-Indië, wat deur die
   Nederlands-Bataafse Hooggeregshof na die Kaap gedeporteer is. Saam met
   die slawebevolking vestig hulle die Islamse godsdiens aan die Kaap.

   Vroue is skaars in die kolonie, en die Europese mans begin vinnig met
   die slawinne te vry. Die huidige kleurlinge het hulle oorsprong in
   hierdie eerste vermenging van die Asiatiese, Afrikaanse en Europese
   kulture en word later 'n deel van die Afrikaanse taal- en
   kultuurgemeenskap.
   Die Ou Raadsaal
   Die Ou Raadsaal

   Met die ekonomiese neergang van die VOIK teen die einde van die 18de
   eeu wek die kolonie Brittanje se belangstelling. Die neerlaag van die
   Nederlandse koloniale troepe naby Bloubergstrand in die jaar 1806 lei
   tot die einde van die Nederlandse heerskappy. Op 13 Augustus 1814 word
   die Kaap 'n Britse kroonkolonie.

   Die ontdekking van die diamant- en goudvelde in die binneland in die
   tydperk tussen 1870 en 1890 verskuif die ekonomiese swaartepunt van
   Suider-Afrika na die Noord-Kaap en die Witwatersrand, tog trek Kaapstad
   voordeel uit die groeiende handel met oorsese gebiede en groei tot
   Suid-Afrika se grootste hawe, en 'n verskeidenheid nywerhede vestig
   hulle in die stad.

   Die builepes van die jaar 1901 dien as 'n voorwendsel om 'n
   stelselmatige rasseskeiding in Kaapstad se woonbuurte in te stel. Die
   Swart bevolking is na twee gebiede verskuif, die hawe en Ndabeni aan
   die westelike kant van Tafelberg, wat tot die voorloper van die
   Kaapvlakte se nie-blanke woonbuurte ontwikkel is.

[wysig] Distrik Ses

   Distrik Ses in 2005
   Distrik Ses in 2005

   Die sesde distrik van Kaapstad is in 1867 gestig en het danksy die
   ligging naby die hawe en die stadsentrum vinnig tot 'n kosmopolitaanse
   woonbuurt vir vrygelate slawe, werkers, immigrante, handelaars en
   kunstenaars ontwikkel. Die distrik het byna 'n tiende van Kaapstad se
   bevolking gehuisves.

   As gevolg van die beleid van rasseskeiding is baie swart bewoners al
   teen die begin van die 20ste eeu uit Distrik Ses verdryf. Maar ook baie
   meer welgestelde burgers het na die suidelike voorstede van Kaapstad
   verhuis. Die distrik het uiteindelik 'n krotbuurt geword, wat volgens
   die Wet op Groepsgebiede van 1950 op 11 Februarie 1966 tot 'n blanke
   gebied verklaar, ontruim en gesloop is. Die Kleurling- en Swart
   bevolking van die distrik - sowat 60 000 mense - is in die tydperk
   tussen 1968 en 1982 na die Kaapse Vlaktes verskuif. 'n Deel van die
   distrik is hernoem tot Zonnebloem; hier is onder meer die Kaapse
   Technikon opgerig. Weens die plaaslike en internasionale druk, wat op
   die destydse blanke regering uitgoefen is, is die herontwikkeling van
   die gebied tot 'n woongebied vir blanke Kapenaars uitgestel.

   Distrik Ses sal in die volgende jare herstel word, en sowat 4 000
   gesinne sal tot by die jaar 2007 na Distrik Ses terugkeer.

[wysig] Infrastruktuur

[wysig] Tafelbaaihawe

   Kaapstad: Langstraat
   Kaapstad: Langstraat
   Die sakern van Kaapstad
   Die sakern van Kaapstad

   Danksy die natuurlike hawe van Tafelbaai staan Kaapstad sedert eeue
   bekend as die "Herberg by die See". Die eerste houtkaai is in 1656
   opgerig. Die hawe het reeds twee keer in sy geskiedenis 'n groot
   strategiese rol gespeel. In die Tweede Wêreldoorlog kom meer as 400
   skeepskonvooie met ses miljoen soldate in Kaapstad se hawe aan, en
   sowat 13 000 skepe is in sy werwe herstel.

   Tydens die Suez-krisis in die jaar 1973 is die Suez-kanaal gesluit, en
   skepe op pad na Europa en die ooskus van Amerika gebruik die Kaapse
   roete, wat 'n groot toeloop van skepe in Tafelbaaihawe beteken.

   Aangesien Tafelbaaihawe met sy totale wateroppervlak van 112,7 hektaar
   veral die Wes-Kaap bedien, is hy gespesialiseer op die uitvoer van
   plaaslike produkte. Die grootste voorverkoelkompleks in Suid-Afrika
   hanteer die land se uitvoere van sagte vrugte. Daarnaas is geriewe soos
   droogdokke (die grootstes in die suidelike halfrond) en dryfdokke
   beskikbaar.

   Die hawe beskik sedert die sewentigerjare oor 'n diepseehouereindpunt
   met vyf bekkens.

[wysig] Groote Schuur-hospitaal

   Die Groote Schuur-hospitaal is een van die leidende hospitale ter
   wêreld en doen baanbrekerswerk met onder meer die eerste
   hartoorplanting, wat in Desember 1967 deur prof. Christiaan Neethling
   Barnard uitgevoer is.

   Die ongewone naam is van 'n groot pakhuis afgelei, wat deur die
   Nederlandse Oos-Indiese Kompanjie in 1657 op die perseel van die
   huidige hospitaal opgerig is. Die oorspronklike Groote Schuur-hospitaal
   is op 31 Januarie 1938 geopen.

[wysig] Internasionale lughawe van Kaapstad

   Kaapstad se internasionale lughawe, die tweede grootste in die land na
   Johannesburg, lê sowat 22 kilometer oos van die middestad. Die volume
   van lugverkeer het sedert die jaar 1994 aansienlik toegeneem. Tans is
   daar sowat 80 000 vliegtuie wat in Kaapstad aankom of vertrek, met
   sowat vyf miljoen passasiers. Daar word verwag dat die
   passasiersgetalle tot by die jaar 2015 tot veertien miljoen sal styg.

[wysig] Geografie

   Uitsig oor Tafelberg, soos gesien vanuit Robbeneiland
   Uitsig oor Tafelberg, soos gesien vanuit Robbeneiland

   Begrens deur Tafelbaai aan die een kant en Tafelberg aan die ander, lê
   woonbuurte rondom die sentrale sakekern met sy wolkekrabbers. Die ysige
   Benguelastroom vloei vanuit die suide en skep 'n Mediterreense
   winterreënklimaat, waarin vrugte goed aard.

   Die skiereiland is in een van die wêreld se plantkoninkryke en 'n
   magdom soorte kom slegs hier voor.

[wysig] Demografie

   Volgens die sensus van 2001 het die metropolitaanse gebied van Kaapstad
   2 893 251 inwoners en 'n bevolkingsdigtheid van 1 158 per km². Van die
   stad se bevolking is 48,13 persent Kleurlinge, 31,68 persent Swartes,
   18,75 persent Blankes en 1,43 persent Indiërs.

   Afrikaans is die belangrikste huistaal in die stad wat deur 41,4
   persent van sy bewoners gebesig word. Die twee ander groot huistale is
   Xhosa (28,7 persent) en Engels (27,9 persent).

[wysig] Ekonomie

   Kaapstad is die ekonomiese sentrum van die Wes-Kaap. Naas sy belangrike
   rol as die grootste nywerheidstad van die provinsie trek Suid-Afrika se
   Moederstad ook voordeel uit die vinnig groeiende toerismebedryf. Die
   Wes-Kaap is nou die belangrikste toeristebestemming in Suid-Afrika, en
   meer as een miljoen oorsese toeriste het Kaapstad in die jaar 2002
   besoek. Die toerismebedryf genereer tans byna tien persent van die
   Wes-Kaap se bruto binnelandse produk en het 'n tiende van sy werknemers
   in diens.

   Kaapstad se hawe en sy internasionale lughawe dien as 'n uitvoersentrum
   vir die landbouprodukte van die Wes-Kaap, veral vrugte, wyn en blomme.
   Die Wes-Kaap verteenwoordig meer as 'n kwart van Suid-Afrika se
   landbouinkomste en meer as die helfte van sy uitvoere na oorsese
   bestemmings.

   Die eerste Kaapstadse Boekeskou het in Junie 2006 in samewerking met
   die Frankfurtse Boekeskou plaasgevind. Die skou is daarop gemik om die
   lees van boeke in Suid-Afrika te bevorder. Veral skoolboeke sal
   voordeel kan trek uit groter oplae en die daarmee gepaardgaande laer
   pryse. Daar is na ramings sowat 500 000 mense in Suid-Afrika - uit 'n
   bevolking van meer as veertig miljoen - wat gereeld boeke lees.

[wysig] Onderwys

   Die hoofkampus van die Universiteit van Kaapstad met die
   Jameson-gedenksaal
   Die hoofkampus van die Universiteit van Kaapstad met die
   Jameson-gedenksaal

   Kaapstad is naas Johannesburg en Pretoria die belangrikste
   universiteitstad in Suid-Afrika. Die Universiteit van Kaapstad
   (University of Cape Town, UCT) word selfs as een van die leidende
   akademiese instellings in Afrika beskou. Sy hoofkampus lê teen die
   helling van Duiwelskop.

   Die Universiteit van Stellenbosch, 'n eersterangse histories
   Afrikaanstalige instelling, lê sowat sestig kilometer van Kaapstad af.

   Ander belangrike tersiêre instellings is die Universiteit van
   Wes-Kaapland in die voorstad Bellville, wat in 1959 as 'n instelling
   vir Kleurling-studente gestig is en in 1994 veelrassig geword het, en
   die Tegnologiese Universiteit van die Kaapse Skiereiland (Cape
   Peninsula University of Technology), wat deur die samesmelting van die
   Kaapse Technikon (Cape Technikon) en die Technikon van die Skiereiland
   (Peninsula Technikon) ontstaan het. Die Graduate School of Business
   naby die Victoria & Albert Waterfront kan met die beste buitelandse
   skole meeding.

   Kaapstad se Engelse taalskole lok sedert die negentigerjare danksy die
   hoë kwaliteitstandaarde en die stad se reputasie as 'n eersterangse
   toeristebestemming 'n steeds groeiende aantal buitelandse besoekers.

[wysig] Die kommunikasie- en mediabedryf

   Kaapstad huisves die hoofkwartiere van 'n aantal dagblaaie, tydskrifte
   en drukkerye. Naspers, die grootste mediakonglomeraat in Suid-Afrika,
   is die uitgewer van onder meer Die Burger, een van die groot Afrikaanse
   koerante. Independent News and Media gee die twee grootste Engelstalige
   dagblaaie in die Wes-Kaap uit, die Cape Argus en die Cape Times.

   Kaapstad beskik daarnaas ook oor 'n groot aantal koerante vir die
   plaaslike gemeenskappe, waarvan die Athlone News (Athlone), die
   Atlantic Sun, die Constantiaberg Bulletin (Constantiaberg), die City
   Vision (Bellville), die False Bay Echo (Valsbaai) die Helderberg Sun
   (Helderberg), die Plainsman (Mitchells Plain), die Sentinel News
   (Houtbaai), die Southern Mail (Suidelike Skiereiland), die Southern
   Suburbs Tatler (Suidelike Voorstede), Table Talk (Tafelsig) en
   Tygertalk (Tygervallei/Durbanville) die grootste Engelstaliges is.

   Die belangrikste streekkoerante in Afrikaans is die Landbou-Burger en
   die Tygerburger. Vukani, wat in die Kaapse Vlaktes verskyn, word in
   Xhosa uitgegee.

[wysig] Besienswaardighede

   Tafelberg, soos gesien vanuit die Botaniese Tuin van Kirstenbosch
   Tafelberg, soos gesien vanuit die Botaniese Tuin van Kirstenbosch
   'n Tipiese straat in die Bo-Kaap
   'n Tipiese straat in die Bo-Kaap
     * Die Groote Kerk staan op 'n perseel, waar in 1678 die eerste kerk
       in Suid-Afrika opgerig is. Die huidige kerkgebou is die derde wat
       uit die jaar 1836 dateer, tog het die kloktoring van die tweede
       gebou van 1703 bewaar gebly.
     * Die Kompanjiestuin maak deel uit van Jan van Riebeeck se historiese
       groentetuin.
     * Die Stadsaal is aan die begin van die 20ste eeu in die Italiaanse
       renaissance-boustyl opgerig.
     * Die Tuynhuis is in 1751 as 'n herehuis opgerig en bekoor met sy
       Kaaps-Hollandse argitektuur. Dit dien as die ampswoning van die
       Staatspresident en is nie toeganklik vir die publiek nie.
     * Die Koopmans-de Wet-huis beskik oor 'n versameling van
       Kaaps-Hollandse meubels, skilderye en ander voorwerpe.
     * Die Joodse Museum is in die oudste sinagoge van Suid-Afrika uit die
       jaar 1862 geopen en behandel die geskiedenis van die Joodse
       gemeenskap aan die Kaap. Dit beskik ook oor 'n versameling van
       Joodse kunswerke, wat aan die Kaap ontstaan het.
     * Die Bo-Kaap lê teen die hange van die Seinheuwel en is die oudste
       woonbuurt van Kaapstad. Dit spog onder meer met die eerste moskee
       wat in Suid-Afrika opgerig is. Sy eerste bewoners in die jaar 1780
       is slawe en Maleistalige gevangenes uit Oos-Indië. Die woonbuurt is
       nog steeds 'n tradisionele Maleierbuurt met 'n ontspanne Oosterse
       atmosfeer. Die Bo-Kaap-museum en die talle Kaaps-Maleise
       restourante lok 'n groot aantal toeriste.
     * Groenpunt se vuurtoring is deur die Duits-gebore argitek Herman
       Schutte (1761-1844) ontwerp en in 1823 voltooi. Dit is die oudste
       vuurtoring in Suid-Afrika, wat in 1926 met 'n mishoring toegerus en
       twee jaar later geëlektrifiseer is. Die rotsige Groenpunt staan
       onder die seevaarders eeue lank bekend as een van die gevaarlikste
       punte aan die Kaap. Die laaste in 'n lang lys van skepe, wat hier
       gestrand het, is die Seafarer, wat in 1967 op die rotse geloop het.
     * Wynberg is een van die grootste voorstede van Kaapstad en was naas
       Pretoria in 1991 die sensusdistrik met die grootste getalle
       Afrikaanssprekers. Wynberg spog met baie ou gerestoureerde geboue.
       Die opelugteater in Maynardville het danksy sy
       Shakespeare-opvoerings bekendheid verwerf.
     * Planetarium In die Kompanjiestuin en deel van die Iziko museums.
     * Nationale Gallery In die Kompanjiestuin en deel van die Iziko
       museums.

   Ander belangrike besienswaardighede is
     * Tafelberg, wat 1086 m hoog is, en waarskynlik die gewildste
       toeristebestemming
     * Seinheuwel, wat 'n asemberowende uitsig oor Tafelbaai en die stad
       bied
     * Kirstenbosch, een van agt nasionale Botaniese Tuine in die land
     * Robbeneiland, waar Nelson Mandela vir 27 jaar lank gevangene was
     * Kasteel die Goeie Hoop, fort gebou deur die VOC tussen 1666 en 1679

[wysig] Toerisme

   Waterfront van Kaapstad met Tafelberg in die agtergrond
   Waterfront van Kaapstad met Tafelberg in die agtergrond

   Kaapstad het sedert die eerste demokratiese verkiesing in Suid-Afrika
   in die jaar 1994 een van die wêreld se gewildste reisbestemmings
   geword. Fasiliteite vir 'n groot aantal sportsoorte, talle winkels, die
   toeristeroete van die Kaapse skiereiland en die wynstreke van die
   omgewing asook die ryk fauna en flora maak van die stad Suid-Afrika se
   vernaamste toeristebestemming. In die jaar 2004 het 1,5 miljoen
   toeriste Suid-Afrika se Moederstad besoek en sowat 10 biljoen rand in
   die stad bestee. Die meerderheid van die toeriste kom uit oorsese lande
   soos die Verenigde Koninkryk, die Verenigde State en Duitsland.

[wysig] Inkopies en vermaak

     * Victoria & Alfred Waterfront, met hope winkels, restourante en
       rolprentteaters
     * Canal Walk, met meer as 400 winkels, is die grootste winkelsentrum
       in Afrika
     * Ratanga Junction met vele plesierritte en ander vermaak, veral vir
       die jongeres (langs Canal Walk)
     * Groentemarkplein (Green Market Square) was tradisioneel 'n
       groentemark gewees, maar is deesdae 'n vlooimark waar 'n mens alles
       van tradisionele Afrika-aandenkings en kuns tot handewerk, goedkoop
       musiek, klere en ander snuisterye kan koop (in die hartjie van
       Kaapstad)

[wysig] Eksterne skakels

     * Stad Kaapstad Munisipaliteit
     * Iziko museums
     * City of Cape Town - the fully travel guide - capetown.ic.cz

                            Vlag van Suid-Afrika

                             Provinsie Wes-Kaap
                                  Hoofstad:

                                  Kaapstad
                                   Streke:

      Kaapse Skiereiland | Kaapse Wynlande | Tuinroete | Klein Karoo |
                              Overberg | Weskus
                          Grootste stede en dorpe:

        Kaapstad | George | Knysna | Oudtshoorn | Paarl | Robertson |
             Stellenbosch | Swellendam | Vredenburg | Worcester
                              Munisipaliteite:

     Beaufort-Wes | Bergrivier | Breederivier | Breederivier/Wynlande |
    Breedevallei | Kaap Agulhas | Cederberg | Sentraal-Karoo | Kaapstad |
    Drakenstein | George | Kannaland | Knysna | Laingsburg | Langeberg |
        Matzikama | Mosselbaai | Oudtshoorn | Overberg | Overstrand |
         Plettenbergbaai | Prins Albert | Saldanhabaai | Suid-Kaap |
     Stellenbosch | Swartland | Swellendam | Theewaterskloof | Weskus |
                                Witzenberg |


   Hierdie artikel is gekies as 'n voorbladartikel. Klik gerus hier vir
   meer inligting.

   Kategorieë: Kaapstad • Stede in Suid-Afrika

