Kaiserstuhl


   Die vulkaniese hart van die Kaiserstuhl met die dorp Vogtsburg in die
   agtergrond
   Die vulkaniese hart van die Kaiserstuhl met die dorp Vogtsburg in die
   agtergrond

   Die Kaiserstuhl is 'n geïsoleerde bergreeks van vulkaniese oorsprong
   met 'n hoogte van 557 meter bo seevlak in die suid-weste van die Duitse
   deelstaat Baden-Württemberg.

   Inhoud

        * 1 Geografie
        * 2 Etimologie
        * 3 Geologie
        * 4 Klimaat
        * 5 Flora en fauna
        * 6 Ekonomie
        * 7 Emigrasie
        * 8 Eksterne skakels

[wysig] Geografie

   Die Kaiserstuhl lê in die distrik Breisgau-Hochschwarzwald van die
   gebied Suid-Baden, noordwes van Freiburg im Breisgau en oos van die
   Ryn. Dit verrys teen 'n gemiddelde hoogte van 355 meter bo die Bo-Rynse
   vlakte. Die bergreeks bereik 'n maksimale lengte van sowat 16 kilometer
   en is maksimaal 12,5 kilometer wyd.

   Die hoogste bergspitse is die Totenkopf (557 meter), die Eichelspitze
   (520 meter) en die Katharinaberg (492 meter). Die natuurbewaringsgebied
   Badberg lê in die hartland van die Kaiserstuhl, tussen die dorpe
   Schelingen, Oberbergen en Alt-Vogtsburg, is 'n belangrike habitat vir
   baie seldsame plante en bied vanuit se wandelpaaie verruklike uitsigte
   oor die Swartwoud, die Rynvlakte en die Franse Vogese-bergreeks.

[wysig] Etimologie

   Die bergreeks het sy naam, wat letterlik "stoel van die keiser"
   beteken, vermoedelik aan koning Otto III te danke, wat in die dorp
   Sasbach by die Kaiserstuhl in 994 - net twee jaar voor sy kroning as
   keiser van die Heilige Romeinse Ryk - 'n sittingsdag gehou het.

[wysig] Geologie

   Die Kaiserstuhl word in geologiese opsig deur 'n baie heterogene
   struktuur gekenmerk. Die westelike gedeelte het as gevolg van
   vulkanisme ontstaan, terwyl die oostelike gebied deel uitmaak van die
   voorgebergte met sy lae van kalkgesteentes.

   Die plaaslike lössbodem bied geleentheid vir intensiewe landbou.

[wysig] Klimaat

   Terrasse met wingerde is orals in die Kaiserstuhl aangelê
   Terrasse met wingerde is orals in die Kaiserstuhl aangelê
   Die wynboudorpie Oberrotweil
   Die wynboudorpie Oberrotweil

   Die Kaiserstuhl behoort tot die warmste gebiede in Duitsland en word
   plek-plek selfs deur 'n Mediterreense klimaat gekenmerk. Die gebied
   verskil met sy baie warm en droë weerstoestande sterk van sy omgewing,
   veral omdat dit in die reënskadu van die Vogese lê en ook onder die
   klimatiese invloed van die Boergondiese Poort kom. Die Kaiserstuhl se
   klimaat vergelyk dus met droë gebiede langs die Middellandse See.

   Die gemiddelde jaarlikse temperatuur is 9,9 °C, en daar is jaarliks
   tussen vyftig en sestig baie warm somerdae en sestig tot sewentig
   winterdae met temperature benede vriespunt. Die gemiddelde jaarlikse
   temperatuurskommeling van 18,5 °C is een van die hoogstes in Duitsland.
   Die gemiddelde jaarlikse reënval is 600 tot 700 millimeter, en die
   bergreeks het jaarliks 1 720 sonskynure.

   Die klimaat en die vulkaniese lössbodem, wat tot 'n diepte van sowat
   dertig meter strek, is uiters geskik vir die wynbou.

[wysig] Flora en fauna

   Druiwehiasint (Muscari neglectum)
   Druiwehiasint (Muscari neglectum)

   Die Kaiserstuhl se klimaat verklaar die voorkoms van baie plante- en
   dierspesies, wat gewoonlik net aan die warmer gebiede van die suidelike
   Europa inheems is. Die Kaiserstuhl staan bekend vir sy groot
   verskeidenheid orgideë, waarvan sowat dertig spesies geregistreer is.
   Tussen die wingerde groei wilde druiwehiasinte (Muscari neglectum) en
   teen die hellings is swaardlelies volop. Hierdie en ander xerofiete,
   plante wat eintlik net aan die warmer streke van Suid-Europa inheems
   is, is oorblyfsels van 'n warm tydperk, wat op 'n Ystydperk gevolg het.
   Ná die einde van die warm tydperk, wat ook in die Kaiserstuhl tot
   duidelik hoër temperature gelei het, kon hierdie spesies nog slegs in
   hierdie gebied oorleef.

[wysig] Ekonomie

   Die Kaiserstuhl en sy omgewing is gebiede van intensiewe wynbou, en die
   plaaslike wyne het al wêreldfaam. Die wingerde is in die besit van
   wynboukoöperasies, privaat wyngoedere of privaateienaars. Die eerste
   wingerde in die gebied is deur die Romeine aangelê. Vandag beslaan die
   wyngerde 'n oppervlak van meer as 4 000 hektaar, en die Kaiserstuhl
   lewer sowat 'n derde van die wynproduksie in die gebied Baden.

   'n Ander belangrike landbouproduk van die gebied is aspersie, wat net
   soos wyn voordeel uit die plaaslike klimaattoestande trek. Die
   jaarlikse opbrengs in die Kaiserstuhl en sy omgewing beloop 250 000
   ton.

[wysig] Emigrasie

   Emigrante uit die Kaiserstuhl-gebied het in 1843 die Venezolaanse
   kolonie Colonia Tovar gestig.

[wysig] Eksterne skakels

     * Toerisme in die gebied van die Kaiserstuhl
     * 1000 lugfotos van die Kaiserstuhl, wat tydens 'n ballonvlug geneem
       is
     * Fotos van die Kaiserstuhl se landskappe, fauna en flora
     * Meer inligting oor die Kaiserstuhl

   Kategorieë: Geografie van Duitsland • Baden-Württemberg

