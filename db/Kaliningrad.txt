Kaliningrad


                                                              Kaliningrad
                                                Land:   Russiese Federasie
                                      Gewes (oblast):   Oblast Kaliningrad
                                               Rajon:                  ---
                                          Koördinate:  54° 44' N, 20°29' O
                                         Oppervlakte:           211,53 km²
                                           Bevolking:       437 000 (2004)
                                  Bevolkingsdigtheid:        2 065,9 / km²
                                              Hoogte:   4,8 m bo seespieël
                                        Burgemeester: Joeri Sawenko (2005)

   Kaliningrad (Russies: Калининград, Pools: Królewiec, Litaus:
   Karaliaučius, tot 1946: Königsberg, Russies: Кёнигсберг) is die
   hoofstad van die gelyknamige Russiese eksklawe (oblast Kaliningrad),
   wat sowat 1 289 kilometer van Moskou tussen Pole en Litaue aan die
   Oossee lê, met sowat 437 000 inwoners. 'n Seekanaal van sowat 32
   kilometer verbind die stad met die Oossee.
   Die ligging van die stad in die Oblast Kaliningrad
   Die ligging van die stad in die Oblast Kaliningrad

   Die huidige Russiese stad ontstaan na die verwoesting van die
   oorspronklik Duitse Königsberg, wat eeuelank die hoofstad van die
   Duitse provinsie Oos-Pruise is. Tot by die jaar 1991 kan die stad weens
   politieke omstandighede nie sy tradisionele rol as brug tussen die
   oostelike en westelike lande van die Oossee waarneem nie, en ook sy
   toerismebedryf bly dekades lank gemik op Russiese besoekers. Vandag
   staan die stad weer oop vir internasionale handel en toerisme, alhoewel
   die geografiese ligging as Russiese eksklawe binne die Europese Unie 'n
   aantal probleme skep.

   Ook die naam Kaliningrad self is nou omstrede. Michail Kalinin, een van
   Josef Stalin se bekendste handlangers, is een van die gevreesde
   massamoordenaars van die Stalinistiese tydperk en verantwoordelik vir
   die slagting van Katyn, waarby sowat 20 000 Poolse offisiers deur lede
   van die Sowjetse geheime polisie NKWD vermoor is. Die Sowjetse regering
   wys toen die Duitsers as die verantwoordelikes vir die moorde aan,
   terwyl die huidige Russiese regering ondanks Poolse proteste nog steeds
   weier om die omstandighede van dié oorlogsmisdaad te ondersoek.

   Vir sommige Kaliningradse burgers is "Кёнигсберг", die gerussifiseerde
   weergawe van die oorspronklike Duitse naam Königsberg, of die afkorting
   Кёниг 'n aanvaarbare alternatief, en dit word nou ook dikwels in die
   advertensiebedryf gebruik. Die meeste Russiese inwoners is egter gekant
   teen 'n herbenoeming wat as revisionsties sou kon beskou word. 'n Ander
   voorstel is die naam Kantgrad': "Kantstad", vernoem na die aldaar
   gebore filosoof Immanuel Kant.

[wysig] Geskiedenis

   Die Huis van die Rade (Dom Sovetov)
   Die Huis van die Rade (Dom Sovetov)

   Die stad word in 1255 deur die Boheemse koning Ottokar II gestig en kry
   in 1286 stadstatus. Die Duitse stad Königsberg word 'n belangrike lid
   van die Hanse-bond, setel van die Duitse Ridderorde en hoofstad van die
   Duitse provinsie Oos-Pruise. 1451 word Königsberg deur die Duitse
   Ridderorde oorgeneem en die hoofstad van hulle Pruisiese staat. Dit is
   die geboortestad van die Duitse filosoof Immanuel Kant (* 1724), wat
   hier tot by sy dood in 1804 woon.
   Die ou stadspoort ("Koningspoort")
   Die ou stadspoort ("Koningspoort")

   Teen die einde van die Tweede Wêreldoorlog is 90 persent van die stad
   se geboue vernietig. Die sowat 400 000 Duitse bewoners vlug of word
   deur die Sowjets verdryf; die stad word vervolgens by die Sowjetunie
   ingelyf en kry in 1946 die nuwe naam Kaliningrad.

   In Junie 2005 vermeld Russiese argeoloë dat hulle in die kelder van die
   Duitse Orde se kasteel 'n raaiselagtige vonds opgegrawe het - 'n
   silwerdosie met 'n aantal voorwerpe wat blykbaar vir sataniese rituele
   gebruik is, onder meer amulette en medaljons met geheimsinnige Latynse
   en Griekse inskripsies. Die dosie dateer vermoedelik uit die tydperk
   van die 16de tot 17de eeu en is die volledigste versameling rituele
   voorwerpe van hierdie soort wat tot dusver in Europa gevind is.

   Op 3 Julie 2005 vind op uitnodiging van die Russiese president Vladimir
   Poetin 'n spitsberaad met die Franse president Jacques Chirac en die
   Duitse bondskanselier Gerhard Schröder in die vakansieoord Swjetlogorsk
   (vroeër Rauschen), sowat 50 kilometer van Kaliningrad, plaas. Die
   spitsberaad is deel van die 750-jaar-vierings. Die feit dat die Poolse
   en Litause staatshoofde nie uitgenooi is nie, veroorsaak 'n twispunt in
   dié lande. Gerhard Schröder is die eerste Duitse regeringshoof sedert
   1945 en Jacques Chirac die eerste Franse staatshoof na Napoléon
   Bonaparte wat 'n besoek aan Kaliningrad aflê. By die geleentheid is die
   Universiteit van Kaliningrad hernoem tot Immanuel-Kant-Universiteit.

[wysig] Klimaat

   Die klimaat van Kaliningrad is 'n mengsel van Asiatiese kontinentale en
   Wes-Europese seeklimaat-invloede. Weerstoestande is taamlik
   onvoorspelbaar en wisselvallig, met 'n gemiddelde jaarlikse temperatuur
   van +8,0°C en uiterstes tussen -3,0°C in Januarie en +17,0°C in Julie.

[wysig] Besienswaardighede

   Die katedraal van Kaliningrad
   Die katedraal van Kaliningrad
     * Die gotiese baksteengebou van die Ou Katedraal, geleë op die
       Pregeleiland, is een van die Duitse geboue wat nie deur die Sowjets
       gesloop is nie. Aangesien die graf van Immanuel Kant, wat deur die
       Sowjets as een van die voorlopers van die sosialisme beskou word,
       teen die noordwand van die katedraal lê, is die fasade met die oog
       op die 750-jaarviering in 2005 herstel. 'n Museum, wat die lewe en
       werk van die filosoof behandel, is in een van die torings geopen.
     * Die gebou van die Russies-Ortodokse
       Christus-die-Verlosser-katedraal met sy drie goue koepels en
       sitplekke vir 3 000 mense word ter geleentheid van die
       750-jaarviering ingewy.
     * Die stad beskik oor een van die belangrikste dieretuine van die
       Russiese Federasie en sy enigste Duitstalige teater.
     * Die Dohna-toring huisves die bekende barnsteen-museum, wat meer as
       6 000 voorbeelde van natuurlike barnsteen en juweliersware van
       destydse kunstenaars uit die stad vertoon.
     * Die spoorwegmuseum vertoon 'n aantal historiese lokomotiewe en
       waens.
     * Die Russiese navorsingskip Witjas huisves die Museum van die Oseane
       van die Wêreld. Hier word die flora en fauna van die oseane
       behandel. Die duikboot B-13 bied 'n tentoonstelling oor die
       Russiese duikbootvloot aan.

   Kategorie: Rusland

