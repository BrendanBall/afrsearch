Kambodja


                                        CAPTION: Image:Cambodia5-trans.png
                                      Preăh Réachéanachâkr Kâmpŭchea


                                                   Vlag van Landswapen van
                                                    (Vlag)   (Landswapen)

                  Nasionale leuse: Image:kh-motto-trans.png
                      (Khmer: "Nation, Religion, King")
                                 Ligging van
                                                      Amptelike taal Khmer
                                                       Hoofstad Phnom Penh
                                                    11°33′N 104°55′O
                                                  Grootste stad Phnom Penh
                                                                  Regering

                                   Koning
                               Eerste Minister

                                                Demokratiese g.w. monargie
                                                          Norodom Sihamoni
                                                                   Hun Sen
                                                           Onafhanklikheid
                                                                  Verklaar
                                                                     erken
                                                              van Frankryk
                                                                      1949
                                                                      1953
                                                               Oppervlakte
                                                                  - Totaal
                                                               - Water (%)
                                                      181 035 km² (89ste)
                                                                       2,5
                                                                 Bevolking
                                             - Soos op Julie 2006 skatting
                                                     - Soos op 1998 sensus
                                                                - Digtheid
                                                        14 971 000 (63ste)
                                                                11 437 656
                                                           78/km² (112de)
                                                                 BBP (PPP)
                                                      - Soos op 2006 total
                                                              - Per capita
                                                    $36,82 biljoen (89ste)
                                                           $2 600 (133ste)
                                            Geldeenheid Riel (៛)^1 (KHR)
                                                                   Tydsone
                                                        - Somertyd (UTC+7)
                                                                   (UTC+7)
                                                       Volkslied Nokoreach
                                                           Internet TLD kh
                                                           Skakelkode +855
     ^1 Plaaslike geldeenheid, hoewel die VSA dollar ook algemeen gebruik.

   Die Koninkryk van Kambodja (Khmer: Image:Official_name_of_Cambodia.png
   transliterasie: Preăh Réachéanachâkr Kâmpŭchea) is 'n land in
   Suidoos-Asië met 'n bevolking van net onder 15 miljoen mense. Kambodja
   is die opvolgerstaat van die eens magtige Hindoe en Boeddhiste Khmer
   Ryk, wat oor die grootste deel van die Indosjinese skiereiland regeer
   het tussen die 11de en 14de eeue.

   'n Burger van Kambodja word gewoonlik geïdentifiseer as 'n "Kambodjaan"
   of "Khmer", wat streng gesproke slegs na etniese Khmere verwys. Meeste
   Kambodjane is Theravada Boeddhiste van Khmer afkoms, maar die land het
   ook 'n beduidende aantal oorwegend Moslem Cham bevolking sowel as klein
   heuwel stamme.

   Kambodja grens aan Thailand in die weste en noordweste, met Laos in die
   noordooste en met Viëtnam in die ooste en suid-ooste. In die suide word
   dit begrens deur die Golf van Thailand. Die geografie van Kambodja word
   oorheers deur die Mekong-rivier (in die volksmond in Khmer: Tonle Thom
   of "die groot rivier") en die Tonlé Sap ("die varswater rivier"), 'n
   belangrike visbron. Die land se lae ligging beteken dat groot dele van
   die land byna op of onder seevlak is en lei daartoe dat die hoof
   waterbron van die Mekong se vloei in die reënseisoen omkeer en in die
   naburige Tonle Saprivier in vloei.

   Kambodja se hoof industrieë is die tekstielbedryf en toerisme. In 2006
   het buitelandse toeriste die 1,7 miljoen vlak verbygesteek.^[1] In 2005
   is olie en aardgas neerslae onder Kambodja se gebiedswater ontdek en
   daar word gemeen dat wanneer kommersiële ontginning in 2009 of 2010
   begin dit 'n groot impak op die land se ekonomie sal hê.^[2]

   Inhoud

        * 1 Landnaam
        * 2 Geskiedenis
        * 3 Politiek
        * 4 Administratiewe afdelings
        * 5 Buitelandse betrekkinge
        * 6 Geografie
        * 7 Ekonomie
        * 8 Demografie
        * 9 Kuns en kultuur
        * 10 Sport
        * 11 Vervoer
        * 12 Verwysings

[wysig] Landnaam

   Kambodja is die Afrikaanse transliterasie van die Khmer naam volgens
   die voorbeeld wat deur die Franse transliterasie, Cambodge, gevestig
   is. Die Engelse Kampuchea wat soms in plaas van Cambodia gebruik word,
   is 'n direkte transliterasie wat meer getrou is aan die Khmer
   uitspraak. Die Khmer naam is afgelei van die antieke koninkryk van
   Kambuja (Kambujadesa). Kambuja of Kamboja is die antieke Sanskrit naam
   van die Kambojas, 'n vroeë stam uit die noordelike deel van die Indië
   subkontinent.
   1993 posseël wat die naam État du Cambodge vertoon.
   1993 posseël wat die naam État du Cambodge vertoon.

   In die Khmer Mul skrif is die amptelike naam van die land (gewone skrif
   ), Preahreachanachâk Kampuchea, wat beteken "Koninkryk van Kambodja".
   Etimologies, is die komponente: Preah- ("heilig"); -reach- ("koning,
   koninklik, realm", uit Sanskrit); -ana- (uit Pāli āṇā, "owerheid,
   beheer, mag", uit Sanskrit ājñā, selfde betekenis) -châk (uit Sanskrit
   cakra, wat "wiel" beteken, 'n simbool van mag en heerskappy).

   Die naam wat in formele omstandighede soos in politieke toesprake en
   nuusprogramme gebruik word, is (gewone skrif ), Prâteh Kampuchea, wat
   letterlik "die land van Kambodja" beteken. Prâteh is 'n formele woord
   wat "land" beteken.

   Die naam wat gewoonlik in die alledaagse lewe deur Khmer mense gebruik
   word is , Srok Khmae, letterlik "die Khmerland". Khmer word met "r" aan
   die einde gespel in die Khmeralfabet, maar die "r" word nie in
   standaard Khmer uitgespreek nie; die finale "r" het uit meeste
   Khmerdialekte se uitspraak verdwyn in die 19de eeu. Srok is a Mon-Khmer
   woord wat ongeveer dieselfde beteken as prâteh, maar wat minder formeel
   is.

   Sedert onafhanklikheid het die amptelike naam van Kambodja verskeie
   kere verander as gevolg van die onstuimige geskiedenis van die land.
   Die volgende name is sedert 1954 in Afrikaans en Frans gebruik:
     * Koninkryk van Kambodja/Royaume du Cambodge onder die heerskappy van
       die monargie van 1953 tot 1970;
     * Khmer Republiek/République Khmère ('n leenvertaling van République
       française) onder die regering van Lon Nol van 1970 tot 1975;
     * Demokratiese Kampuchea/Kampuchea démocratique onder die heerskappy
       van die kommunistiese Khmer Rouge van 1975 tot 1979;
     * Volksrepubliek van Kampuchea/République populaire du Kampuchea
       onder die heerskappy van die Viëtnamees-gesteunde regering van 1979
       tot 1989;
     * Staat van Kambodja/État du Cambodge (a neutrale naam wat gebruik is
       terwyl daar besluit is of die land tot 'n monargie sou terugkeer)
       onder die heerskappy van die Verenigde Nasies tussentydse regering
       van 1989 tot 1993;
     * Koninkryk van Kambodja/Royaume du Cambodge wat weer in gebruik
       geneem is na die herinstelling van die monargie in 1994.

[wysig] Geskiedenis

   'n Khmer leër oppad om oorlog te voer teen die Cham, van 'n relief op
   die Bayon
   'n Khmer leër oppad om oorlog te voer teen die Cham, van 'n relief op
   die Bayon
   Franse koloniale geboue in Phnom Penh
   Franse koloniale geboue in Phnom Penh

   Die eerste gevorderde samelewings in hedendaagse Kambodja het in die
   eerste millennium na Christus verskyn. Tydens die 3de, 4de, en 5de eeue
   het die Indiese state Funan en Chenla saam gesmelt in wat nou die
   hedendaagse Kambodja en suidwestelike Viëtnam is. Hierdie state, wat
   deur meeste vakkundiges as Khmer aangeneem word,^[3] het nou bande met
   Sjina en Indië gehad.^[4] Hulle ineenstorting is gevolg deur die opkoms
   van die Khmer Ryk, 'n beskawing wat in die gebied floreer het van die
   9de eeu tot die 13de eeu.

   Alhoewel die Khmer Ryk na die periode begin taan het, het dit magtig
   gebly in die omgewing tot die 15de eeu. Die ryk se middelpunt was
   Angkor, waar 'n reeks hoofstede tydens die hoogtepunt van die ryk
   gevestig is. Angkor Wat, die beroemdste en bes bewaarde godsdienstige
   tempel op die terrein, is 'n simboliese herinnering aan Kambodja se
   verlede as 'n belangrike moondheid in die streek.

   Na 'n lang reeks oorloë met naburige koninkryke is Angkor deur die Thai
   geplunder en in 1432 verlaat. Die hof het die hoofstad na Lovek geskuif
   waar die koninkryk gepoog het om die voormalige glorie terug te herstel
   deur seehandel. Die poging was egter kortstondig aangesien voortgesette
   oorloë met die Thai en Viëtnamese tot die verlies van meer grondgebied
   en die oorwinning van Lovek in 1594 gelei het. Gedurende die drie eeue
   daarna het die Khmer koninkryk gewissel tussen 'n vasalstaat van die
   Thai en Viëtnamese konings, met kort periodes tussenin waarin 'n mate
   van onafhanklikheid bereik is.

   In 1863 het Koning Norodom, wat deur Thailand in plek gestel is,^[5]
   die beskerming van Frankryk versoek. In 1867 het die Thai koning 'n
   verdrag met Frankryk geteken waarvolgens susereiniteit oor Kambodja
   laat vaar is in ruil vir die beheer van Battambang en Siem Reap,
   provinsies wat amptelik deel geword het van Thailand. Die provinsies is
   aan Kambodja terug besorg in terme van 'n grensverdrag tussen Frankryk
   en Thailand in 1906.

   Kambodja het as 'n protektoraat van Frankryk bly bestaan van 1863 tot
   1953. Dit is as deel van die Franse kolonie, Indosjina, bestuur. Na die
   bestting deur die Japannese Ryk van 1941 tot 1945 tydens die Tweede
   Wêreldoorlog, het Kambodja op 9 November 1953 onafhanklikheid van
   Frankryk verkry . Dit het 'n grondwetlike monargie onder Koning Norodom
   Sihanouk geword.

   In 1955 het Sihanouk ten gunste van sy vader abdikeer sodat hy as
   Eerste Minister verkies kon word. Met sy vader se afsterwe in 1960 het
   Sihanouk weer staatshoof geword onder die titel Prins. Met die verloop
   van die Viëtnamoorlog het Sihanouk 'n amptelike beleid van neutraliteit
   aangeneem totdat hy in 1970 deur 'n militêre staatsgreep onder leiding
   van Eerste Minister Lon Nol en Prins Sisowath Sirik Matak afgeset is
   terwyl hy op 'n oorsese reis was. Uit Beijing het Sihanouk homself toe
   by die kommunistiese Khmer Rouge rebelle geskaar wat stadig maar sekere
   besig was om grondgebied in die afgeleë bergagtige gebiede in te palm.
   Hy het sy volgelinge aangespoor om te help om die pro-VSA regering van
   Lon Nol omver te werp wat die begin van die Kambodjaanse burgeroorlog
   versnel het.^[6]

   Operation Menu, 'n reeks geheime B-52 bomaanvalle deur die VSA op, wat
   na vermoede Viet Cong basisse en toevoer roetes binne Kambodja was, is
   erken nadat Lon Nol mag oorgeneem het; Amerikaanse magte het Kambodja
   kortliks binnegeval in 'n verdere poging om die Viet Cong te belemmer.
   Die bombardering het voortgeduur en soos die Kambodjaanse kommuniste
   begin vordering maak het, het dit uiteindelik tot 1973 aanvalle op
   Khmer Rouge tekens ingesluit. Skatting oor die aantal Kambodjane wat in
   die bomaanvalle gesterf het wissel geweldig. ^[7] Die Khmer Rouge het
   Phnom Penh in 1975 bereik en die mag oorgeneem. Die amptelike naam van
   die land is verander na Demokratiese Kampuchea, gelei deur Pol Pot.

   Skatting wissel oor die hoeveelheid mense wat deur die Khmer Rouge
   regime doodgemaak is. Afhangende daarvan of mens die sterftes aan
   hongersnood en sterftes in vlugtelinge kampe wat daarop gevolg het
   insluit, wissel skattings enige iets tussen 1,7 miljoen^[8] en 3
   miljoen Kambodjane.^[9]^[10] Baie mense is vir een of ander rede as
   "vyande van die staat" beskou. Dit kon wees as gevolg van bande met die
   vorige regering, staatsamptenare, opgevoede mense of godsdienstiges,
   kritici van die Khmer Rouge of Marxisme, of eenvoudig omdat hulle
   weerstand gebied het teen die brutale behandeling van hulle landgenote.
   Honderde-duisende ander het oor die grens gevlug na die naburige
   Thailand.

   In November 1978 het Viëtnam Kambodja binnegeval om Khmer Rouge invalle
   oor die grens en die menseslagting van Viëtnamese in Kambodja te
   verhinder.^[11] Geweldadige besetting en oorlogvoering tussen die
   Viëtnamese en Khmer Rouge het deur die 1980's voortgeduur.
   Vredespogings het in Parys begin in 1989 en twee jaar later gelei tot
   'n volledige stel vredesooreenkomste in Oktober 1991. Die Verenigde
   Nasies is 'n mandaat gegee om 'n skietstaking af te dwing, vlugtelinge
   te hanteer en ontwapening te bestuur.^[12]

   Na die brutaliteit van die 1970's en die 1980's en die vernietiging van
   die kulturele, ekonomiese, maatskaplike en politiese lewe van Kambodja,
   het herkonstruksie eers onlangs 'n aanvang geneem en is 'n mate van
   politieke stabiliteit uiteindelik herwin. Die demokrasie wat na die
   konflik gevestig is, is in 1997 geskud tydens die staatsgreep wat in
   die jaar plaasgevind het,^[13] maar het andersins glad verloop.

[wysig] Politiek

   Politiek vind in Kambodja formeel plaas, volgens die grondwet van 1993,
   binne die raamwerk van 'n parlementêre, verteenwoordigende monargie.
   Die Eerste Minister van Kambodja is die regeringshoof, en van 'n
   pluriform veel-party stelsel, terwyl die koning die staatshoof is. Die
   Eerste Minister word deur die koning aangestel op advies van en met die
   goedkeuring van die Nasionale Vergadering; die Eerste Minister en sy of
   haar ministeriële aangesteldes het uitvoerende mag in die regering.
   Wetgewende mag lê beide in die uitvoerende tak en in die twee kamers
   van die parlement, die Nasionale Vergadering van Kambodja en die
   Senaat.

   Op 14 Oktober 2004 is Koning Norodom Sihamoni deur 'n spesiale nege
   groot troonraad as nuwe koning gekies na die onverwagse abdikasie van
   Koning Norodom Sihanouk 'n week te vore. Sihamoni se verkiesing is
   geodgekeur deur Eerste Minister Hun Sen en Nasionale Vergadering
   Speaker Prins Norodom Ranariddh (die nuwe koning se broer), beide lede
   van die troonraad. Hy is in in Phnom Penh op 29 Oktober gekroon. Die
   monargie is simbolies en beoefen geen politieke mag nie. Norodom
   Sihamoni was opgelei in Kambodjaanse klassieke dans en is ongetroud. As
   gevolg van sy lang verblyf in die Tsjeggiese Republiek (toe deel van
   Tjeggoslowakye) is Norodom Sihamoni vlot in Tsjeggies.

   Daar word berig dat korrupsie op groot skaal in Kambodja voorkom^[14]
   met internasionale hulpverlening uit die VSA en ander lande wat
   onwettig na privaat bankrekenings oorgeplaas word.^[15] Korrupsie dra
   ook by tot die groot inkomste gaping in die bevolking.^[16]

[wysig] Administratiewe afdelings

   Kambodja word verdeel in 20 provinsies (khett, enkel en meervoud) en
   vier munisipaliteite (krong, enkel en meervoud). Daar is verder
   onderverdelings in distrikte (srok), communions (khum), groot distrikte
   (khett), en eilande (koh).

   Phnom Penh is die grootste bevolkingsentrum met 2 miljoen van Kambodja
   se 15 miljoen mense. Mondulkiri, die heuwel provinsie in die noordooste
   wat aan Viëtnam grens, is die grootste provinsie in oppervlak, maar het
   die laagste bevolkingsdigtheid.^[17]
   Munisipaliteite (Krong) Provinsies (Khett) Eilande (Koh)
   Phnom Penh, Sihanoukville (Kampong Som), Pailin, Kep Banteay Meanchey,
   Battambang, Kampong Cham, Kampong Chhnang, Kampong Speu, Kampong Thom,
   Kampot, Kandal, Koh Kong, Kratié, Mondulkiri, Oddar Meancheay, Pursat,
   Preah Vihear, Prey Veng, Ratanakiri, Siem Reap, Stung Treng, Svay
   Rieng, ,Takéo Koh Kong, Koh Polaway, Koh Rong, Koh Rong Samlon, Koh
   Sess, Koh Tang, Koh Thass, Koh Tral (deur Viëtnam bestuur as Phu Quoc),
   Koh Traolach, Koh Treas
   Proviunsies van Kambodja
   Proviunsies van Kambodja

[wysig] Buitelandse betrekkinge

   Kambodja is 'n lid van die Verenigde Nasies en agentskappe soos die
   Wêreld Bank en die Internasionale Monetêre Fonds. Dit is 'n lid van die
   Asiese Ontwikkelingsbank (ADB), 'n lid van ASEAN, en het op 13 Oktober
   2004 by die Wêreldhandelsorganisasie aangesluit. In 2005 het Kambodja
   die stigtingsvergadering van die Oos-Asiese Spitsberaad bygewoon.

   Na die vestiging van politieke bestendigheid het Kambodja diplomatieke
   betrekkinge met talle lande gevestig^[18] insluitend baie van die land
   se Asiese buurstate en van die belangrike rolspelers tydens die
   Parys-vredesamesprekinge, insluitend die VSA, Australië, Kanada, Sjina,
   die Europese Unie (EU), Japan, en Rusland.^[19]

   Alhoewel die uitbarstings van geweld wat in die 1970's en 80's
   voorgekom het, stopgesit is, duur verskeie grensgeskille tussen
   Kambodja en sy buurstate voort. Daar is verskille oor sommige van die
   eilande langs die kus en dele van die grens met Viëtnam en
   ongedefinieerde see- en landsgrense met Thailand.

   In Januarie 2003 het onluste in Phnom Penh plaasgevind wat ontstaan het
   na gerugte oor uitsprake oor Angkor Wat, wat verkeerdelike deur
   Reaksmei Angkor, 'n Kambodjaanse koerant, toegeskryf is aan 'n Thai
   aktrise en later aangehaal is deur Eerste Minister Hun Sen.^[20] Die
   Thai regering het militêre vliegtuie ingestuur om Thai burgers te
   ontruim en die land se grens met Kambodja gesluit terwyl Thai's buite
   die Kambodjaanse ambassade in Bangkok betoog het. Die grens is op 21
   Maart heropen nadat die Kambodjaanse regering $6 miljoen in
   skadevergoeding betaal het vir die vernietiging van die Thai ambassade
   en dit ooreengekom het om individuele Thai ondernemings vir hulle
   verliese te vergoed.

[wysig] Geografie

   Kambodja landskap
   Kambodja landskap
   Klimaat van Phnom Penh
   Klimaat van Phnom Penh

   Kambodja het 'n oppervlak van ongeveer 181 040 vierkante kilometer. Die
   land deel 'n 800 kilometer grens met Thailand in die noorde en weste,
   'n 541 kilometer grens met Laos in die noordooste, en 'n
   1 228 kilometer grens met Viëtnam in die ooste en suidooste. Dit het
   443 kilometer kuslyn aan die Golf van Thailand.

   Die uitstaande geografiese kenmerk van die land is die moerasland, wat
   gevorm is deur die oorstroming van die Tonle Sap ("Groot Meer"), wat
   2 590 vierkante kilometer groot is in die droë seisoen en vergroot tot
   ongeveer 24 605 vierkante kilometer gedurende die reënseisoen. Hierdie
   digbevolkte vlakte, wat toegewy is aan nat rys verbouing, is die
   hartland van Kambodja. Die grootste deel van die land (omtrent 75%) se
   hoogte bo seespieël is minder as 100 meter, die uitsonderings hierop is
   die Cardamomberge (hoogste piek 1,813 m) en die suidoostelike uitloper
   van die Dâmreiberge ("Olifantberge") (hoogte bereik 500–1,000 m), sowel
   as die styl eskarp van die Dângrêkberge (gemiddelde hoogte: 500 m)
   langs die grens met Thailand se Isangebied. Die hoogste punt in
   Kambodja is Phnom Aoral, naby Pursat in die middel van die land teen
   1 813 meter.

   Temperature wissel tussen 10°–38°C en Kambodja ondervind tropiese
   moesons. Suidwestelike moesons waai binnelands en bring vogtige winde
   van die Golf van Thailand en Indiese Oseaan van Mei tot Oktober, en die
   land kry sy hoogste neerslag van September tot Oktober. Die
   noordoostelike moeson lei die droë seisoen in wat van November tot
   Maart duur met die droogste tydperk van Januarie tot Februarie.

[wysig] Ekonomie

   Ondanks voortgang oor die laaste paar jaar lei die ekonomie van
   Kambodja steeds onder die gevolge van dekades van burgeroorlog, interne
   onmin en wydverspreide korrupsie. Die per capita inkomste is besig om
   vinnig te styg maar is laag in vergelyking met ander lande in die
   gebied. Meeste landelike huishoudings is afhanklik van landbou en
   verwante sub-sektore. Rys, vis, hout, klerasie en rubber is die hoof
   uitvoerprodukte en die VSA, Singapoer, Japan, Thailand, Sjina,
   Indonesië en Maleisië die hoof handelsvennote.^[12]

   Oorlog en die brutale totalitarisme in die 1970's het tot hongersnood
   in die land gelei. Desperate boere gesinne het hulle ryssaad geëet en
   baie tradisionele variëteite het skaars geword. In die 1980's het die
   Internasionale Rysnavorsings Instituut (IRRI) meer as 750 tradisionele
   rys variëteite heringevoer na Kambodja uit saadbanke in die Filippyne
   (Jan 2006). Die variëteite is in die 1960's versamel. In 1987 het die
   Australiese regering die IRRI befonds om Kambodja te help om
   rysproduksie te verbeter. Teen 2000 was Kambodja weereens
   selfversorgend in terme van rys (Puckridge 2004, Fredenburg and Hill
   2006).
   Angkor Wat, die belangrikste toeriste aantreklikheid van Kambodja
   Angkor Wat, die belangrikste toeriste aantreklikheid van Kambodja

   Die herstelpas van Kambodja se ekonomie het in 1997–98 dramaties
   afgeneem as gevolg van die Asiese finansiële krisis, burgerlike geweld,
   en politieke binnegevegte. Buitelandse belegging en toerisme het ook
   skerp afgeneem. Sedertdien groei die ekonomie egter bestendig. In 1999,
   die eerste volle jaar van vrede in 30 jaar, is vordering gemaak in
   terme van ekonomiese hervormings en het die ekonomie met 5,0% gegroei.
   Ten spyte van vloede het die ekonomie in 2000 teen 5,0% gegroei, 6,3%
   in 2001, en 5,2% in 2002. Toerisme is Kambodja se vinnigste-groeiende
   industrie met 'n aantal toeriste wat van 219 000 in 1997 tot 1 055 000
   in 2004 gegroei het. In 2003 en 2004 het ekonomiese groei bestendig
   gebly teen 5.0%. In 2004 was inflasie 1,7% en uitvoere $1,6 biljoen
   dollar. In 2005 was die BBP per capita $2 200, wat die land in die
   178ste posisie (uit 233) plaas.^[21]

   Die bevolking lei gebrek aan onderwys en produktiewe vermoëns, veral in
   die landelike omgewing waar armoede heers en waar basiese
   infrastruktuur ontbreek. Vrese oor hernude politieke onstabiliteit en
   korrupsie binne die regering ontmoedig buitelandse belegging en
   hulpverlening. Daar was egter aansienlike ondersteuning van bilaterale
   en multilaterale donateurs. Donateurs het in 2004 $504m aan die land
   geskenk^[22], terwyl die Asiese Ontwikkelingsbank allen $850m in
   lenings, toekennings en tegniese help verleen het.^[23]

   Die toerisme industrie is die land se tweede-grootste bron van harde
   valuta na die tekstielbedryf.^[12] 50% van die besoekers se bestemming
   is Angkor en meeste van die res gaan na Phnom Penh.^[24] Ander
   toeristebestemmings sluit in Sihanoukville in die suidooste wat
   verskeie gewilde strande het en die nabygeleë gebied om Kampot,
   insluitend die Bokor Heuwelstasie. Daar word ook berig dat Kambodja 'n
   belangrike bestemming vir sekstoerisme is en daar is veral sorg oor
   seks met kinders en dwangprostitusie.^[25]

[wysig] Demografie

   Beeld:Cambodia-demography.png
   Aantal inwoners tussen 1961 en 2001 in duisende. Let op die afname
   gedurende die Khmer Rouge jare (1975–79). FAO Data, Kambodja

   Kambodja is etnies homogeen. Meer as 90% van die land se bevolking is
   van Khmer oorsprong en praat die Khmer taal, die land se amptelike
   taal. Die res sluit in Sjinese, Viëtnamese, Cham, Khmer Loeu en Indiërs
   in.

   Die Khmer taal is 'n lid van die Mon-Khmer subfamilie van die
   Austroasiatiese taal groep. Frans, te vore die lingua franca van
   Indosjina, wat steeds deur sommige mense as 'n tweede taal gepraat word
   (meestal ouer Kambodjane), is steeds die onderwystaal in verskeie skole
   en universiteite. Baie van dié skole en universiteite word deur die
   Franse regering befonds. Kambodjaanse Frans, 'n oorblyfsel van die land
   se koloniale verlede, is 'n dialek wat in Kambodja aangetref word en
   gereeld deur die regering gebruik word. In die laaste paar jaar leer
   jonger kambodjane egter Engels.

   Die dominante godsdiens, Theravada Boeddhisme is deur die Khmer Rouge
   onderdruk maar het sedertdien 'n herlewing ondervind. Islam (5%) en
   Christendom (2%) kom ook voor.^[26]

   Burgeroorlog en die nasleep daarvan het 'n beduidende effek op die
   Kambodjaanse bevolking gehad. Die gemiddelde ouderdom is 20,6 jaar, met
   meer as 50% van die bevolking wat minder as 25 jaar oud is. Teen 0,95
   manlik/vroulik het Kambodja die hoogste verhouding vrouens in die
   Groot-Mekong Subgebied ^[27]. In die bevolking ouer as 65 is die
   verhouding 1,6:1.^[22] UNICEF dui Kambodja aan as die land met die
   derde meeste landmyne ter wêreld,^[28] en meer as 60 000 burgerlike
   ongevalle en talle beserings sedert 1970 word toegeskryf aan
   onontplofte landmyne in landelike gebiede.^[29] Meeste slagoffers is
   kinders wat vee oppas of wat in die veld speel.^[28] Volwassenes wat
   landmynontploffings oorleef moet baie keer amputasies ondergaan en baie
   word tot bedelary gedwing.^[29] In 2006 het die aantal landmyn
   ongevalle skerp gedaal van 800 in 2005 tot minder as 400 in 2006.

[wysig] Kuns en kultuur

   "Khmerland" in Khmer skrif, 'n plaaslike uitdrukking wat na Kambodja
   verwys
   "Khmerland" in Khmer skrif, 'n plaaslike uitdrukking wat na Kambodja
   verwys

   Khmerkultuur, soos ontwikkel en versprei deur die Khmer Ryk, het unieke
   dans-, argitektuur- en beeldhoustyle, wat die naburige Laos en Thailand
   sterk beïnvloed het. Angkor Wat (Angkor beteken "stad" en Wat "tempel")
   is die bes bewaarde voorbeeld van Khmer argitektuur uit die Angkor-era
   en honderde ander tempels is in die omgewing daarvan ontdek. Die Tuol
   Sleng Volkemoordmuseum, die berugte tronk van die Khmer Rouge en
   Choeung Ek, een van die hoof slagtingsterreine, is ander belangrike
   historiese plekke.

   Bonn Om Teuk ("bootresiesfees"), die jaarlikse bootroeikompetisie, is
   die Kambodjaanse nasionale fees met die grootste deelname. Dit word aan
   die einde van die reënseisoen gehou wanneer die Mekongrivier begin
   terugsak na normale vlakke wat veroorsaak dat die Tonle Sap-rivier se
   vloei omkeer. Ongeveer 10% van Kambodja se bevolking woon die
   gebeurtenis elke jaar by om deel te neem aan spele, dankbetuiging aan
   die maan te doen, vuurwerkvertonings te besigtig en die bootresies in
   'n karnavalagtige atmosfeer by te woon.^[30] Gewilde spele sluit in
   haangevegte, sokker en die rondskop van 'n sey ('n tipe sagte bal).
   Noemenswaardige optredes uit die onlangse verlede sluit in dié van die
   sangers Sinn Sisamouth, wat nuwe musikale style in die land ingevoer
   het, en later ook Meng Keo Pichenda.

   Rys is soos in ander Suidoos-Asiese lande die stapelgraan, terwyl vis
   van die Mekong en Tonle Sap ook 'n belangrike deel van die dieet vorm.
   Die Kambodjaanse per capita handel in vis en visprodukte in 2000 was 20
   kilogram vis per jaar.^[31] Van die vis word verwerk in prahok, 'n
   Khmer lekkerny, vir bewaring. Oor die algemeen is die kookkuns van
   Kambodja soortgelyk aan dié van die res van Suidoos-Asië. Dit is egter
   nie so skerp soos die van Thailand nie en rissies word eerder apart
   bedien sodat mens self kan besluit hoe skerp hulle hul dis wil eet.
   Koljanderblare, kruisement en sitroengras word in baie disse gebruik.
   Kambodjaanse maaltye sluit omtrent altyd sop in wat saam met die ander
   disse geëet word. Die land se kookkuns is relatief onbekend in die res
   van die wêreld in vergelyking met die van die buurlande Thailand en
   Viëtnam. Soos in Viëtnam kan die Franse invloed bespeur word in die
   beskikbaarheid van baguettes.

[wysig] Sport

   Sokker is een van die gewilder sportsoorte. Professionele
   georganiseerde sport is egter nie so algemeen soos in andere dele van
   die wêreld nie, moontlik as gevolg van die ekonomiese toestand.
   Kambodja se nasionale sokkerspan het in 1972 daarin geslaag om die
   vierde plek te bereik in die 1972 Asië-beker maar ontwikkeling het as
   gevolg van die oorlog tot stilstand gekom. Westerse sporte soos
   vlugbal, hokkie, rugby, en bofbal word al hoe meer beoefen.
   Terselfdertyd bly tradisionele bootresies gewild as nasionale sport.
   Vegkuns word ook beoefen: die gewildste hiervan is Pradal Serey, wat
   soortgelyk aan Muay Thai is en ook as 'n nasionale sport beskou word.
   Ander style soos Karate, Kung Fu en Taekwondo word ook al hoe gewilder.

[wysig] Vervoer

   Motorfietsryers in Phnom Penh
   Motorfietsryers in Phnom Penh

   Die burgeroorlog het Kambodja se vervoerstelsel erg beskadig, ten spyte
   van die tegniese hulpverlening en toerusting wat die Sowjetunie
   beskikbaar gestel het. Kambodja het twee spoorlyne wat altesaam 612
   kilometer lank is. Die lyne is een meter wye enkelspoorlyne.^[32] Die
   lyne loop van die hoofstad tot by Sihanoukville aan die suidelike kus
   en van Phnom Penh na Sisophon (treine loop egter baie keer slegs tot by
   Battambang). Tans loop daar slegs een passasierstrein per week tussen
   Phnom Penh en Battambang.

   Die land se binnelandse waterweë was histories belangrik vir plaaslike
   handel. Die Mekong- en Tonle Sap-rivier se talle sytakke verskaf lang
   roetes waarvan 3 700 kilometer die hele jaar lank bevaarbaar is deur
   vaartuie wat 0,6 meter trek en 'n verder 282 kilometer vir vaartuie wat
   1,8 meter trek.^[32] Kambodja het twee hoofhawens, Phnom Penh en
   Sihanoukville, en vyf kleineres. Phnom Penh, geleë op die aansluiting
   tussen die Basak-, die Mekong-, en die Tonle Sap-riviere, is die
   enigste rivierhawe wat 8 000 ton skepe in die reënseisoen en 5 000 ton
   skepe in die droëseisoen kan bedien.

   Die land het sestien kommersiële lughawens en vliegvelde: Phnom Penh
   Internasionale Lughawe in Phnom Penh is die grootste; die ander is in
   Siem Reap, Sihanoukville, Ratanakiri, Battambang, Stung Treng, Koh
   Kong, Kampot, Kampong Thom, Kampong Chhnang, Pursat, Kratié, Pailin,
   Svay Rieng, Preah Vihear en Mondulkiri.

   Ekonomiese groei het gelei tot 'n styging in die gebruik van motorkarre
   en motorfietse, wat gepaardgaan met padongelukke.^[33] Fietsriksjas
   ("cyclos") is 'n ander vorm van vervoer wat baie keer deur toeriste in
   stedelike gebiede gebruik word.

[wysig] Verwysings

    1. ^ http://english.people.com.cn/200701/03/eng20070103_337920.html
    2. ^ [1]
    3. ^ Country-Studies.com. Country Studies Handbook; information taken
       from US Dept of the Army. Accessed July 25, 2006.
    4. ^ Britannica.com. History of Cambodia. Accessed July 25, 2006.
    5. ^ Chandler, D.P. (1993). A history of Cambodia (2nd ed.). Boulder,
       CO: Westview Press.
    6. ^ Sihanouk, Norodom (1973). My War with the CIA, The Memoirs of
       Prince Norodom Sihanouk as related to Wilfred Burchett. Pantheon
       Books.
    7. ^ Shawcross, William (Revised edition (October 25, 2002)).
       Sideshow: Kissinger, Nixon and the destruction of Cambodia. United
       States: Cooper Square Press. ISBN 0-8154-1224-X.
    8. ^ David Chandler, Voices From S21: Terror and History in Pol Pot's
       Secret Prison. Berkeley and Los Angeles: University of California
       Press, 1999
    9. ^ Craig Etcheson, Documentation Centre of Cambodia, Phnom Penh,
       Cambodia http://www.mekong.net/cambodia/toll.htm
   10. ^ 'n Syfer van drie miljoen sterfgevalle tussen 1975 en 1979 is
       deur die Viëtnamees-ondersteunde Phnom Penhregime, die PRK gegee.
       Fader Ponchaud het 2,3 miljoen voorgestel; die Yale Cambodian
       autogenocide Project skat 1.7 miljoen; Amnestie Internasionaal skat
       1.4 miljoen ; en die VSA Department of State: 1,2 miljoen. Khieu
       Samphan en Pol Pot het onderskeidelik syfers van 1 miljoen en
       800 000, gegee
   11. ^ CambodianGenocide.org.A Brief History of the Cambodian Genocide.
       Accessed July 25, 2006.
   12. ^ ^12,0 ^12,1 ^12,2 US Department of State. Country Profile of
       Cambodia. Accessed July 26, 2006.
   13. ^ UN OHCHR Cambodia [2]
   14. ^ BBC Asia-Pacific News (September 19, 2005). Corruption dents
       Cambodia democracy. Accessed July 24, 2006.
   15. ^ Reuters AlertNet (May 29, 2006). World Bank threatens $64 mln
       Cambodia aid freeze. Accessed July 24, 2006.
   16. ^ BBC News (29 May 2006). 'Corruption' curbs Cambodia cash.
       Accessed July 24, 2006.
   17. ^ "Mondulkiri." Phnom Penh Tours. URL besoek op September 1, 2006.
   18. ^ Konklike Regering van Kambodja. Buitelandse Ambassades.
   19. ^ Catharin E. Dalpino and David G. Timberman. "Cambodia's Political
       Future: Issues for U.S. Policy," Asia Society, March 26, 1998.
   20. ^ Bureau of East Asian and Pacific Affairs of the US Department of
       State.Report to the Congress on the Anti-Thai Riots in Cambodia on
       January 29, 2003.
   21. ^ CIA Factbook. GDP per Capita rankings. Accessed July 24, 2006.
   22. ^ ^22,0 ^22,1 CIA FactBook. Accessed September 9, 2006.
   23. ^ A Fact Sheet: Cambodia and ADB, Asian Development Bank. Accessed
       September 9, 2006.
   24. ^ Royal Government of Cambodia.Tourist statistics. Accessed July
       24, 2006.
   25. ^ BBC (November 2000).Asia-Pacific Report. Accessed July 24, 2006.
   26. ^ Bureau of Democracy, Human Rights, and Labour of the US
       Department of State. International Religious Freedom Report 2005.
       Accessed July 24, 2006.
   27. ^ CIA Factbook
   28. ^ ^28,0 ^28,1 UNICEF. "The Legacy of Landmines". Accessed July 25,
       2006.
   29. ^ ^29,0 ^29,1 PBS.org (July 25, 2003). Cambodia Land Mines.
       Accessed July 24, 2006.
   30. ^ Government of Cambodia Webpage, Bonn Om Touk, the Water and Moon
       Festivals; accessed July 24, 2006
   31. ^ Earthtrends.org Cambodia Counrtry Profile
   32. ^ ^32,0 ^32,1 CountryData.com
   33. ^ "Picking Up Speed: As Cambodia's Traffic Levels Increase, So Too
       Does the Road Death Toll," The Cambodia Daily, Saturday, March
       9-10, 2002."

                                 Lande in Asië

    Afghanistan - Armenië - Azerbeidjan - Bahrein - Bangladesj - Bhutan -
   Brunei - Ciprus - Filippyne - Georgië - Indië - Indonesië - Irak - Iran
   - Israël - Japan - Jemen - Jordanië - Kambodja - Kasakstan - Kirgisië -
    Koeweit - Laos - Libanon - Maldive - Maleisië - Mongolië - Mianmar -
    Nepal - Noord-Korea - Oesbekistan - Oman - Oos-Timor - Pakistan - Qatar
    - Rusland - Saoedi-Arabië - Singapoer - Republiek van Sjina (Taiwan) -
      Sjina - Sri Lanka - Sirië - Suid-Korea - Tadjikistan - Thailand -
         Turkye - Turkmenistan - Verenigde Arabiese Emirate - Viëtnam


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Kambodja

