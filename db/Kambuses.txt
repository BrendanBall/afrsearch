Kambuses


   Kambuses is die Griekse weergawe van die naam van etlike heersers van
   die Achaemenidiese lyn van antieke Persië. Dieselfde naam verskyn as
   Kambujija (of moontlik Kambaujija of Kamboujija) in ou-Persies, as
   Kamboja in die Indiese epos Mahabharata, as K-n-b-n-z-y in Aramees,
   Kambuzia in Assiries, Kambythet in Egipties, Kam-bu-zi-ia in Akkadies,
   Kan-bu-zi-ia in Elamities en as Kanpuzija in Susaans. Dit was blykbaar
   'n baie gewilde naam onder antieke Iraniërs.

   'n Noukeurige ondersoek van Ou-Persiese inskripsies en klassieke
   geskrifte openbaar dat daar ten minste drie regeerders met die naam
   Kambuses was in die koningslyn van die Achaemeniede.

   Kambuses I (Kambujija I) was 'n vroeëre lid van die Achaemenidiese lyn
   (7de eeu v.C.). Hy was moontlik die seun en opvolger van Teispes van
   Ansjan, wat op sy beurt die opvolger was van Achaemenes, die
   grondlegger van die vorstehuis. (Herod., VII.II)

   Kambuses II (Kambujija II) was 'n seun van Cyrus I en het tussen 600 en
   559 v.C. regeer. Hy was 'n Persiese koning uit 'n goeie familie, aan
   wie koning Astuages van Medië sy dogter Mandane as vrou gegee het.
   Hulle seun was Cyrus II (Herod., I, 46, 107).

   Kambuses III (Kambujija III) was die seun en opvolger van Cyrus II (of
   Cyrus die Grote, die Bybelse Kores, soos vermeld in Daniël 6:29) en het
   vanaf 530 tot 522 v.C. oor Persië regeer. Hy is beroemd weens sy
   verowering van Egipte, en die verwoesting wat hy in daardie land gesaai
   het.

   Hooggeagte geleerdes soos dr. C. Lassen, dr. S. Levi, dr. E. Kuhn, dr.
   J. Charpentier, dr. H. W. Bailey, dr. M. Witzel en talle ander het die
   koningsnaam Kambujija of Kambaujija van die Achaemenid line met die
   etniese naam Kamboja van die antieke Sanskrit/Pali tekste en van koning
   Asjoka se Rots-edikte geassosieer. Tallose antieke bronne getuig
   daarvan dat die land van Kambojas die middelpunt van die Iranese
   beskawing was wat ook gesien kan word aan die Mazdaïese
   godsdiensgebruike van die antieke Kambojas, asook aan die Avestaanse
   taal wat hulle gepraat het. Die hedendaagse nasie Kambodja is blykbaar
   sy naam aan die Kambojas verskuldig.

   Sien ook die volgende vir vergelyking:
     * Kambuses I van Ansjan
     * Kambuses II van Persië
     * Kambojas
     * Etimologie van Kamboja

[wysig] Bron

   Vertaal uit die ooreenstemmende artikel in die Engelse Wikipedia.
   Kategorie: Persiese Ryk

