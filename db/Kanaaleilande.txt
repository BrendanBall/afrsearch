Kanaaleilande


   Die Engelse Kanaal met die eilande Jersey en Guernsey
   Die Engelse Kanaal met die eilande Jersey en Guernsey

   Die Kanaaleilande (Engels: Channel Islands, Frans: les Îles
   Anglo-Normandes) is 'n eilandgroep wat tussen die Verenigde Koninkryk
   en Frankryk lê. Alhoewel die Koningin van Engeland in haar funksie as
   Hertogin van Normandië die staatshoof van die eilande is, maak hulle
   nie deel uit van die Verenigde Koninkryk nie. As laaste oorblyfsel van
   die Hertogdom van Normandië is hulle 'n Britse Kroongebied met
   selfregering.

   Die mees noordelike eiland is Alderney (sowat 80 kilometer van Engeland
   en 13 kilometer van Frankryk af), wat deur die klein eilande Burhou,
   Ortac en die Casquets omring word. 25 kilometer suidwes van Alderney lê
   Guernsey met die kleiner eilande Sark, Lihou, Herm en Jethou. 24
   kilometer suidoos van Guernsey lê Jersey met Les Ecrehou en die
   Minquiers-rotsbank. 45 kilometer suid van Jersey en 83 kilometer van
   Alderney af lê die klein eilandgroep van Chausey, waarvan net een
   eiland bewoon is. Laasgenoemde behoort tot Frankryk.

   Die oorgrote meerderheid van die bevolking praat Engels, en meer as 70
   persent is nie op die eilande self gebore nie, maar het weens die milde
   golfstroomklimaat en belastingvoordele na die eilande verhuis. Die
   oorspronklike Normandiese eilanddialekte Jèrriais op Jersey en
   Dgèrnésiais op Guernsey word nog deur 'n minderheid van die inwoners as
   omgangstaal gepraat.
   Kategorie: Kanaaleilande

