Kanada


                                                           CAPTION: Canada
                                                                    Kanada


                                          Beeld:Coat of Arms of Canada.svg
                        (Vlag van Kanada)     (Landswapen van Kanada)

                                     Nasionale leuse: A Mari Usque Ad Mare
                                                 (Latyns: Van See tot See)
                                           Volkslied: O Canada / Ô Canada
                                  Koninklike Volkslied: God Save the Queen
                                                        Ligging van Kanada
                                            Amptelike tale Engels en Frans
                                                           Hoofstad Ottawa
                                                    45° 24' N, 75° 40' W
                                                     Grootste stad Toronto
                               Politieke bedeling Parlementêre demokrasie
                           Regeringsvorm Konstitusionele federale monargie
                                          Staatshoof Koningin Elizabeth II
                            Goewerneur-Generaal van Kanada Michaëlle Jean
           Eerste Minister Stephen Harper (Konserwatiewe Party van Kanada)
                                                               Oppervlakte
                                                                  - Totaal
                                                      - % water Gelys 2^de
                                                           9 984 670 vk km
                                                                     8,62%
                                                                 Bevolking
                                                         - Sensus van 2006
                                                         - 2008 (skatting)
                                         - Bevolkingsdigtheid Gelys 36^ste
                                                                31 612 897
                                                            33 194 000^[1]
                                                 3,3/vk km (Gelys 222^ste)

                              Onafhanklikheid van die Verenigde Koninkryk
                              - British North America Act 1 Julie 1867
                              - Statuut van Westminster   11 Desember 1931
                              - Canada Act                17 April 1982

                                                                BBP (2005)
                                                            - Totaal (PPP)
                                                                  - Totaal
                                                    - BBP per capita (PPP)
                                                          - BBP per capita
                                                            - Werkloosheid
                                                    $1 318 biljoen (11^de)
                                                     $1 612 biljoen (8^te)
                                                            $34 444 (8^te)
                                                           $34 028 (18^de)
                                                           6,6% (Mei 2005)
                                       Geldeenheid Kanadese Dollar ($) CAD
                                               Tydsone UTC −3.5 tot −8
                                                          Internet TLD .ca
                                                             Skakelkode +1

   Kanada (Engels Canada ['kænədə], Frans Canada [kana'da]), histories die
   dominium Kanada, is die mees noordelike land in Noord-Amerika asook die
   wêreld, met 'n oppervlakte van 9 984 670 km² en 33 194 000 inwoners (28
   Februarie 2008). Dit is 'n gedesentraliseerde federasie van 10
   provinsies en 3 gebiede wat as 'n parlementêr-konstitusionele monargie
   geregeer word. Die huidige konfederasie het sy oorsprong in die
   Dominion of Canada wat in 1867 as selfregerende gebied in die destydse
   Britse Ryk gestig is.
   Die Château Frontenac in Québec
   Die Château Frontenac in Québec

   Kanada se hoofstad is Ottawa: die setel van die nasie se parlement,
   asook die tuiste van die Goewerneur-Generaal en Eerste Minister. Weens
   die feit dat dit voorheen 'n Franse en toe Britse kolonie was, is
   Kanada lid van La Francophonie en die Statebond van Nasies. Engels en
   Frans is die amptelike tale (sien ook die artikels Kanadese Engels en
   Kanadese Frans).

   Kanada is 'n moderne en tegnologies gevorderde land, en is grootliks
   self-ondersteunend as gevolg van groot reserwes fossielbrandstowwe,
   kernkrag- en hidro-elektriese kragopwekking. Die ekonomie is
   tradisioneel afhanklik van 'n groot oorvloed natuurlike hulpbronne en
   handel met die Verenigde State. Alhoewel die huidige Kanadese ekonomie
   wyd uiteenlopend geword het, bly die benutting van natuurlike
   hulpbronne 'n belangrike dryfkrag van baie plaaslike nywerhede.

   Kanada was vierde geplaas in die 2004 Menslike Ontwikkelingsindeks
   (MOI; Engels: Human Development Index, HDI) van die Verenigde Nasies,
   ná Noorweë, Swede en Australië.

   Van vóór die Konfederasie af het Kanada onder die beginsels van "vrede,
   orde en goeie regering" opgetree ([3]).

   Inhoud

        * 1 Etimologie
        * 2 Geografie
             + 2.1 Die Kanadese Skild
             + 2.2 Die Binnelandse Vlaktes
             + 2.3 Die Rotsgebergte
        * 3 Klimaat
        * 4 Geskiedenis
             + 4.1 Vroeë geskiedenis
             + 4.2 Europese ontdekkers
             + 4.3 Nieu-Frankryk (1604-1763)
             + 4.4 Kanada onder Britse heerskappy (1764-1867)
             + 4.5 Selfregering
             + 4.6 Die ekonomiese opswaai ná die Tweede Wêreldoorlog
             + 4.7 Kanadese soewereiniteit
             + 4.8 Buitelandse beleid
             + 4.9 Quebec
             + 4.10 Die Eerste Nasies
        * 5 Buitelandse beleid
             + 5.1 Konflik met die Europese Unie
             + 5.2 Konflik met Iran
             + 5.3 Konflik met die Volksrepubliek van Sjina
             + 5.4 Konflik met die Verenigde State
        * 6 Provinsies en Gebiede
        * 7 Bevolking
        * 8 Politiek
             + 8.1 Uitvoerende gesag
             + 8.2 Wetgewende gesag
             + 8.3 Regsprekende gesag
             + 8.4 Huidige regering
        * 9 Grondwet en burgerregte
        * 10 Volkslied en koninklike lied
        * 11 Ekonomie
             + 11.1 Wynbou
        * 12 Kultuur
        * 13 Internasionale ranglyste
        * 14 Verwysings
        * 15 Bronne
        * 16 Eksterne skakels
             + 16.1 Amptelike webwerwe
             + 16.2 Ensiklopedieë
             + 16.3 Geskiedenis, geografie en onderwys
             + 16.4 Kuns

[wysig] Etimologie

   Die naam Kanada is vermoedelik afgelei van die Irokese woord canada,
   wat "dorp" of "nedersetting" beteken. Plaaslike bewoners het in 1535
   vir Jacques Cartier die weg na Stadacona (die voorloper van die huidige
   Quebecstad) gewys. Cartier gebruik die naam nie net vir die dorp
   Stadacona nie, maar vir die hele gebied van Donnacona, die stamhoof in
   Stadacona. Vanaf 1547 begin kaarte om na hierdie en die omliggende
   gebiede as Kanada te verwys.

[wysig] Geografie

   Opper- en Neder-Kananaskismeer in die provinsie Alberta
   Opper- en Neder-Kananaskismeer in die provinsie Alberta

   Kanada beslaan die grootste deel van die noordelike Noord-Amerika. Dit
   grens in die noordweste aan die Amerikaanse deelstaat Alaska en in die
   noorde aan die Arktiese Oseaan. Sy suidelike grens met die kontinentale
   Verenigde State loop van die Atlantiese Oseaan in die ooste tot by die
   Stille Oseaan in die weste.

   Sedert die jaar 1925 maak Kanada ook aanspraak op die Arktiese gebiede
   tussen die 60ste en 141ste westelike lengtegrade. Kanada (en die
   wêreld) se mees noordelike menslike nedersetting is Alert, 'n basis van
   die Kanadese Weermag, op die eiland Ellesmere - net 817 kilometer van
   die Noordpool af. Kanada is die tweede grootste land na die Russiese
   Federasie ten opsigte van sy totale oppervlakte en die vierde grootste
   na die Russiese Federasie, die Volksrepubliek van Sjina en die
   Verenigde State ten opsigte van sy landoppervlakte.

   Die bevolkingsdigtheid van 3,5 mense per vierkante kilometer behoort
   tot die laagstes ter wêreld. Die mees digbevolkte gebied van die land
   is die Québec-Stad-Windsor-korridor langs die Groot Mere en die
   Sint-Laurensrivier in die suidooste. Kanada pronk met die meeste mere
   van alle lande ter wêreld en beskik ook oor die grootste hoeveelheid
   varswater.

   In fisies-geografiese opsig word Kanada in drie groot gebiede verdeel:
   Die Kanadese Skild in die ooste, die Binnelandse Vlaktes van
   Sentraal-Kanada en die bergagtige weste met die Rotsgebergte.

[wysig] Die Kanadese Skild

   Poolligte (Aurora borealis) teen 'n hoogte van 11 000 meter in die
   noorde van Kanada
   Poolligte (Aurora borealis) teen 'n hoogte van 11 000 meter in die
   noorde van Kanada
   Die Nasionale Gros Morne-park in die provinsie Newfoundland en Labrador
   Die Nasionale Gros Morne-park in die provinsie Newfoundland en Labrador

   Die Kanadese Skild of Laurentiese Plato is 'n uitgestrekte rotsgebied
   wat gedurende die laaste Ystydperk deur gletserinvloede skoongeskuur
   is. Die Skild word begrens deur die Groot Beer-, Groot Slawe-,
   Athabaska- en Winnipeg-meer in die ooste, die vyf Groot Mere en die
   Sint-Laurensrivier.

   In geologiese opsig is dit die oudste kerngebied van die
   Noord-Amerikaanse vasteland. Die Skild word gekenmerk deur 'n dun
   grondlaag, ryk afsettings van minerale soos goud, silwer, koper, sink,
   nikkel, kobalt en uraan, en 'n groot aantal mere en riviere.

   Die name van mynboudorpe soos Port Radium, Uranium City, Asbestos,
   Cobalt en Coppermine verwys na die belangrikheid van die gebied vir
   Kanada se mynbousektor. Danksy die geologiese geskiedenis van die
   gebied kan die meeste minerale in dagboumyne ontgin word.

   Die Hudsonbaai lê in die laagste gedeelte van die Kanadese Skild.

[wysig] Die Binnelandse Vlaktes

   Die Binnelandse Vlaktes behels die Groot-Mere-gebied en die Groot
   Vlaktes. Hul afsettingsgesteentes bevat onder meer aardgas- en
   olievelde wat van die Kanadese prairieprovinsies beduidende gas- en
   olieprodusente gemaak het.

   Die Groot Mere is bekkens wat gedurende die laaste Ystydperk onstaan
   het. Vanweë hul gestrekte vorm word hulle ook "vingermere" genoem. Hul
   groot oppervlakte van sowat 'n kwart miljoen vierkante kilometer maak
   van hulle 'n klein see in die hart van Noord-Amerika, en met die
   opening van die Sint-Laurenswaterweg in 1959 het hulle die "vierde kus"
   van Kanada en die Verenigde State geword.

[wysig] Die Rotsgebergte

   Die bergkettings in die weste maak deel uit van die hoë Sirkumpasifiese
   Bergreeks wat vanuit Asië oor die Aleoete-eilande tot by die weste van
   Noord- en Suid-Amerika strek en oor 'n aantal klein eilande selfs tot
   by die Antarktiese vasteland loop. In Kanada is die Rotsgebergte en die
   kusgebergtes beperk tot 'n smal strook.

   Die goudvoorkomste van die Klondike-distrik het teen die einde van die
   19de eeu 'n groot aantal delwers gelok. Ook oliesand is volop in die
   Rotsgebergte en word sedert 1967 in Kanada ontgin.

[wysig] Klimaat

   Die Seestraat van Georgia, Brits-Kolombië
   Die Seestraat van Georgia, Brits-Kolombië

   Alhoewel groot dele van Kanada net soos Sentraal-Europa tussen die
   50ste en 60ste breedtegrade geleë is, verskil Kanada se klimaat sterk
   van dié in Europa. Die groot landmassa koel in die winter sterker af as
   die oseane, en anders as Europa trek die meeste gebiede in Kanada nie
   voordeel uit die matigende invloed van die Atlantiese Oseaan nie.

   Polêre lug bestem die weer in die grootste deel van die oostelike
   provinsies: die winters is lank en koud. Die koue Labradorstroom neem
   ysberge tot by die kus van Nieu-Engeland. Met uitsondering van die
   oostelike kusstreke daal die temperatuur vier of vyf maande lank benede
   die vriespunt, met uiterstes van -50°C (-58° F). Swaar sneeuval kom
   gereeld regdeur die winter voor.
   Selfs 'n aantal palmspesies aard in die gematigde weskus-klimaat van
   Vancouver
   Selfs 'n aantal palmspesies aard in die gematigde weskus-klimaat van
   Vancouver

   Die lente begin skielik in April of Mei wanneer vogtige lugmassas vanaf
   die suide noordwaarts trek, die grond ontdooi vinnig en temperature
   styg duidelik. Die gemiddeldes vir Julie is 10° tot 15°C (50° tot 60°F)
   in die noorde en 15° tot 20°C (59°F tot 68°F) in die suide. Die somers
   word deur droë en warm weerstoestande gekenmerk, en die kwik styg in
   die suide van Ontario en Quebec dikwels selfs tot meer as 30 °C. Die
   weer bly gewonlik lekker warm tot Oktober.

   Alhoewel die somers in die Atlantiese provinsies dikwels baie warm is,
   bly die weer vanweë die oseaniese invloed meestal onbestendig. Veral
   Newfoundland se somers het net enkele weke met sonskynweer.

   Die weskus van die Kanada en die Rotsgebergte staan onder die invloed
   van warm, vogtige lugstrominge, wat tot verhoogde reënval in die
   kusgebiede en reën- en sneeuval in die berggebiede lei. Die temperature
   is gematig en daal gewoonlik ook in Januarie nie benede die vriespunt
   nie, terwyl die somers warm en vogtig is. Die gemiddelde temperature lê
   tussen 10° en 20°C.

   Die gebiede oos van die Rotsgebergte word deur droë polêre lug
   oorheers. Die winters hier is lank en koud, en temperature daal gereeld
   benede die vriespunt. Die vors hou drie tot vyf maande in die suidelike
   en ses tot elf maande in die noordelike gebiede aan. Die gebied van die
   Hudsonbaai staan selfs bekend as "Amerika se vrieskas".

[wysig] Geskiedenis

[wysig] Vroeë geskiedenis

   Om 12 000 v.C. het die voorsate van die huidige Eerste Nasies (die
   Inuït en Indiane) oor 'n landbrug tussen Sibirië en Alaska na
   Noord-Amerika geïmmigreer. Die Dorset-beskawing is een van die
   belangrikste kulture van die Kanadese Steentydperk. Hulle het omtrent
   2000 v.C. as jagters en vissers in klein groepe in die kusgebiede van
   die Kanadese Arktiese gebiede gewoon en reeds eenvoudige erktuie
   vervaardig.

[wysig] Europese ontdekkers

   Gerekonstrueerde Wiking-nedersetting in L'Anse-aux-Meadows
   Gerekonstrueerde Wiking-nedersetting in L'Anse-aux-Meadows

   Nog voor Christophorus Columbus se amptelike ontdekking van Amerika het
   Europese ontdekkers in Kanada voet aan wal gesit. Na bewering het die
   Wiking Bjarni Herjolfsson reeds in 986 die kuslyne van Newfoundland en
   Labrador ontdek. Omtrent 1000 het die Yslandse Wiking Leifur Eiríksson
   met 35 mans uit die huidige Noorweë en Denemarke met sy houtbote die
   Noord-Amerikaanse kus bereik, nadat hy op 'n reis na Groenland deur 'n
   seestorm hierheen afgedryf was, en het 'n klein nedersetting naby die
   huidige L'Anse aux Meadows opgerig. Eiríksson, wat kennis van
   Herjolfsson se reisberigte gehad het, het na hierdie nedersetting
   moontlik as Vinland verwys, maar uiteindelik het die Wikings om
   onbekende redes hier geen permanente kolonie gestig nie. Nogtans is
   omtrent 1010 tydens een van die latere Wiking-ekspedisies na Vinland
   Snorri as die eerste blanke kind in die Nuwe Wêreld en seun van
   Thorfinn Karlsefni en sy vrou Gudrid gebore.^[2]^[3]

   Vissers uit Frankryk, die Baskeland, Engeland en Portugal het die ryk
   visgronde langs die kuslyn van Oos-Kanada, waaronder Grand Banks, reeds
   omtrent 1400 ontdek, terwyl die Italiaanse seevaarder Giovanni Caboto
   (John Cabot) in 1497 in opdrag van die Engelse koningshuis langs die
   Kanadese ooskus geseil het. Ondanks sy verslae oor die ryk visgronde
   het die opdraggewers teleurgesteld oor die ekspedisie se uitkoms gevoel
   - hulle het immers die ontdekking van goud verwag.

   Historiese dokumente, wat enkele jare ná Columbus se ontdekkingsreis
   ontstaan het, verwys na nedersettings van Baskiese vissers en
   walvisvangers in Oos-Kanada. Tenminste nege visserdorpies het in
   Labrador en Newfoundland ontstaan, waarvan Red Bay met sowat 900
   bewoners die grootste was.

[wysig] Nieu-Frankryk (1604-1763)

   Samuel de Champlain se woonhuis in Port Royal was die eerste
   regeringsetel van Kanada
   Samuel de Champlain se woonhuis in Port Royal was die eerste
   regeringsetel van Kanada
   Die geskiedkundige Franse fort Louisbourg in Nova Scotia
   Die geskiedkundige Franse fort Louisbourg in Nova Scotia

   Ná Spanje was Frankryk die tweede Wes-Europese land wat nedersettings
   in Noord-Amerika gestig het. Die Franse kolonisasie het egter nie
   dieselfde prioriteit vir die Franse staat geniet soos die Spaanse
   besittings nie, en daar was selfs geskille tussen die twee belangrikste
   dryfkragte agter die Franse uitbreiding na die Nuwe Wêreld: die
   Katolieke en die Hugenote.

   Net tien jaar, nadat die Italianer Giovanni da Verrazano in 1524 in
   Franse opdrag die kusgebiede van die huidige Amerikaanse deelstaat New
   York verken het, het Jacques Cartier die eerste poging onderneem om 'n
   permanente Franse nedersetting langs die oewer van die
   Sint-Laurensrivier te stig. In 1605 het die klein hawedorp Port Royal
   aan die suidelike kant van die Fundybaai ontstaan, en in 1608 het
   Samuel de Champlain Quebec gestig.

   Die Franse gebied het vinnig uitgebrei namate nuwe roetes oor die
   Sint-Laurensrivier tot by die Champlainmeer en die Hudsonrivier en
   vanuit Montreal na die Huronmeer ontdek is. Danksy die vriendskaplike
   betrekkinge met die Irokese, een van Kanada se Eerste Nasies, die
   ondersteuning van die Franse minister Jean-Baptiste Colbert en die
   dinamiese leierskap van die goewerneur Louis de Buade de Frontenac het
   Nieu-Frankryk teen die einde van die 17de eeu vinnig ontwikkel. Die
   Franse voyageurs het groot dele van die binnelandse vlaktes verken en
   uiteindelik die gebied van Louisiana in die suide bereik.

   Die toenemende geskille met Engeland, wat sy eie kolonies aan die
   weskus begin uitbrei het, en die onwilligheid van die Franse kroon om
   die vooruitstrewende Hugenote-setlaars te ondersteun, het -
   gepaardgaande met strategiese foute by die verowering van belangrike
   roetes - tot die neergang van Nieu-Frankryk bygedra, en die Europese
   moederland het weer op sy Europese belange begin konsentreer. Die
   eilandgroep van Saint-Pierre et Miquelon vorm die enigste oorblyfsel
   van die koloniale ryk wat nog steeds 'n Franse besitting is.

[wysig] Kanada onder Britse heerskappy (1764-1867)

   Die aanwesigheid van 'n groot aantal Franse setlaars in Oos-Kanada het
   egter die voortbestaan van die Franse taal en kultuur in Noord-Amerika
   verseker. Onder die indruk van die Amerikaanse Onafhanklikheids-oorlog
   het die Britte dit noodsaaklik geag om separatistiese neigings met 'n
   versoenlike beleid teenoor die Franse setlaars te keer. Met die
   sogenaamde Quebec-wet van 1774 het die Britse owerhede die Franse taal,
   siviele reg en godsdiens van die Franstalige bevolking erken.

   Met die Vrede van Versailles het Groot-Brittanje in 1783 die
   onafhanklikheid van die Verenigde State erken en die grenslyn met die
   suidelike buurstaat afgebaken. Sowat 60 000 Amerikaanse lojaliste het
   hulle as gevolg van die Amerikaanse Rewolusie in Kanada gevestig.
   Die uitbreiding van Kanada
   Die uitbreiding van Kanada
   Die "Vaders van die Konfederasie" vergader in Quebecstad
   Die "Vaders van die Konfederasie" vergader in Quebecstad
   'n Nagtelike uitsig oor Vancouver, Brits-Kolombië
   'n Nagtelike uitsig oor Vancouver, Brits-Kolombië

   Die administratiewe verdeling van 1791, wat 'n Engelstalige Bo-Kanada
   en 'n Franstalige Neder-Kanada geskep het, het ook die tweetalige
   karakter van Kanada bevestig. Ná die onluste van die jaar 1837 het die
   Britse regering besluit om die twee provinsies in 1841 onder die nuwe
   naam Verenigde Provinsie van Kanada (United Province of Canada) te
   verenig, met Kingston (Ontario) as hulle gemeenskaplike hoofstad. Die
   setel van die regering is nog twee keer verskuif (na Montreal in 1844
   en Toronto in 1855), voordat Ottawa deur koningin Victoria as Kanada se
   hoofstad vasgestel is.

[wysig] Selfregering

   Die kolonie het geleidelik selfregering ontvang, met die Kanadese
   poskantoor as een van die eerste nasionale instellings, wat sedert 1851
   in Kanadese hande lê. In 1858 het Kanada ook sy eie desimale
   geldeenheid gekry, en in 1867 het die provinsies van Bo- en
   Neder-Kanada, Nova Scotia (Nieu-Skotland) en Nieu-Brunswick tot die
   nuwe Dominion van Kanada verenig, wat selfregering binne die Britse Ryk
   ontvang het.

   Met die goudstormloop van die jaar 1860 het Barkerville in
   Brits-Kolombië tot die grootste Noord-Amerikaanse stad wes van Chicago
   en noord van San Francisco gegroei. Die Caribou-wapad (Caribou Waggon
   Trail), wat na die goudvelde gelei het, was die eerste grootpad in die
   Kanadese weste. 'n Belangrike rol by die vorming van die nuwe nasie het
   Brits-Kolombië se besluit in 1871 gespeel om 'n lidstaat van die
   Dominion te word, nadat die regering die bou van 'n transkontinale
   spoorwegverbinding tussen die wes- en ooskuns van Kanada goedgekeur
   het. Die spoorweglyn is in 1885 voltooi.

   Kanada het verder gegroei met die stigting van die eerste
   prairie-provinsie Manitoba in 1870 en die aansluiting van die
   Atlantiese Prins-Edward-eiland in 1873. In 1875 het Kanada aanspraak
   gemaak op die Arktiese gebiede in die noorde. Die grenslyn tussen
   Quebec en Ontario, wat ná die opsplitsing van die ou provinsie van
   Kanada gevorm is, is in 1912 afgebaken. Die laaste gebiedsverandering
   in 1949 was die vereniging met die voorheen selfstandige Dominium van
   Newfoundland (Terre-Neuve).
   Met 'n verwysing na Europese slagvelde soos Langemarck werf hierdie
   Kanadese plakkaat uit die tyd van die Eerste Wêreldoorlog rekrute
   Met 'n verwysing na Europese slagvelde soos Langemarck werf hierdie
   Kanadese plakkaat uit die tyd van die Eerste Wêreldoorlog rekrute

   Ná die uitbreek van die Eerste Wêreldoorlog het Kanada in 1914 sy
   solidariteit met die Verenigde Koninkryk verklaar en ondanks die
   Franssprekende bevolking se felle weerstand in 1917 algemene diensplig
   ingevoer. Meer as 450 000 Kanadese het as soldate op Europese slagvelde
   geveg. In 1918 het Kanada die Vredesverdrag van Versailles onderteken
   en by die Volkebond aangesluit.

   Op die konferensie van die Britse Gemenebes in 1917 het Sir Robert
   Laird Borden (1854-1937), die leier van Kanada se Konserwatiewe Party,
   net soos die Suid-Afrikaanse eerste minister Smuts die dominiums as
   selfstandige nasies gedefinieer wat ook die reg sou hê om op hul eie
   buitelandse belange te fokus. Kanada se buitelandse beleid was dus ná
   die oorlog veral daarop gemik om goeie betrekkinge met sy belangrikste
   twee handelsvennote, die Verenigde State en die Verenigde Koninkryk, te
   handhaaf. Vanweë sy ontoereikende militêre mag was die land nog steeds
   genoodsaak om in die geval van politieke krisisse op die Amerikaners en
   Britte se militêre bystand te steun. Weens sy nou politieke bande met
   die VSA het Kanada op die Britse Rykskonferensie van 1921 teen 'n nuwe
   samewerkingsooreenkoms tussen die Verenigde Koninkryk en Japan gestem.
   Op die konferensie van 1923 het Kanada ook voorstelle tot 'n
   sentralisering van die Britse Gemenebes afgekeur.

   Die ooreenkoms oor die heilbotvissery in die Noordelike Stille Oseaan,
   wat Kanada in 1923 met die Verenigde State angegaan het, was die eerste
   stap in die rigting van 'n onafhanklike buitelandse beleid. In die
   volgende jare was hierdie beleid deur sterk isolasionistiese neigings
   gekenmerk, en eers met die aggressiewe optrede van fascistiese
   moondhede soos Italië, wat Abessinië binnegeval het, en die Duitse Ryk
   het Kanada sy standpunte begin herformuleer.

   Met die Statuut van Westminster het Kanada in 1931 'n onafhanklike
   staat binne die verband van die Britse Gemenebes geword.

[wysig] Die ekonomiese opswaai ná die Tweede Wêreldoorlog

   Gedurende die Tweede Wêreldoorlog het Kanada 'n vinnige
   industrialisering ondergaan, en met die groot navraag na grondstowwe en
   landbouprodukte, die ontdekking van ruolievelde, ystererts- en
   uraanafsettings en 'n toenemende toestroming van immigrante het die
   land in die volgende dekades 'n ekonomiese opswaai beleef. Die hoër
   staatsinkomste is onder meer gebruik om 'n moderne welvaartstelsel te
   skep.

[wysig] Kanadese soewereiniteit

   Die Liberale Party onder Mackenzie King (1874-1950) en Louis Stephen
   St. Laurent het hulle ten gunste van 'n desentralisering van die Britse
   Statebond uitgespreek. Kanadese burgerskap is in 1946 ingevoer,
   alhoewel die burgers tegelykertyd nog steeds Britse onderdane was. Drie
   jaar later het ook Newfoundland by die Kanadese Konfederasie
   aangesluit, en Kanada het in dieselfde jaar 'n lidland van die
   Noord-Atlantiese Verdragsorganisasie (NAVO) geword. 'n Eie nasionale
   vlag, die Maple Leaf, het die Britse Union Jack in 1965 vervang. Die
   laaste volmagte van die Britse parlement is deur die Canada Act van die
   jaar 1982 opgehef, en slegs die Kanadese parlement is sedertdien
   gemagtig om wysigings by die Kanadese grondwet aan te bring.

[wysig] Buitelandse beleid

   In die federale verkiesing van 1957 het Kanadese kiesers hul misnoeë
   oor die Liberale se noue samewerking met die Verenigde State
   uitgespreek, en die Konserwatiewe Party het 'n meerderheid behaal. Die
   kabinet van die eerste minister John G. Diefenbaker het 'n nuwe beleid
   van onafhanklikheid en neutraliteit gevolg.

   Die Liberale opposisie se steun vir die aanskaffing van kernwapens het
   in 1963 tot 'n politieke geskil met die VSA gelei. Ná die ontbinding
   van die parlement het die Liberale Party in April 'n absolute
   meerderheid stemme in die federale verkiesing op hom verenig. Die nuwe
   eerste minister Lester Bowles Pearson het Kanada se deelname aan
   Amerikaanse kernwapenprojekte bevestig, beperkings op regstreekse
   Amerikaanse beleggings in Kanada geplaas en hom vir die
   gelykberegtiging van Franko-Kanadese uitgespreek. Tydens die besoek wat
   koningin Elizabeth II ter geleentheid van die Kanadese dominium se
   eeufeesvierings in 1964 aan die land afgelê het, het Franssprekende
   Kanadese met betogings hulle aanspraak op selfregering bevestig en die
   nodige grondwethervormings geëis.

   Pierre Elliott Trudeau, wat tussen 1968 en 1979 en nog eens in die
   tydperk tussen 1980 en 1984 die amp van eerste minister beklee het, was
   'n personifikasie van die "nuwe Kanada" en het verjonging in die
   Kanadese politiek teweeg gebring.

[wysig] Quebec

   Uitsig oor Ville de Québec (Quebecstad)
   Uitsig oor Ville de Québec (Quebecstad)
   Betogers van die Parti Québécois, 'n Sosiaal-Demokratiese party wat vir
   die onafhanklikheid van Quebec pleit
   Betogers van die Parti Québécois, 'n Sosiaal-Demokratiese party wat vir
   die onafhanklikheid van Quebec pleit

   Die Franstalige Kanadese se strewe na selfregering of selfs
   onafhanklikheid het steeds 'n skadu oor Kanada se binnelandse beleid
   gewerp. Die konflik tussen Engels- en Franssprekende Kanadese het naas
   ekonomiese veral geskiedkundige en kulturele oorsake. Baie Québecois
   voel dat hulle 'n selfstandige volk met sy eie geskiedenis vorm en dat
   hul provinsie dus 'n besondere status moet geniet.

   Daar was hernieude spanning in 1967 toe die Franse staatspresident
   Charles de Gaulle, wat as gas na die Kanadese eeufeesviering en die
   wêreldtentoonstelling EXPO '67 in Montreal genooi is, sy simpatie vir
   die Franstalige bevolking met die uitroep "Vive le Québec libre!"
   ("Lank lewe die vrye Quebec!") betuig het. In die res van Kanada was
   daar groot ontsteltenis oor die woorde van die Franse staatshoof, wat
   destyds as 'n aanmoediging vir die Frans-Kanadese separatisme beskou
   is.

   Die Amptelike Taalwet (Official Languages Act) van die jaar 1969 het
   die tweetalige karakter van Kanada met Engels en Frans as ampstale
   bevestig. Desondanks het die spannings tussen Engels- en Franstalige
   Kanadese in die jare 1969 en 1970 tot gewelddadige onluste en
   terreuraanslae in Montréal gelei. Die ontvoering van die Britse
   Kommissaris van Handelsake, James Cross, en die ekstremistiese Front de
   Libération du Québec (Bevrydingsfront van Quebec) moord op die Minister
   van Arbeid van Quebec, Pierre Laporte, in Oktober 1970 het die regering
   selfs genoodsaak om 'n noodtoestand en met die War Measures Act ook die
   krygswet in Quebec af te kondig. Die Eerste Minister Pierre Trudeau het
   troepe in die provinsie ontplooi.

   Met die oorwinning van die separatistiese Parti Québécois in die
   verkiesing van 1976 het die verfransing van Quebec se administrasie,
   ekonomie en onderwys begin.

   In die vroeë 1990's is daar pogings onderneem om die konflik tussen die
   twee taalgroepe deur die skepping van 'n nuwe grondwet te besleg. Die
   konferensie van Lake Meech was 'n vergadering van verteenwoordigers uit
   alle Kanadese provinsies wat uiteindelik 'n nuwe grondwet saamgestel
   het, maar uiteindelik is hul ontwerp deur 'n Indiaanse afgevaardigde
   uit Manitoba geveto wat ook 'n besondere status vir die land se Eerste
   Nasies wou verseker.

   De sogenaamde akkoord van Charlottetown, wat twee jaar later deur
   politici uit alle Kanadese partye bereik is, is in 'n nasionale
   referendum sowel in die Engelssprekende provinsies asook in Quebec
   verwerp en het die aanleiding tot die stigting van 'n aantal
   populistiese bewegings in Wes-Kanada en Quebec gegee. Die
   nasionalistiese Bloc Québécois het in die nasionale verkiesing van 1993
   twee derdes van die uitgebragte stemme in Quebec op hom verenig.

   Pogings van Franstalige separatiste om 'n onafhanklike Franstalige
   staat in Kanada te stig, is in twee referendums gekeer, alhoewel Quebec
   as 'n aparte Franstalige gemeenskap in Kanada begin ontwikkel het. Die
   Eerste Minister van Kanada, Stephen Harper, het Quebec in November 2006
   as 'n "nasie in die boesem van Kanada" (nation au sein de Canada)
   beskryf, maar tegelykertyd eise vir onafhanklikheid en selfbeskikking
   van die hand gewys.

[wysig] Die Eerste Nasies

   Met die Bill of Rights het Kanada se Eerste Nasies in 1960 die stemreg
   op federale vlak gekry. In 1988 het twee volke, die Métis en Dene, 'n
   skadeloosstelling ter waarde van CDN$ 500 miljoen ontvang, en die
   Kanadese regering het ook hul landeise in die Noordwesgebiede erken. In
   April 1999 is 'n selfregerende Inoeïet-gebied, Nunavut (letterlik "Ons
   Land"), in die oostelike helfte van die Noordwesgebiede en die noorde
   van Quebec met 'n oppervlakte van 2,2 miljoen vierkante kilometer
   geskep.

[wysig] Buitelandse beleid

[wysig] Konflik met die Europese Unie

   Weens 'n afname in vangste is teen die begin van die 1990's jaarlikse
   kwota's aan inheemse en vissers uit die Europese Unie toegestaan wat
   vissery langs die Atlantiese kus van Oos-Kanada beperk het. Nogtans het
   Spaanse en Portugese vissers die ooreenkoms nie eerbiedig nie en
   voortgegaan met hulle visvangs by wyse van onwettige metodes en
   sodoende in 1995 veral visspesies soos die heilbot ernstig bedreig.
   Nadat Spaanse skepe deur Kanadese patrolliebote verdryf is, het die
   Spaanse regering gedreig om oorlogskepe te stuur en diplomatieke
   betrekkinge met Kanada te verbreek.

[wysig] Konflik met Iran

   Die dood van die Iraans-gebore Kanadese fotojoernalis Zahra Kazemi op
   10 Junie 2003 het tot politieke spannings tussen Kanada en Iran gelei.
   Volgens Iranse bewerings is Kazemi aan 'n hersenbloeding oorlede wat sy
   by 'n val in 'n Iraanse gevangenis opgedoen het, terwyl 'n militêre
   arts in die buiteland bevestig het dat die joernalis gemartel en
   verkrag is. Iran het 'n nadoodse ondersoek van Kazemi se lyk in Kanada
   geweier en ook geen buitelandse diplomate by die hofsaak teen 'n lid
   van Iran se geheime diens, wat na bewering vir haar dood
   verantwoordelik sou wees, toegelaat nie. Kanada het sy ambassadeur vir
   konsultasie teruggeroep.

[wysig] Konflik met die Volksrepubliek van Sjina

   Paul Martin, Kanada se eerste minister tussen 2003 en 2006
   Paul Martin, Kanada se eerste minister tussen 2003 en 2006

   Op 29 September 2004 het 44 Noord-Koreaanse burgers toevlug by die
   Kanadese ambassade in Beijing gesoek. Sjina het daarop gedring dat die
   vlugtelinge na Noord-Korea teruggestuur moes word en buitelandse
   ambassades daarvan beskuldig dat hulle Nord-Koreaanse burgers se vlug
   na die buiteland sou ondersteun. Op 23 Desember 2004 is die
   asielsoekers toegestaan om na 'n derde land te reis.

[wysig] Konflik met die Verenigde State

   Die politieke verhoudings tussen Kanada en die Verenigde State het
   versleg nadat Kanada geweier het om by die militêre optrede teen Irak
   in 2003 deel te neem en is verder verknoei deur Kanada se voorstel om
   die Groep van Agt tot 'n sogenaamde L-20-groep uit te brei wat
   ekonomiese moondhede soos die Volksrepubliek van Sjina, Indië en
   Brasilië sou insluit. Die VSA se planne om 'n satelliet-gebaseerde
   anti-missiel-stelsel in die bestek van die Noord-Amerikaanse Aerospace
   Defence Command (Norad) te ontwikkel word egter as die hoofkonflik
   tussen die twee lande beskou. Volgens Kanadese politici is die
   Amerikaanse planne niks meer as 'n voortsetting van die vroeëre
   VSA-president Ronald Reagan se Strategiese Verdedigings-inisiatief
   (SDI)", wat in die omgangstaal dikwels as Star Wars beskryf is.

   Op 25 Februarie 2005 het die Kanadese eerste minister Paul Martin die
   regering se besluit bekend gemaak om hom in die toekoms liewer op die
   uitbou van Kanada se eie strydmag toe te spits. As 'n reaksie hierop
   het die Amerikaanse minister van Buitelandse Sake, Condoleezza Rice, 'n
   beplande besoek aan Ottawa in April 2005 gekanselleer.

[wysig] Provinsies en Gebiede

   'n Politieke kaart van Kanada
   'n Politieke kaart van Kanada

   Kanada is verdeel in tien provinsies en drie gebiede. Die provinsies
   geniet 'n groot mate van outonomie, en ook die gebiede het - tot 'n
   kleiner mate - selfregerende status. Elkeen het sy eie provinsiale of
   territoriale simbole.

   Die provinsies beheer die meeste van Kanada se sosiale programme (soos
   mediese dienste, onderwys en welvaart) en beskik saam oor 'n groter
   belastinginkomste as die federale regering. Kanada se federale
   struktuur is in hierdie opsig uniek. Die federale regering wag egter
   daaroor dat alle provinsies oor meer of min dieselfde standaarde ten
   opsigte van openbare dienste beskik en verleen finansiële steun aan
   minder gegoede provinsies.

   Die provinsies het een-kamer-parlemente met verkose verteenwoordigers
   en regerings. Die provinsiale eerste ministers word net soos die
   federale eerste minister verkies. As verteenwoordigers van die Koningin
   word die provinsiale goewerneurs-generaal volgens 'n aanbeveling van
   die federale eerste minister benoem, alhoewel die provinsiale regerings
   in toenemende mate ook geraadpleeg word.

   Die drie Kanadese gebiede het minder politieke gesag oor hulle eie
   sake, aangesien hulle deur wetgewing van die nasionale parlement gevorm
   is en hulle status nie in die grondwet gedefinieer word nie.

   Kanada se tien provinsies en drie gebiede is (in alfabetiese volgorde):
   Alberta, Brits-Kolombië, Manitoba, Newfoundland en Labrador,
   Noordwes-Gebiede, Nova Scotia, Nieu-Brunswick, Nunavut, Ontario,
   Prins-Edward-Eiland, Quebec, Saskatchewan en Yukon-Gebied

   Vlag Provinsie Hoofstad Toelating tot die
   Kanadese Federasie Standaard-
   Tydsone
   (UTC) Streek
   Brits-Kolombië Victoria 1871 -8 (Stille Oseaan-Tyd),
   -7 (Rotsgebergte) Wes-Kanada, Stille Oseaan
   Alberta Edmonton 1905 -7 (Rotsgebergte) Wes-Kanada, Prairie
   Saskatchewan Regina 1905 -7 (Rotsgebergte),
   -6 (Sentraal)
   Manitoba Winnipeg 1870 -6 (Sentraal)
   Ontario Toronto 1867 -6 (Sentraal),
   -5 (Oos) Sentraal, Oos
   Quebec Quebecstad 1867 -5 (Oos)
   -4 (Magdalene-eilande)
   Nieu-Brunswick Fredericton 1867 -4 (Atlantiese) Maritieme Provinsies,
   Atlantiese Kanada
   align=left Nova Scotia Halifax 1867
   Prins-Edward-Eiland Charlottetown 1873
   Newfoundland en Labrador Saint John's 1949 -4 (Atlantiese),
   -3.5 (Newfoundland en Labrador) Atlantiese Kanada
   Vlag Gebiede Hoofstad Toelating tot die
   Kanadese Federasie Standaard-
   Tydsone
   (UTC) Streek
   Yukon Whitehorse 1898 -8 (Stille Oseaan) Noord of Kanadese
   Noordpoolgebied
   Noordwes-Gebiede Yellowknife 1870 -7 (Rotsgebergte)
   Nunavut Iqaluit 1999 -7 (Rotsgebergte), -6 (Sentraal), -5 (Oos),

[wysig] Bevolking

   Toronto is Kanada se grootste metropool en een van die mees
   multikulturele stede ter wêreld
   Toronto is Kanada se grootste metropool en een van die mees
   multikulturele stede ter wêreld

   Volgens die sensus van die jaar 2006 het die bevolking uit 31 612 897
   mense bestaan en teen die jaar 2007 na raming tot sowat 33 miljoen
   gegroei. Dit maak van Kanada een van die ylste bevolkte state in die
   wêreld met net 3,2 inwoners per vierkante kilometer. 900 000 mense
   behoort tot die Eerste Nasies (Indiane en Inoeït).

   Die grootste deel van die bevolking is gekonsentreer in die provinsies
   Quebec en Ontario, veral langs die Sint-Laurensrivier en in die
   metropolitaanse gebiede van Toronto, Montreal, Quebec, London en
   Hamilton.

   Net vier provinsies het 'n bevolking van meer as een miljoen: Ontario
   (11,4 miljoen), Quebec (7,6 miljoen), Brits-Kolombië (3,9 miljoen) en
   Alberta (3 miljoen). Die gebied van Nunavut het die kleinste bevolking
   met net 27 000 mense.

   Kanada se amptelike tale is Engels en Frans, maar met uitsondering van
   die Franstalige provinsie Quebec en die tweetalige Nouveau-Brunswick is
   die provinsies anglofoon, alhoewel daar nie-Engelstalige
   minderheidsgroepe (hoofsaaklik Franstalige Kanadese, die Eerste Nasies
   en Inoeït) is. Nunavut het Inoektitoet as 'n bykomende amptelike taal,
   terwyl 'n minderheid van die inwoners van Nova Scotia nog Skots-Gaelies
   as omgangstaal praat.

   Kanada se bevolking was oorspronklik oorwegend van Franse, Engelse,
   Skotse en Ierse afkoms. Eers in die tweede helfte van die 19de eeu het
   die land een van die klassieke bestemmings vir groot getalle ander
   Europese immigrante geword, wat veral uit Duitsland, Italië, die
   Oekraïne, Skandinawië, Pole en die Verenigde State gekom het. Vandag is
   minder as 40 persent van Angel-Saksiese en sowat 30 persent van Franse
   afkoms.

   Die immigrasie na Kanada het nooit dieselfde vlakke bereik soos dié van
   die Verenigde State nie en eers teen die begin van die 20ste eeu sterk
   toegeneem. Dit het in 1913 'n historiese hoogtepunt met 410 000 mense
   bereik, waarvan 150 000 Britte en 140 000 Amerikaners. Deesdae
   immigreer groot getalle mense uit die Verre Ooste, met name die
   Volksrepubliek van Sjina, na Kanada.

[wysig] Politiek

   Die Kanadese parlementsgebou in Ottawa
   Die Kanadese parlementsgebou in Ottawa
   Die Kanadese parlement se laerhuis
   Die Kanadese parlement se laerhuis
   Die esdoringblad is die nasionale simbool van Kanada
   Die esdoringblad is die nasionale simbool van Kanada

   Kanada is 'n konstitusionele monargie. Die koningin of koning van die
   Verenigde Koninkryk fungeer ook as die koningin of koning van Kanada en
   is volgens die grondwet die staatshoof. Die daaglikse pligte van die
   destydse Koningin Elizabeth II word deur die goewerneur-generaal
   waargeneem, wat gewoonlik 'n afgetrede Kanadese politikus of ander
   bekende persoon is. Die goewerneur-generaal word na beraadslaging met
   die Eerste Minister van Kanada formeel deur die koningin benoem. Sy of
   hy bly onpartydig ten opsigte van die binnelandse beleid en tree veral
   tydens nasionale plegtighede as 'n simboliese figuur op.

[wysig] Uitvoerende gesag

   Die eerste minister van Kanada beskik as regeringshoof oor verreikende
   uitvoerende bevoegdhede. Hy word formeel deur die goewerneur-generaal
   benoem, maar moet nogtans die goedkeuring van die parlament geniet. Die
   leier van die grootste party beklee gevolglik meestal ook die amp van
   eerste minister.

   Die Kanadese regering beheer Kanada se buitelandse beleid, verdediging,
   handel, geldstelsel, vervoer, poswese en die administrasie van die
   federale gebiede in die noorde: Yukon, die Noordwes-Gebiede en Nunavut.

[wysig] Wetgewende gesag

   Kanada se tweekamerparlement bestaan uit die demokraties verkose
   Laerhuis en die Senaat of Hoërhuis. Alle Kanadese provinsies word op 'n
   proporsionele grondslag in die Senaat verteenwoordig, en die
   afgevaardigdes word volgens 'n voorstel van die Kanadese eerste
   minister benoem.

   Die parlement se wetgewede periode is vyf jaar. Op versoek van die
   eerste minister moet die goewerneur-generaal die Laerhuis ontbind selfs
   al het sy termyn nog nie verstryk nie, en 'n nuwe federale verkiesing
   uitroep.

[wysig] Regsprekende gesag

   Kanada se regstelsel pronk met 'n lang tradisie. Die Gemenereg, wat in
   alle provinsies met uitsondering van Québec toegepas word, berus op
   beginsels wat reeds in die Middeleeuse Engeland ontwikkel is. Quebec se
   Droit Civil gaan selfs terug op die tydperk van die Romeinse Ryk en
   weerspieël daarnaas ook baie beginsels van die Franse reg. Albei
   regstelsels is oor die loop van tyd by die Kanadese toestande aangepas,
   en Kanadese howe neem by die uitleg van wette ook die veranderende
   maatskaplike konteks in ag. Die Kanadese grondwet dien orals in Kanada
   as die basis van die regstelsel.

[wysig] Huidige regering

   Nadat 'n suksesvolle mosie van wantroue ingestel is, het op 23 Januarie
   2006 'n algemene verkiesing plaasgevind, waarin die Konserwatiewe Party
   36,3 persent van die stemme en 124 setels op hom verenig het. Die
   uitslae van die ander partye is: Liberale Party: 30,2 persent en 103
   setels, Bloc Québécois 10,5 persent en 51 setels en Nuwe Demokratiese
   Party 17,5 persent en 29 setels. Een onafhanklike kandidaat is direk
   verkose. Die voorsitter van die Konserwatiewe Party, Stephen Harper, is
   die nuwe Eerste Minister van Kanada.

[wysig] Grondwet en burgerregte

   Met die Britse Noord-Amerika-Wet van 1867, wat nog steeds as Kanada se
   grondwet dien, word die land 'n parlementêre monargie met skeiding van
   wetgewende, uitvoerende en juridiese mag. In 1917 kry vroue vir ie
   eerste keer stemreg in die federale verkiesing.

   Na Spanje, Nederland en België is Kanada in Julie 2005 die vierde land
   ter wêreld wat gay en lesbiese pare volle burgerregte toestaan,
   insluitende die reg om te trou en kinders aan te neem. Die sogenaamde
   Wetsontwerp C-38 van die liberale Kanadese regering word in die Senaat
   van Kanada met 47 Ja- teen 21 Nee-stemme goedgekeur.

   Nadat die rol wat Kanada jare lank as 'n toevlugsoord vir
   internasionale kriminele gespeel het, 'n negatiewe beeld van die land
   uitgedra het, het die regering van eerste minister Stephen Harper in
   2007 eerste stappe gedoen om sy reputasie in hierdie verband te
   verbeter. Twee voormalige Nazi-samesweerders het hulle Kanadese
   burgerskap in Junie 2007 verloor en word volgens die minister van
   justisie, Rob Nicholson, moontlik na Duitsland gedeporteer. Nicholson
   het beklemtoon dat Kanada geen veilige toevlugsoord sal wees vir
   oorlogsmisdadigers of mense wat skuldig is aan volksmoord of misdaad
   teen die mensdom.^[4] Die vroeëre anti-apartheid-aktivis Winnie
   Madikizela-Mandela, wat in die tagtigerjare 'n voorstander van
   gru-halssnoermoorde^[5] en as stigter van die sogenaamde Mandela
   Football Club ook mede-verantwoordelik vir die moord op die
   veertienjarige Stompie Seipei was, is in Junie 2007 toegang tot die
   land geweier.^[6]

[wysig] Volkslied en koninklike lied

   Kanada se volkslied is "O Canada". Alhoewel dit die eerste keer op 24
   Junie 1880 opgevoer was by 'n Saint Jean-Baptistedag-onthaal in Québec
   (stad), het dit nie Kanada se amptelike volkslied geword tot 1 Julie
   1980 nie. Oor die voorafgaande 70 jaar het "O Canada", "God Save the
   Queen" en "The Maple Leaf Forever" saamgeding as nie-amptelike
   volksliede, maar teen die 1960s het "O Canada" as die voorkeurkeuse
   uitgestaan. Toe dit die amptelike volkslied gemaak is, was meeste
   Kanadese verbaas dat dit nog nie reeds sulke status geniet het nie.

   "God Save the Queen" is nou Kanada se koninklike lied. Dit word
   amptelik gespeel in die teenwoordigheid van die Koningin of ander lede
   van die koninklike familie. Die eerste ses mate is ook gebruik as deel
   van die Onder-Koninklike Saluut, wat in die teenwoordigheid van die
   Goewerneur-Generaal gespeel word. Uit tradisie word "God Save the
   Queen" gesing aan die einde van uiters formele staatsaangeleenthede
   (byvoorbeeld 'n staatsbegrafnis of Remembrance Day-diens). Dit word ook
   gespeel (maar nie gesing nie) by baie militêre aangeleenthede, en
   sommige Universiteite sluit hulle konvokasies daarmee af. Tot die 1980s
   was dit ook algemeen vir laerskole in baie streke om hulle byeenkomste
   af te sluit met "God Save the Queen", maar dit is nie meer die geval
   nie. Soos met Brittanje verander die lied na "God Save the King"
   wanneer toestande op die troon dit noodsaak.

[wysig] Ekonomie

   Kanada is een van die welvarendste lande ter wêreld en 'n lidstaat van
   die Organisasie vir Ekonomiese Samewerking en Ontwikkeling (OECD) en
   die Groep van Agt (G8). Sy vryemarkekonomie word deur 'n hoër peil van
   regeringsinmenging gekenmerk as dié van die Verenigde State, en sy
   welvaart is meer eweredig onder die bevolking versprei. Desondanks stem
   Kanada ten opsigte van die markgerigtheid van sy ekonomiese stelsel,
   die produksiepatrone en hoë lewensstandaard grootliks met die VSA
   ooreen. Die BBP per capita is nogtans iets laer as dié van die VSA.
   Teersandmynbou in Kanada: 'n Aanleg van Syncrude naby Mildred Lake. Die
   geel strukture is hope swael wat naby die myn gestoor word
   Teersandmynbou in Kanada: 'n Aanleg van Syncrude naby Mildred Lake. Die
   geel strukture is hope swael wat naby die myn gestoor word
   Wingerde in Okanagan
   Wingerde in Okanagan

   In die afgelope dekade is Kanada se ekonomie - ná 'n moeilike tydperk -
   deur 'n hoë groeitempo en lae werkloosheidsyfers gekenmerk, terwyl die
   fiskale jare op nasionale vlak met groot oorskotte afgesluit het. Die
   werkloosheidsyfer het met 'n gemiddelde 6,1 persent in Mei 2006 sy
   laagste vlak sedert 1974 bereik.

   Oor die afgelope eeu het die indrukwekkende groei van die nywerhede,
   die mynbou en die dienstesektor die oorspronklik meer plattelandse en
   agrariese basis van die Kanadese ekonomie omgevorm tot 'n stedelike en
   industriële. Net soos in ander ontwikkelde lande word die ekonomie deur
   die tersiêre sektor oorheers, wat driekwart van Kanada se
   werksgeleenthede verskaf. Kanada verskil egter van ander
   Eerste-Wêreldlande deur die groot belangrikheid van die primêre sektor,
   waarby die hout- en oliebedryf die grootste rol speel.

   Kanada behoort tot die min ontwikkelde land ter wêreld wat
   netto-uitvoerders van energie is. Die land beskik oor groot natuurlike
   hulpbronne soos aardgas aan die ooskus en groot voorkomste van ru-olie
   en gas in die provinsies Alberta, Brits-Kolombië en Sasketchewan.
   Danksy die die teersande van Athabasca beskik die land oor die tweede
   grootste ru-olievoorkomste ter wêreld. Waterkrag is 'n ekologiese en
   goedkoop bron van energie, wat volop beskikbaar is in Quebec,
   Brits-Kolombië, Ontario en Manitoba. In 2003 is 180,9 miljard kubieke
   meter aardgas en 136 miljoen ton ruolie ontgin; Kanada was in daardie
   jaar die derde grootste produsent van aardgas en die negende grootste
   produsent van ruolie.

   As gevolg van sy goedkope energiebronne het Kanada tot die wêreld se
   derde belangrikste produsent van aluminium ná die Volksrepubliek van
   Sjina en die Russiese Federasie ontwikkel; die jaarlikse vervaardiging
   het in 2003 2,8 miljoen ton beloop. Kanada se energieverbruik was in
   2001 met 339,5 miljoen ton steenkooleenhede of 'n per-capita-verbruik
   van 10 943 kilogram die tweede grootste ter wêreld per inwoner na dié
   van die Verenigde State met 3 152 miljoen ton of 11 067 kilogram per
   capita. Die totale bruto-kragopwekking van Kanada se kragsentrales,
   waaronder 17 kernkragsentrales, het in 2003 570 000 miljoen
   kilowatt-ure beloop, en Kanada was sodoende die sesde grootste
   produsent van elektriese energie na die VSA, die Volksrepubliek van
   Sjina, Japan, die Russiese Federasie en Brasilië.^[7]

   Kanada is ook een van die belangrikste verskaffers van agrariese
   produkte, hout en minerale. Die Kanadese prairie is een van die
   grootste landbougebiede vir koring en ander grane. Die land is ook die
   grootste produsent van sink en uraan en een van die grootste
   verskaffers van goud, nikkel, aluminium en lood. Mynbou en die
   houtbedryf is die ekonomiese basis van baie stede en dorpe in die
   noorde van Kanada, wat minder geskik is vir landbou. Teen die begin van
   die 21ste eeu het hout en houtprodukte nog steeds byna 'n vyfde van
   Kanadese uitvoere beloop.

   Die suidelike gebiede van Ontario is die sentrum van die Kanadese
   nywerhede; met die motorbedryf as die belangrikste sektor.

   Kanada se ekonomie is afhanklik van internasionale handelsbetrekkinge,
   onder meer danksy die groot aandeel van die primêre sektor. Die
   vryhandelsooreenkoms (Engels: Free Trade Agreement met die VSA, wat in
   1989 gesluit is, en die Noord-Amerikaanse Vryhandelsooreenkoms (Engels:
   North American Free Trade Agreement) van die jaar 1994, wat ook Mexiko
   insluit, het tot 'n dramatiese groei in die internasionale handel en
   die ekonomiese integrasie met die VSA gelei. Sedert 2001 het Kanada
   daarin geslaag om 'n resessie te vermy, en sy ekonomie vertoon die
   beste in die G8-groep.

   Die ooreenkoms oor ekonomiese, industriële en tegnologiese samewerking
   wat in 1976 met die Europese Unie aangegaan is, was 'n poging om die
   ekonomiese afhanklikheid van die Verenigde State te verminder. Maar
   eers in die 21ste eeu het Kanada se buitelandse handel duidelik begin
   verskuif na die Pasifiese gebiede, en vier van die land se belangrikste
   handelsvennote is tans Asiatiese state.

[wysig] Wynbou

   Kanada staan tans nog nie internasionaal as 'n wynbouland bekend nie,
   maar beskik danksy die milde mikroklimaatsones van Okanagan en die
   Niagara-streek oor twee belangrike wynbougebiede. Die eerste Kanadese
   wyn is reeds sowat 200 jaar gelede geproduseer, en tans staan die land
   veral vir sy yswyn bekend.

   In die omgewing van Niagara-on-the-Lake het wynbouers uit Duitsland en
   Oostenryk in die 1970's die eerste wynkelders gestig. Die Ontariomeer
   stoor hier genoeg warmte om plaaslike temperature te verhoog en geskik
   vir wingerde te maak, terwyl die mikroklimaat ook danksy die hoër
   lugvogtigheid en neerslae gunstig vir kommersiële wynbou is. Kanadese
   wyne het intussen al medaljes op internasionale wynskoue verower.

[wysig] Kultuur

   Die Verenigde State oefen danksy hulle sterk ekonomiese posisie ook 'n
   beduidende invloed op kulturele gebied uit. Buitelandse besoekers aan
   Kanada sal baie kenmerke van die Amerikaanse leefstyl oorkant die grens
   raaksien, wat van die kommersialisering van die alledaagse lewe tot by
   die Engelse taal se spelling en uitspraak strek. Driekwart van die
   Kanadese bevolking maak gebruik van kabeltelevisie, terwyl
   satellietprogramme meer afgeleë gebiede soos byvoorbeeld die noorde van
   Kanada dek. Die oorgrote meerderheid Kanadese is gevolglik blootgestel
   aan Amerikaanse televisieproduksies wat sowat 70 persent van die
   plaaslik uitgesaaide programme verteenwoordig. Ook 90 persent van alle
   rolprente en 80 persent van alle boeke wat in Kanada vrygestel word het
   hulle oorsprong in die VSA. Die Amerikaanse Webster-woordeboek is net
   soos in die VSA die mees gesaghebbende bron ten opsigte van spelling.
   Thom Thomson (Group of Seven/Groupe des Sept): Le Pin (1916-1917),
   oliverf op doek, Musée des Beaux-Arts du Canada
   Thom Thomson (Group of Seven/Groupe des Sept): Le Pin (1916-1917),
   oliverf op doek, Musée des Beaux-Arts du Canada

   Kanadese het eers vanaf die 1960's begin om hule eie kulturele
   identiteit te handhaaf en te bewaar. Instellings soos die Canada
   Council is in die lewe geroep om die inheemse kuns en literatuur met
   subsidies, beurse en pryse te bevorder en in die binne- en buiteland
   bekend te maak. Die Kanadese letterkundige Northrop Frye het na die
   literêre ontwikkeling wat sedert die jaar 1960 plaasgevind het selfs 'n
   "kolossale verbale ontploffing" genoem.^[8] 'n Aantal universiteite het
   inheemse skrywers uitgenooi om enkele semesters as writers in residence
   werksaam te wees, terwyl daar ook steeds meer kursusse oor Kanadese
   literatuur aangebied is.

   Die bekendste moderne skrywers sluit Margaret Atwood en Mordecai
   Richter in. Die geskiedenis en landskap van Kanada oefen 'n sterk
   invloed op die romans van Atwoord, Rudy Wiebe, Margaret Laurence en
   Annie Proulx. Die laasgenoemde skryweres het in 1994 vir haar roman The
   Shipping News, wat in Newfoundland afspeel, die Pulitzer-prys ontvang.

   Die Kanadese landskappe en buitelewe in die winter was die
   gunstelingmotiewe van Kanada se gewilde 19de eeuse skilder Cornelius
   Krieghoff, 'n boorling van Amsterdam (Nederland).

   'n Ander indrukwekkende voorbeeld van die Kanadese skilderkuns is die
   werk van Tom Thomson en die Group of Seven/Groupe des Sept, wat die
   ongerepte natuurlandskap van die noordelike Kanada in 'n wonderlike
   kleureprag uitgebeeld het. Hierdie groep van sewe kunstenaars - wat
   gedurende verskillende tydperke Frank Carmichael, A.J. Casson, L.L.
   FitzGerald, Lawren S. Harris, Edwin Holgate, A.Y. Jackson, Franz
   Johnston, Arthur Lismer, J.E.H. MacDonald en Frederick Varley ingesluit
   het - het hul inspirasie in die noorde van Ontario gekry en hul kuns
   vir die eerste keer in 1920 in Toronto vertoon. Nogtans het hulle eers
   'n aantal jare later in Kanada en in die buiteland erkenning vir hul
   baanbrekende styl gekry. Terwyl die meeste Kanadese skilders
   oorspronklik noukeurig die voorbeeld van Europese kunstenaars gevolg
   het en selfs hul motiewe oorgeneem het, het die Groep van Sewe sy eie
   patriotiese filosofie ontwikkel wat die skepping van 'n selfstandige
   Kanadese kunsstyl as die voorvereiste vir 'n onafhanklike Kanadese
   nasie beskou het.

   Een van die opspraakwekkendste voorbeelde van moderne Kanadese boukuns
   was die argitek Moshe Safdie se utopiese woonstelkompleks Habitat 67
   wat ter geleentheid van die wêreldtentoonstelling Expo 1967 in Montréal
   ontwerp is. Die argitek Eberhard Zeidler het onder meer bekendheid
   verwerf met sy futuristiese vermaaksentrum Ontario Place in Toronto,
   wat op kunsmatige eilande opgerig is, en die rewolusionêre konsep van
   sy winkelsentrum Eaton Centre, wat eweneens in Toronto ontstaan het.
   Carlos Ott se ontwerp vir die nuwe Operateater in die Franse hoofstad
   Parys is as die beste van 700 voorstelle gekies. Tans word Arthur
   Erickson as die beduidendste moderne argitek in Kanada beskou. Sy
   bekendste bouwerke sluit die Antropologiese Museum van die Universiteit
   van Brits-Kolombië in Vancouver in, wat Indiaanse boukuns met beton en
   glas kombineer; die Robson Square-kompleks in die middestad van
   Vancouver, wat met sy estetiese ontwerp bekoor; en die Roy
   Thomson-konsertgebou in Toronto.

[wysig] Internasionale ranglyste

     * UN Human Development Index - 4e plek in 2004 (was eerste deur die
       meeste van die 1990s)
     * Reporters Without Borders - 18e plek in 2004
     * BBP per capita - 11e plek

[wysig] Verwysings

     * Baie van hierdie materiaal is afkomstig vanuit die CIA World
       Factbook 2000 en die 2003 Verenigde State Staatsdepartement se
       webwerf.

    1. ^ Statistics Canada - Canada's Population Clock
    2. ^ Srenk, Andreas: Kanada - der Osten. München: ADAC Verlag 2006,
       bl. 116
    3. ^ Magnusson, Magnus en Hermann Pálsson: The Vinland Sagas. The
       Norse Discovery of America: Graenlendinga Saga and Eirik's Saga.
       Londen: Penguin Books 1965
    4. ^ [1] Kanada: Oase für Kriminelle aus aller Welt. In: Berliner
       Morgenpost, 3 Junie 2007
    5. ^ Joanna Ball: The Ritual of the Necklace
    6. ^ [2] CNN.com: Winnie Mandela barred from Canada
    7. ^ Der Fischer Weltalmanach 2006. Frankfurt am Main: Fischer
       Taschenbuch Verlag 2005, bl. 645-658
    8. ^ Klinck, Carl F.: Literary History of Canada: Canadian Literature
       in English. In: The Modern Language Review, volume 74, nommer 1
       (Januarie 1979), bl. 186. Aanlyn beskikbaar: JSTOR.org

[wysig] Bronne

     * Brown, Craig (red.): The Illustrated History of Canada. Vierde
       uitgawe. Toronto: Key Porter Books 2002

[wysig] Eksterne skakels

           Die Engelse Wikiquote het 'n versameling aanhalings deur of oor
                                                     "Canada" (in Engels).

[wysig] Amptelike webwerwe

     * Die amptelike webwerf van die Kanadese regering

[wysig] Ensiklopedieë

     * Die Kanadese Ensiklopedie

[wysig] Geskiedenis, geografie en onderwys

     * Teaching about Canada
     * Photos of Canada Beauty
     * McCord Museum of Canadian History

[wysig] Kuns

     * Group of Seven Art - 'n virtuele kunsgalery


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Kanada

