Kanadadag


   Honderdduisende mense vergader jaarliks op 1 Julie in die Kanadese
   hoofstad Ottawa om Kanada se nasionale dag te vier
   Honderdduisende mense vergader jaarliks op 1 Julie in die Kanadese
   hoofstad Ottawa om Kanada se nasionale dag te vier

   Kanadadag (Engels: Canada Day, Frans: Fête du Canada) is die Nasionale
   Dag van Kanada ter herdenking van die stigting van die Dominium van
   Kanada op 1 Julie 1867. Dit is 'n openbare vakansiedag wat jaarliks op
   1 Julie deur alle provinsiale regerings en die oorgrote meerderheid van
   die sakewêreld dwarsoor die land gevier word.

   Kanadadag is vir baie Kanadese 'n dag vir buitemuurse aktiwiteite in
   die vroeë Kanadese somer. Dit is ook die belangrikste patriotiese
   vakansiedag van die land en word dikwels ook "Kanada se verjaarsdag"
   genoem, veral in die populêre pers.

   Alhoewel dit die datum is waarop die huidige Kanadese grondwet in
   werking getree het, word met die eerste dag in Julie nie die presiese
   datum van Kanada se onafhanklikwording of stigting gevier nie. Die dag
   herdenk eerder die begin van die totstandkoming van die Kanadese
   konfederasie as gevolg van die Britse Noord-Amerika-wet (Engels:
   British North America Act). Die Britse parlement het ook ná die jaar
   1867 nog groot invloed op die regering van Kanada uitgeoefen, en baie
   van die land se huidige provinsies het nog nie bestaan nie.

   Die datum herdenk dus eerder die belangrikste stap in die politieke
   proses wat uiteindelik tot Kanadese selfregering gelei het. Dit was ook
   die begin van Kanada se soewereiniteit, wat met die Statuut van
   Westminster aansienlik bevorder en met die proklamasie van die
   Constitution Act deur Elizabeth II, koningin van Kanada, in 1982
   uiteindelik erken is.
   Kategorieë: Kanada • Feesdae

