Kanadese Dollar


   Die Kanadese Dollar (ISO 4217-kode: CAD) is die amptelike geldeenheid
   van Kanada. Gewoonlik word afkortings soos die dollar-teken $ of C$ of
   CAD$ gebruik om na die Kanadese Dollar te verwys en dit van ander lande
   se dollar-geldeenhede te onderskei.

   Terwyl die International Organization for Standardization (ISO) se kode
   CAD (drie letters sonder monetêre simbole) algemeen gebruiklik is, is
   daar ook ander afkortings en simbole soos C$ (wat deur die Kanadese
   regering volgens The Canadian Style Guide aanbeveel en ook deur die
   Internasionale Monetêre Fonds gebruik word), Can$ en CDN$ (volgens
   Editing Canadian English) vir die Kanadese geldeenheid.

   Die Kanadese Dollar word in 100 cent opgedeel. Die Kanadese Dollar is
   die monetêre basis vir die Kanadese ekonomie, en alle munte word deur
   die Koninklike Kanadese Munt geslaan, terwyl die Canadian Bank Note
   Company en BA International Inc alle banknote in opdrag van die Bank of
   Canada/Banque du Canada druk.

   Die geskiedenis van Kanada se geldeenheid weerspieël die verswakkende
   ekonomiese bande met die Verenigde Koninkryk en die belangrikheid van
   sy toenemende handel met die Verenigde State. Die relatief sterk
   handelsbande met die VSA was ook 'n beslissende faktor by Kanada se
   besluit in die 1850's om ten spyte van Britse opposisie eerder die
   dollar as amptelike geldeenheid te kies as die pond. Nogtans het sowel
   Amerikaanse asook Britse muntstukke tot by die 1930's naas die
   nasionale Kanadese banknote en muntstukke 'n wettige betaalmiddel in
   Kanada gebly.

   Die ekonomiese invloed van die VSA het ook Kanada se wisselkoersbeleid
   oorheers: Gedurende die 19de en vroeë 20ste eeu het albei lande die
   goudstandaard gehandhaaf en hul geldeenhede gevolglik teen pariteit
   verhandel. Vanweë die afwykende struktuur van Kanadese uitvoere - die
   land is in teenstelling met die VSA nogal 'n beduidende uitvoerder van
   verwerkte goedere - en die noodsaaklikheid om sy eie ekonomiese
   doelwitte met 'n onafhanklike makro-ekonomiese beleid te bereik - het
   Kanada in 1950 en 1970 die voorkeur aan 'n fluktuerende wisselkoers
   gegee. In September 2007 het die Kanadese dollar - net soos in 1976 -
   weer teen pariteit met die Amerikaanse dollar verhandel.

[wysig] Bronne

     * Powell, James: A History of the Canadian Dollar. Banque du Canada /
       Bank of Canada. Aanlyn beskikbaar: A History of the Canadian Dollar
       - in pdf-formaat

   Kategorieë: Kanada • Geldeenhede

