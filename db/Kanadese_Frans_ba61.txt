Kanadese Frans


   Frans is een van Kanada se twee amptelike tale; die ander is Engels
   (sien Kanadese Engels). Volgens die sensus van 2001 het die aantal
   Franstaliges buite Kanada se enige Frankofone provinsie Québec
   toegeneem; tans praat 4,4 persent van die bevolking in die Anglofone
   provinsies Frans as hulle huistaal.

   Inhoud

        * 1 Geskiedenis
        * 2 Québec
        * 3 Atlantiese provinsies
        * 4 Ontario
        * 5 Prairie-provinsies
        * 6 Noordelike gebiede

[wysig] Geskiedenis

   Alhoewel Frans vanaf die 17de eeu die verkeerstaal van Nieu-Frankryk
   word, praat die Franse setlaars in die kolonie - met uitsondering van
   die koloniste wat uit die gebied van Île-de-France afkomstig is - die
   dialekte van hulle provinsies (Normandië, Bretagne, Poitou, Guyenne,
   Saintonge en Aunis).

   Met die inlywing van Nieu-Frankryk in die Britse Ryk begin die
   afsonderlike ontwikkeling van die Kanadese Frans, wat ten opsigte van
   uitspraak en woordeskat talle besonderhede van die 17de eeuse Frans
   bewaar het, maar ook invloede van sy anglofone omgewing toon.

   Die Kanadese omgangstaal verskil soms sterk van dié wat in Frankryk
   gepraat word, tog is daar net een Franse standaardtaal. Franstalige
   televisieprogramme uit Frankryk, Kanada, België en Switserland word
   deur die gemeenskaplike internasionale kanaal TV5 wêreldwyd uitgesaai.

[wysig] Québec

   Québec is die enige provinsie waar alleenlik Frans die ampstaal is.
   Sowat 81,4 persent van die bevolking is Franstalig. Die Frans van
   Québec toon sommige afwykings aangaande uitspraak en woordeskat,
   vergeleke met die standaardtaal van die Académie française. Die
   Québecois se Frans is meer of minder 'n weergawe van die taal soos dit
   in die tydperk van die Ancien régime, voor die Franse Rewolusie met sy
   taalstandaardisering op basis van die Paryse streektaal, in Frankryk
   gepraat word. In die algemeen het Europese Franstaliges egter
   hoegenaamd geen probleem om die Frans van die provinsie te verstaan
   nie.

[wysig] Atlantiese provinsies

   Frans is een van die twee ampstale van die provinsie van
   Nouveau-Brunswick (Engels: New Brunswick). Die Akadiese dialek van
   Frans, waaruit die Cajun-Frans van Louisiana ontwikkel, word in die
   maritieme provinsies nog steeds gepraat. Nouveau-Brunswick het die
   grootste aantal Akadiese Franstaliges en is die enige provinsie wat
   amptelik tweetalig is. Sowat een derde van sy bevolking praat Frans, en
   Moncton is die eerste Kanadese stad wat tweetalig verklaar is. Die
   Franse taal in Terre-Neuve (Newfoundland) is deur uitwissing bedreig.

[wysig] Ontario

   Frans is die moedertaal van sowat 'n half miljoen mense in Ontario,
   veral in die noordooste en ooste van diie provinsie. Sowat 'n derde van
   hulle praat Frans nie meer as hulle huistaal nie. Alhoewel die
   provinsie geen amptelike taal het nie, is dit oorwegend Engelstalig.
   Die owerhede gebruik die Franse taal sodra daar 'n groot minderheid
   Franstaliges is, byvoorbeeld in die federale regering.

[wysig] Prairie-provinsies

   Michif, 'n unieke taal met elemente van Frans en die inheemse Cree-taal
   word deur 'n klein aantal Métis in die provinsie van Manitoba gepraat.
   Manitoba het ook 'n beduidende minderheid Franstaliges in die gebied
   van Saint-Boniface naby Winnipeg. Ook die provinsie van Saskatchewan
   het 'n groot Frankofone gemeenskap, die sogenaamde Fransaskois.

[wysig] Noordelike gebiede

   Frans is een van die ampstale in al drie noordelike gebiede: Yukon,
   Noordwes-gebiede (Northwest Territories) en Nunavut.
   Kategorie: Franse taal

