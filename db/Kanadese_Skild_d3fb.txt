Kanadese Skild


   Die Kanadese Skild
   Die Kanadese Skild

   Die Kanadese Skild, wat dikwels ook die Laurentiese Skild genoem word,
   vorm die geologiese kern van die Noord-Amerikaanse vasteland. Hy
   beslaan die noordelike helfte van Noord-Amerika, wat tydens die laaste
   ystydperke byna heeltemaal met ysmassa's oordek was. Die yslae het ook
   die huidige voorkoms van die landskap gevorm.

   Inhoud

        * 1 Ligging
        * 2 Geologie
        * 3 Glasiale landskapvorming
        * 4 Klimaat
        * 5 Vegetasie

[wysig] Ligging

   Die Kanadese Skild behels die Kanadese gebiede Labrador, Noord-Quebec,
   Noord-Ontario, die Hudsonbaai-vlakte, die Noordwes-Gebiede, die
   Yukon-Gebied en die Kanadees-Arktiese Eilandsee; soms word ook die
   gebiede tot by die vlaktes van die Sint-Laurensrivier in die suid-ooste
   en die gebiede tot by Minnesota en Wisconsin by die Kanadese Skild
   gereken.

[wysig] Geologie

   Ten opsigte van sy geologiese struktuur bestaan die ondergrond van die
   skild uit argaïese en proterosoïese lae van kristalliene gesteentes met
   ou eruptiewe massa's. In die westelike gedeelte - die kraton van die
   Groot Slawemeer - is in 1999 die oudste gesteentes ter wêreld gevind,
   die Acasta-gneise uit die geologiese Hadaïkum-tydperk.

[wysig] Glasiale landskapvorming

   'n Tipiese landskap in die Kanadese Skild-gebied van Ontario met
   dennebome, mere, moeras en rotse
   'n Tipiese landskap in die Kanadese Skild-gebied van Ontario met
   dennebome, mere, moeras en rotse

   Die uitbreiding en latere afsmelting van die ysmassa's het die
   uitgestrekte gebied glasiaal omgevorm en 'n laagliggende landskap met
   'n klein aantal sagte heuwels geslyp. Tussen die heuwels het
   derduisende mere gevorm, terwyl die los grond van die boonste lae saam
   met die ys en smeltwater na die suide verplaas en in die gebied van die
   Groot Mere afgeset het.

   Ná die afsmelting van die groot ysmassa's het die gebied verrys en teen
   die rande gewelf. Hierdie proses het nuwe vorms van erosies geskep en
   ook die vorming van die groot aantal stroomversnellings en watervalle
   bevorder. Groot gebiede het tot moeras ontwikkel.

[wysig] Klimaat

   Die groot oop spasies teen die noorde en die ligging in die poolgebied
   bepaal die klimaat van die Kanadese Skild, wat streng kontinentaal en
   in die noorde polêr is. Die winters is lank en koud, die somers fris.
   Noord van die isoterm met 'n gemiddelde jaarlikse temperatuur van -2 °C
   begin die permavorsgebied. Weens die bevrore grond kan water in die
   somermaande nie wegsypel nie en vorm groot moerasgebiede teen die
   oppervlak, wat 'n geskikte broeigebied vir groot swerms van muskiete
   vorm.

[wysig] Vegetasie

   Die noorde van die Kanadese Skild maak deel uit van die toendra, wat
   tot by die suidelike oewers van die Groot Beremeer, Groot Slawemeer,
   Athabascameer en Hudsonbaai strek. In die suide word die toendra deur
   die taïga begrens, 'n streek van naaldbosse met 'n wydte van tussen
   1 000 en 1 400 kilometer. Teen die mees suidelike rand van die Kanadese
   Skild lê gebiede met gemengde bosse, wat in die vrugbare streke tussen
   die Rotsgebergte en die Groot Mere grotendeels uitgekap is om plek te
   maak vir landbougebiede.
   Kategorieë: Geografie van Kanada • Geologie

