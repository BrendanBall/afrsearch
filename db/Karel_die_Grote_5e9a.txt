Karel die Grote


   'n Portret van Karel die Grote deur Albrecht Dürer wat verskeie eeue na
   sy dood geskilder is.
   'n Portret van Karel die Grote deur Albrecht Dürer wat verskeie eeue na
   sy dood geskilder is.

   Karel die Grote (Latyn: Carolus Magnus, Engels / Frans Charlemagne)
   (742 of 747 – 28 Januarie 814) was die Koning van die Franke van 768
   tot met sy dood in 814. Hy het Italië oorwin en die Yster Kroon van
   Lombardye in 774 aangeneem. Op 'n besoek aan Rome in 800 is hy deur
   Pous Leo III op Kersdag tot keiser gekroon waarmee die herlewing van
   die Romeinse ryk tradisie in die Weste ingelui is in die vorm van die
   Heilige Romeinse Ryk. Deur sy buitelandse oorwinnings en interne
   hervormings het Karel die Grote bygedra tot die herdefinisie van
   Wes-Europa en die Middeleeue. Sy heerskappy word ook geassosieer met
   die Karolingiese Renaissance, 'n herlewing van kuns en onderwys in die
   Weste.

   Karel die Grote was die seun van Pepyn die Korte en sy vrou Bertrada
   van Laon. Sy oorspronklike naam in Oud-Frankies is nooit gedokumenteer
   nie, maar vroeë voorbeelde van sy naam in Latyn lees "Carolos" of
   "Karol's". Hy het sy vader opgevolg en saam met sy broer Karloman
   regeer tot laasgenoemde se dood in 771. Karel die Grote het sy vader se
   beleid teenoor die pousdom voortgesit en het die beskermer van die
   pousdom geword, die Longobarde se mag in Italië opgehef, en oorlog
   gevoer met die Sarasene, wat sy ryk uit Spanje lastig geval het. Tydens
   een van die veldtogte het hy een van die ergste nederlae van sy lewe by
   Roncesvalles deurgemaak (778). Hy het ook veldtogte teen die bevolkings
   oos van sy ryk gevoer, veral die Sakse, en hulle na 'n uitgerekte
   oorlog aan sy heerskappy onderwerp. Deur hulle na Christendom te bekeer
   het hy hulle in sy ryk geïntegreer en dus die weg gebaan vir die latere
   Ottoniaanse Dinastie.

   Vandag word Karel die Grote gesien as die vader van beide Frankryk en
   Duitsland en soms as as die Vader van Europa gesien. Hy was die eerste
   heerser van 'n Wes-Europese keiserryk sedert die val van die Romeinse
   Ryk.^[1]

[wysig] Agtergrond

   'n Frankies koning (middel), soos Karel die Grote uitgebeeld in die
   Sakramenterie van Karel die Kale (omtrent 870).
   'n Frankies koning (middel), soos Karel die Grote uitgebeeld in die
   Sakramenterie van Karel die Kale (omtrent 870).

   Teen die 6de eeu is die Franke gekersten en het die Frankiese Ryk onder
   die heerskappy van die Merovinge die magtigste van die koninkryke wat
   die Westelike Romeinse Ryk opgevolg het, geword. Na die Slag van Tertry
   het die Merovinge egter getaan tot 'n staat van magteloosheid wat
   daartoe gelei het dat hulle rois fainéants (konings wat niks doen nie)
   genoem is. So te sê alle regeringsmag van enige belang is uitgevoer
   deur hulle hoofoffisier, die major domus.

   In 687 het Pepyn van Herstal, major domus van die paleis van Austrasia,
   die onenigheid tussen die verskillende konings en hulle majors beëindig
   met sy oorwinning by Tertry en vir alle praktiese doeleindes die alleen
   regeerder van die hele Frankiese koninkryk geword. Pepyn self was die
   kleinseun van twee van die belangrikste figure van die Austrasiese
   Koningryk, Sint Arnulf van Metz en Pepin van Landen. Pepyn die Middel
   is uiteindelik opgevolg deur die onegte seun van Karel, later bekend as
   Karel Martel (die Hammer). Na 737, het Karel die Franke regeer sonder
   'n koning op die troon maar het vermy om homself koning te noem. Karel
   is opgevolg deur sy seuns Karloman en Pepyn die Korte, die vader van
   Karel die Grote. Om separatisme in die uitstreke van die ryk in toom te
   hou, het die broers Childerik III, die laaste van die Merovinge
   konings, op die troon geplaas.

   Nadat Karloman uit sy pos bedank het, het Pepyn Childeric III met Pous
   Sagarias se goedkeuring afgeset. In 751 is Pepyn tot koning verkies en
   gekroon as Koning van die Franke en in in 754 het Pous Stefanus II hom
   en sy jong seuns weer geseën Hulle was nou die erfgename van die groot
   ryk wat meeste van westelike en sentraal Europa ingesluit het. Die
   Merovinge dinastie is hiermee vervang deur die Karolingiese dinastie,
   vernoem na Pepyn se vader Karel Martel en die dinastie se belangrikste
   lid, Karel die Grote.

   Onder die nuwe dinastie het die Frankiese koninkryk uitgebrei om 'n
   gebied in te sluit wat meeste van Wes-Europa ingesluit het. Die
   verdeling van die koninkryk het Frankryk en Duitsland gevorm;^[2] en
   die godsdienstige, politieke, en kuns evolusie met oorsprong van 'n
   sentraal-geposisioneerde Francia het 'n definieerende indruk op die
   hele Wes-Europa gelaat.

[wysig] Lewe

   Daar word gemeen dat Karel die Grote op 2 April 742 in Herstal naby
   Luik, in België gebore is. Hy het in sy vader se villa in Jupille gaan
   woon toe hy omtrent sewe was. Daar bestaan 'n mate van onsekerheid oor
   beide sy geboorte datum en plek en ander datums wat voorgestel word is
   1 April 747 en 1 April 748. Baie geskiedskrywers gee sy geboorte plek
   as Jupille en ander stede wat al voorgestel is sluit Prüm, Düren, en
   Aachen in.
   Kategorie: Frankiese konings

