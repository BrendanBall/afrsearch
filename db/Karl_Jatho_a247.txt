Karl Jatho


   Karl Jatho was 'n Duitse pionier, uitvinder, vermaaklikheidster en
   siviele werker. Hy is gebore op 3 Februarie 1873 en is oorlede op 8
   Desember 1933.

   Hy het in Hanover, Duitsland gebly toe hy begin belangstel in die
   lugvaart. Hy het begin om 'n kragaangedrewe vliegtuig in die vroeë
   1900's te ontwerp. Hy het die Zanonia saad gebruik as patroon vir sy
   ongewone vlerk-ontwerp omdat dit lank en stabiel kan sweef. Die ontwerp
   het eers drie lae gehad maar het gou verander na twee lae toe hy begin
   toetse uitvoer het. Krag is deur 'n 10 perdekrag-enjin wat 'n
   tweelemvliegskroef aangedryf het, voorsien.

   Dit word beweer dat die eerste vlug van Jatho se vliegtuig op 18
   Augustus 1903 plaasgevind het en deur 4 getuies gesien is - 4 maande
   voor die Wright-broers hul eerste vlug gehad het! Hy het net 'n vinnige
   hop gemaak van 61m lank en 3m hoog in teenstelling met Orville Wright
   se 36m in 12 sekondes. Karl was nie baie gelukkig met sy vliegtuig nie,
   dit het nie genoeg krag gehad nie en die plat vlerke was nie so goed
   soos die Wright-broers se geboë vlerk nie.

   Hy het op die ou einde opgegee met die volgende rede wat hy aangeteken
   het:

          "in spite of many efforts, cannot make longer or higher flights.
          Motor weak"

   Meeste historici erken dat Jatho 'n kragaangedrewe vlug gehad het- maar
   sy vliegtuig se kontrolesisteem was nie goed genoeg nie, en sy vlug nie
   lank genoeg nie.

   Hy het later in 1909 'n suksesvolle vliegtuig gebou en gevlieg. Karl
   Jatho het ook 'n vliegskool en vliegtuigfabriek tot stand gebring, maar
   nie een van die twee was suksesvol nie.

[wysig] Bronne

     * Die Engelse Wikipedia
     * http://www.aerospaceweb.org/question/history/q0159.shtml

[wysig] Eksterne skakels

     * http://www.flyingmachines.org/jatho.html Webwerf wat foto's van sy
       vliegtuig wys
     * http://www.karl-jatho.com/html/we_were_the_first.html

   Kategorieë: Lugvaart • Duitse uitvinders

