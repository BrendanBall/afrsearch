Karl Popper


   Karl Raimund Popper (Wene, 28 Julie 1902 – Londen, 17 September 1994)
   was 'n Oostenrykse-Britse filosoof wat veral bekend is vir sy
   wetenskaplike metode-teorie, sy kritiek op die historiese determinisme
   en steun vir die 'oop samelewing'. Hy was 'n belangrike sosiale en
   politieke filosoof, 'n vurige ondersteuner van die liberale demokrasie,
   die beginsels van sosiale kritiek waarop dit gegrond is, en 'n
   onwrikbaare teenstander van outoritarisme. Hy het ook bekend geword vir
   sy weerlegging van die klassieke denkmodel van wetenskap as 'n proses
   van waarneming en induksie en sy pleidooi vir "valsifieerbaarheid" as
   kriterium om wetenskap van nie-wetenskap te onderskei.

   Inhoud

        * 1 Kort biografie
        * 2 Filosofie van Wetenskap
        * 3 Politieke Wetenskap
        * 4 Kritiek op Popper se werk
        * 5 Bronne
        * 6 Literatuur
        * 7 Belangrikste werke
        * 8 Eksterne Skakels

[wysig] Kort biografie

   Karl Popper is in 1902 in Wene, Oostenryk gebore in 'n Joodse gesin. Sy
   ouers het egter hul Joodse geloof prysgegee en hy het grootgeword as 'n
   gesekulariseerde Oostenryker. Op 16 jarige leeftyd verlaat hy sy
   ouerhuis in 'n bui van opstandige, jeugdige verset. Hy doen eers
   handearbeid, maar skryf hom ook in aan die Universiteit van Wene, waar
   hy in die fisika, wiskunde, sielkunde en filosofie studeer. In Unended
   Quest (sy "intellektuele biografie") vertel hy hoe sy kort flankeerdery
   met die Kommunisme geëindig het by die aanskoue van hoe ongewapende
   jong sosialiste in 1919 buite 'n polisiekantoor doodgeskiet is in 'n
   betoging wat deur kommuniste gereël is.

   Hy promoveer in 1928 onder Karl Bühler in die filosofie, en hou skool
   in 'n middelbare skool van 1930 tot 1936. In 1937 emigreer hy na
   Nieu-Seeland as gevolg van die opkomende Nazisme in Duitsland en
   Oostenryk. Daar word hy lektor in die filosofie aan die Canterbury
   University College in Christchurch. In 1946 verhuis hy na Engeland om
   lektor te word in die logika en die wetenskaplike metode aan die London
   School of Economics, waar hy in 1949 'n leerstoel kry. Hy word tot
   Britse Ridder "geslaan" deur Koningin Elizabeth II in 1965.

   Popper word in 1976 tot 'Fellow' van die Royal Society gekies. Hy
   ontrek homself uit die akademie in 1969, hoewel hy intellektueel aktief
   bly tot sy dood in London in 1994.

[wysig] Filosofie van Wetenskap

   Popper gebruik self die term 'kritiese rasionalisme' om sy filosofie te
   omskryf. Hierdie benaming is van belang omdat dit sy verwerping van die
   klassieke empirisme en van die waarneming-induksiemodel wat daaruit
   ontwikkel het, aandui. Popper was 'n vokale teenstander van dié model.
   Popper het geargumenteer dat wetenskaplike teorieë universeel van aard
   is en alleen indirek getoets kan word deur na hul implikasies te
   verwys.

   Die probleem van die onderskeid tussen wetenskaplike en
   nie-wetenskaplike (d.i. metafisiese) teorieë het heelwat van sy aandag
   in beslag geneem. Hy noem dit die "demarkasieprobleem" en probeer dit
   skerp onderskei van die probleem wat die filosofiese denkers veral die
   sg. Weensekring destyds in Wene geboei het. Vir hulle was die vraag:
   Wat maak taalgebruik betekenisvol? Popper ag dit 'n onbelangrike
   probleem, en vra liewer: Wat maak 'n teorie wetenskaplik?

   Popper het mettertyd 'n eie, unieke wetenskapsfilosofie ontwikkel wat
   hy in Duits in 1934 op 32-jarige ouderdom gepubliseer het as Die Logik
   der Forschung (Die Logika van Navorsing). Dié werk is in 1948 in Engels
   vertaal as The Logic of Scientific Discovery en word deur baie filosowe
   gereken as die invloedrykste teks in die wetenskapsfilosofie wat in
   Engels sedert die Tweede Wêreldoorlog verskyn het. Popper se
   wetenskapsfilosofie het bekend geraak as "valsifikasionisme".

   Volgens Popper kan logiesgewys geen hoeveelheid positiewe uitkomste op
   die vlak van eksperimentele toetsing enige wetenskaplike teorie waar
   bewys nie, maar 'n enkele eksperimentele weerspreking is logieserwys
   bepalend: dit wys die teorie, waarvan die implikasie verkry is, is vals

   Popper se beskrywing van die logiese assemetrie tussen verifiering en
   verkeerd bewys vorm die kern van die filosofie van die wetenskap. Dit
   inspireer hom ook om die valsbewysbaarheid te gebruik as kriteruim om
   onderskeid te maak tussen dit wat wetenskaplik is en nie-wetenskaplik
   is nie. Volgens Popper kan kennis alleen as wetenskaplik erken word
   indien dit die strengste moontlike toetse kan weerstaan om dit vals te
   bewys. Hy het beweer dat die aansprake op wetenskaplikheid van beide
   psigoanalise en marxsisme verwerp, aangesien die teorieë waarop beide
   strominge gegrond word nie vals bewys kan word nie.

   Alle wetenskaplike kennis is vir Popper ook bloot voorlopig en niks is
   vas en seker nie. Daar is geen uiteindelike fondament van kennis nie.
   Sodanige kennis word gegenereer deur die kreatiewe verbeelding met die
   doel om probleme op te los wat ontstaan het in spesifieke
   historiese-kulturele omgewing. Uit hierdie veronderstelling vloei sy
   ander bekende boek oor die wetenskapfilosofie voort, naamlik
   Conjectures and Refutations. Die naam dui daarop dat wetenskaplike
   kennis ontwikkel op die grondslag dat wetenskaplikes voorlopige
   veronderstellings (conjectures) maak, wat dan aan vals bewysbare toetse
   (refutation) onderwerp moet word. Slaag die veronderstelling die toets,
   word dit voorlopig aanvaar as 'n getoetse wetenskaplike wet totdat nuwe
   getuienis dit kan weerlê, waarna die siklus weer voortgaan.

[wysig] Politieke Wetenskap

   Nóú verwant aan Popper se wetenskapfilosofie, is sy filosofie van die
   oop samelewing (Open Society). Sy boek The Open Society and its enemies
   het gevolg op sy vrywillige bannelingskap uit Nazi Oostenryk in 1936 na
   Nieu-Seeland. Hy het The Open Society geskryf aan die Universiteit van
   Christchurch, waar hy gedurende die Tweede Wêreldoorlog gedoseer het.
   Dit is 'n hartstogtelike aanval op die filosofiese vyande van vryheid,
   gelykheid en rasionaliteit. Veral Plato, Hegel en Marx het onder skoot
   gekom. Vir Popper was gemelde filosowe die intellektuele oorsprong van
   outoritarisme en totalitarisme wat veral die tydperk ná die Eerste
   Wêreldoorlog gekenmerk het. Die gruwelikste voorbeelde daarvan is
   volgens hom Stalin en Hitler.

   Die oop samelewing sluit aan by Popper se wetenskapfilosofie. Popper
   beskou enige samelewing as geslote wanneer dit op die grondslag van
   mites, mistisisme en politieke ideologieë soos Marxisme, Nazisme of
   apartheid gegrond is. 'n Samelewing kan volgens Popper alleen as oop,
   demokraties en vry beskou word indien dit georganiseer word op die
   grondslag dat politieke kennis altyd voorlopig is en aan kritiek
   onderwerp kan word. Vryheid vlieg byvoorbeeld by die deur uit die
   oomblik wanneer mense 'n obsessie begin ontwikkel oor die vrae: Wat is
   reg? Wie weet die beste? Wie behoort te regeer? Volgens Popper kry die
   mens dan die waansin van "fantasieë oor filosoofkonings, Pruisiese
   vorste en die diktatuur van die proletariaat".

   Die vraag mag nooit wees "Wie moet regeer?" nie. Die vraag is eerder:
   "Hoe beskerm ons ons teen swak regering?"Politieke beleid het dieselfde
   status as wetenskaplike teorieë; dis voorstelle wat slegs standhou tot
   tyd en wyl kritiek hulle weerlê het en hulle vervang is deur ander,
   hopelik beter, maar steeds kritiseerbare voorstelle.

   Meer nog, hy verwerp revolusie as vorm van politieke handeling, omdat
   dit onderlê word deur 'n veronderstelling van utopiese sosiale
   ingenierswese wat hemel op aarde beloof en wat ontken dat die mens self
   besluite oor die toekoms kan maak en uitvoer. Utopiese sosiale
   ingenieurs soos Marx veronderstel, volgens Popper, dat die geskiedenis
   onafwendbaar sy gang moet gaan. Die oop samelewing, vir Popper, word
   gekenmerk deur stuksgewyse sosiale verandering omdat die mens net
   gedeeltelike en voorlopige kennis oor samelewingstoestande kan hê. Dus
   moet stapsgewyse veranderinge aangebring word en deur ervaring geleer
   word voordat volgende beleidsrigtings oorweeg word. Die oop samelewing
   is dus een waarin politieke idees in die openbaar getoets en
   gekritiseer kan word en individue persoonlike verantwoordelikheid vir
   hulle eie morele besluite neem. In die oop samelewing word leiers deur
   die stembus van hulle mag ontneem.

   Vryheid en individuele regte is vir Popper die uitstaande kenmerke van
   die oop samelewing. 'n Demokrasie is 'n samelewing waarin kritiek
   geinstitusionaliseer is. Daarom is demokrasie nie in die eerste
   instansie regering deur die meerderheid nie, want die meerderheid kan
   altyd, soos die minderheid, tiranniek regeer.

   'n Demokrasie is 'n samelewing waarin instellings verskans is wat
   kritiek op die regering van die dag moontlik maak instellings soos 'n
   vrye pers, 'n veelpartyparlementêre stelsel en 'n onafhanklike regbank.

[wysig] Kritiek op Popper se werk

   Popper se werk het ook kritiek uitgelok. Aan die een kant is daar
   diegene wat die stellings van die historisisme of holisme as
   intellektueel gerespekteerde teorieë erken wil sien, terwyl ander die
   marxisme of die psigoanalise as wetenskaplike teorieë beskou.

   Volgens die Quine-Duhem tesis is dit onmoontlik om 'n enkele hipotese
   op sy eie te toets, aangesien elke een deel vorm van 'n groep teorieë.
   Dus kan slegs gesê word dat 'n hele paket van relevante teorieë
   kollektief vals bewys word, maar daar kan nie oortuigend gesê word
   watter element van die paket moet vervang word nie.

   Thomas Kuhn se invloedryke boek The Structure of Scientific Revolutions
   argumenteer dat wetenskaplikes werk volgens 'n reeks van paradigmas, en
   hy vind weinig bewys dat wetenskaplikes werklik die valsbewys
   metodologie gebruik. Popper se student Imre Lakatos het gepoog om Kuhn
   se werk met "valsifikasionisme" te verbind deur te argumenteer dat
   wetenskap vorder deur die vals bewys van navorsings programme eerder as
   die spesifieke universiële stellings van naïewe "valsifikasionisme".
   Nog 'n student van Popper Paul Feyerabend het uiteindelik alle
   voorskriflike metodologie verwerp en geargumenteer dat die enigste
   universeële metode wat wetenskaplike vooruitgang kenmerk is dat
   enigiets kan werk (anything goes).

   Charles Taylor beskuldig Popper daarvan dat hy sy wêreldberoemdheid as
   'n epistemoloog misbruik om die belangrikheid van die kontinentale
   tradisionele filosowe van die 20ste eeu te onderspeel/verkleineer.
   Volgens Taylor is Popper se kritiek ongegrond, maar word ontvang met
   aandag en respek wat Popper se "intrinsieke waarde nouliks verdien."

   Aan die begin van die 21ste eeu beweer Michel ter Hark dat Popper 'n
   gedeelte van sy ideë nie self uitgedink het nie, maar van een van sy
   leermeesters, die Duitse jood Otto Selz, oorgeneem het. Selz het nooit
   self gepubliseer nie, deels ondat hy in 1933 agv Nazi druk sy werk moes
   staak en deur 'n verbod op verwysinge na Selz se werk in die tyd. Ter
   Hark skryf hieroor die boek Popper, Otto Selz and the rise of
   evolutionary epistemology.

   Hierdie kritiek breek nie fundamenteel af aan die invloed en belang van
   Popper as een van die mees vooraanstaande denkers oor wetenskaplike
   metode teorie en prominentte kritikus van die outoritarisme in die
   twintigste eeu, nie. Volgens Anton van Niekerk het die geskiedenis vir
   Popper reg bewys: samelewings wat gebou word op totalitêre anneksasie
   van die ideë van reg en orde (soos apartheid Suid-Afrika en
   kommunistiese Oos Europa) het uiteindelik voete van klei.

[wysig] Bronne

   Saamgestel en vertaal uit Engelse en Nederlandse Wikipedia met
   bywerkings vanuit:
     * Albert Venter , "Die intellektuele wêreld is beslis armer sonder
       Popper", Beeld, 22 September 1994.
     * Anton van Niekerk, "Suid-Afrika kan leer uit Popper se idee van
       demokrasie", Die Burger, 3 Oktober 1994.
     * Karl Popper in die Stanford Encyclopedia of Philosophy

[wysig] Literatuur

     * Feyerabend, P. Against Method. London: New Left Books, 1975. Boek
       van 'n voormalige kollega van Popper, met sterk kritiek op Popper
       se rasionalistiese uitkyk op die wetenskap.
     * Kuhn, T. S. The Structure of Scientific Revolutions. Chicago:
       University of Chicago Press, 1962. 'n Kernpunt van die hedendaagse
       filosofie is die debat tussen die volgelinge van Kuhn en Popper oor
       die aard van wetenskaplike ondersoek. Dit is die boek waarin die
       gesigspunte van die eersgenoemde op klassieke wyse uiteengesit
       word.
     * Magee, B. Popper. London: Fontana, 1977. 'n Goeie inleiding, uiters
       leesbaar maar onkrities oor Popper.
     * O'Hear, A. Karl Popper. London: Routledge, 1980. 'n Kritiese
       uiteensetting van Poppers se denke, beskou vanuit die hedendaagse
       analitiese filosofie.
     * Schilpp, P. A., ed. The Philosophy of Karl Popper, 2 vols. La
       Salle, IL: Open Court Press, 1974. Een van die beter bydraes tot
       die reeks 'Library of Living Philosophers'. Bevat Popper's
       intellektuele autobiografie, ‘n uitgebreide reeks kritiese essays
       en Popper se antwoorde daarop.
     * Stokes, G. Popper: Philosophy, Politics and Scientific Method.
       Cambridge: Polity Press, 1998. 'n Uitgebreide, ewenwigtige studie
       wat veral ingaan op die sosiale en politieke aspekte van die denke
       van Popper.
     * Ter Hark, M. Popper, Otto Selz and the rise of evolutionary
       epistemology.

[wysig] Belangrikste werke

     * Logik der Forschung. Wenen: Julius Springer Verlag, 1935.
     * The Open Society and Its Enemies. 2 dln. Londen: Routledge, 1945.
     * The Poverty of Historicism. 2e ed. Londen: Routledge, 1961.
     * Conjectures and Refutations: The Growth of Scientific Knowledge.
       Londen: Routledge, 1963.
     * Objective Knowledge: An Evolutionary Approach. Oxford: Clarendon
       Press, 1972.

[wysig] Eksterne Skakels

     * Karl Popper van Stanford Encyclopedia of Philosophy (Engels)
     * Die Karl Popper Web (Engels)
     * Influence on Friesian Philosophy (Engels)
     * Open Society Institute George Soros Stigting Netwerk (Engels)
     * A Skeptical Look at Karl Popper deur Martin Gardner (Engels)
     * Stichting MeerVrijheid: Kritiek op Karl Popper (Nederlands)

   Kategorieë: Britse filosowe • Oostenrykse filosowe

