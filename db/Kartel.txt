Kartel


   'n Kartel is 'n formele ooreenkoms tussen oligopoliste waarvolgens
   saamgespan word oor pryse, markaandeel, advertensiekoste,
   produkontwikkeling, ensovoorts.

   Inhoud

        * 1 Bekende voorbeelde van kartelle
             + 1.1 Die kartel tussen PPC, Anglo-Alpha en Blue Circle
             + 1.2 Die kartel van die Organisasie van Petroleumuitvoerlande
        * 2 Verwysings

[wysig] Bekende voorbeelde van kartelle

[wysig] Die kartel tussen PPC, Anglo-Alpha en Blue Circle

   Die klassieke voorbeeld in Suid-Afrika was die kartel tussen die drie
   belangrikste sementvervaardigers, Pretoria Portland Cement (PPC),
   Anglo-Alpha en Blue Circle, wat gesamentlik vir meer as 90% van die
   sementverkope in die land verantwoordelik was. Hhierdie drie firmas het
   vir 'n lang tydperk saamgespan wat prysvasstelling en markaandeel
   betref en het amptelik toestemming verkry om saam te span, selfs nadat
   samespanning in 1986 verbied is. In Oktober 1994 het die regering egter
   die toestemming teruggetrek en die kartel is tot die einde van 1996
   gegun om te ontbind. Alhoewel die ontbinding plaasgevind het, beweer
   sementgebruikers dat daar steeds 'n kartelooreenkoms bestaan tussen
   PPC, Alpha Cement en Lafarge SA (soos Blue Circle nou bekend staan).
   Die firmas is steeds geneig om hul pryse op dieselfde datums met
   ongeveer dieselfde persentasie te verhoog, en sementgebruikers vind dit
   bykans onmoontlik om van een verskaffer na 'n ander te skuif.^[1]

[wysig] Die kartel van die Organisasie van Petroleumuitvoerlande

   'n Bekende internasionale voorbeeld van samespanning is die kartel van
   die Organisasie van Petroleumuitvoerlande (OPUL) wat in 1960 deur die
   vyf vernaamste olieproduserende lande van daardie tyd (Saoedie-Arabië,
   Iran, Irak, Koeweit en Venezuela) tot stand gebring is. In teenstelling
   met die voorbeeld van sement, waar die kartel uit drie prysmakende
   firmas bestaan het, is olie op die internasionale mark aangebied deur
   'n aantal prysnemende firmas. Die stigting van OPUL was daarop gemik om
   die posisie van st lede te verbeter. In 1973 het OPUL (wat nou dertien
   lede gehad het, gesamentlik 70% van die wêreld se ru-olie voorsien en
   vir 87% van alle olie-uitvoer verantwoordelik was) besluit om produksie
   te beperk deur kwotas vir sy lede in te stel. Al was die kartel nie 'n
   volskaalse monopolie nie, het dit oor aansienlike markmag beskik.
   Gegewe die hoogs onelastiese vraag na olie (veral op die kort termyn),
   het die uitsetbeperkings binne 'n jaar tot 'n viedvoudige styging in
   oliepryse gelei. Winste het gestyg en verskeie OPUL-lande het oornag
   geweldig ryk geword. Teen die einde van die dekade het hierdie lande
   groot somme geld aan wapens, infrastruktuur en ekonomiese ontwikkeling
   bestee. In 'n poging om hul winste verder te verhoog, is die
   olieproduksie weer eens beperk, met die gevolg dat die olieprys met
   ongeveer $10 tot $12 tot bokant $30 per vat gestyg het. Die hoë pryse
   het egter die wêreldaanbod van olie 'n hupstoot gegee en teen 1985 het
   OPUL se bydrae tot die totale aanbod tot net 30% gedaal. Die
   wêreldvraag na olie het op die lang termyn ook meer elasties geword,
   namate verbruikers en produsente olie meer ekonomies gebruik het en
   nuwe oliebesparende tegnologieë ontwikkel is.

   Namate die wêreldproduksie toegeneem het, is die OPUL-lande voortdurend
   verplig om hul eie produksie af te skaal ten einde wêreldpryse te
   handhaaf. Prysdalings en 'n meer elastiese vraag het tot gevolg gehad
   dat inkome in OPUL-lande gedaal het, en die kartel het onder toenemende
   druk gekom. Sommige lidlande het hul kwotas probeer omseil, en teen die
   einde van 1985 is daar weggedoen met die kwotastelsel. Die
   OPUL-voorbeeld is tiperend van die probleme waaraan kartelooreekomste
   onderhewig is. Dit is altyd vir 'n individuele lid van 'n kartel
   aanloklik om te kul deur wederregtelik pryse te sny of om (soos in die
   geval van OPUL) meer as sy kwota te verkoop. Alhoewel OPUL steeds
   bestaan, is die individuele produsente hoofsaaklik prysnemers en is die
   pogings om die prys te manipuleer grootliks iets van die verlede.

   Die voorbeeld van OPUL illustreer sekere grondliggende probleme
   verbonde aan enige poging om produksie te beperk:
     * Dit word met verloop van tyd al hoe moeiliker om markbeheer te hou.
     * Produsente wat oor ekonomiese mag beskik, word gekonfronteer met 'n
       keuse tussen kort- en langtermynwins.
     * Dit is op die lang termyn moeilik om 'n verbintenis tot die
       beperking van produksie in stand te hou.

[wysig] Verwysings

    1. ^ Sunday Times Business Times, 7 November 2002.

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Saadjies • Ekonomie

