Kassel


                                          Kassel
                                                Kaart                Wapen

                                                         Ligging in Hessen

                                                 Land            Duitsland
                                            Deelstaat               Hessen
                                           Koördinate   51°19′ N, 09°30' O
                                             Stigting             Voor 913
                                           Stadstatus                 1189
                                           Oppervlak:
                                             - Totaal         106,79 vk km
                                    Hoogte bo seevlak                166 m
                                           Bevolking:
                          - Totaal (1 Februarie 2007)              193 589
                                 - Bevolkingsdigtheid          1 813/vk km
                                              Tydsone         UTC +1 (MET)
                                              Klimaat
                                               - Tipe    Gematigde klimaat
                   - Gemiddelde jaarlikse temperatuur               8,5 °C
                          - Gem. temp. Januarie/Julie       -0,2 / 17,2 °C
                      - Gemiddelde jaarlikse neerslae               699 mm
                                         Burgemeester Bertram Hilgen (SPD)
                                    Amptelike Webwerf        www.kassel.de

   Kassel (tot en met 1926 amptelik Cassel) is die derde grootste stad in
   die Duitse deelstaat Hessen ná Frankfurt am Main en Wiesbaden.

   Kassel is die historiese hoofstad van Hessen en het tussen 1277 en 1866
   as regeringsetel gedien. Die stad is tans die administratiewe sentrum
   van die distrik Kassel en die Landkreis (munisipaliteit) Kassel.

   Die stad het internasionale bekendheid verwerf met die kunsuitstalling
   documenta wat sedert 1955 elke vier of vyf jaar hier gehou word. Sedert
   Maart 1999 dra Kassel ook die amptelike bynaam documenta-Stadt.

[wysig] Geografie

   Kassel is sowat 70 kilometer noordwes van die geografiese middelpunt
   van Duitsland geleë en sodoende naas Erfurt (Thuringen) en Göttingen
   (Nedersakse) die mees sentraal geleë van alle Duitse stede met meer as
   100 000 inwoners.

   Kassel lê in die noordelike gedeelte van Hessen naby die grens met
   Nedersakse in die sogenaamde Kasseler Becken, 'n ruim keteldal wat ook
   die uitgestrekte vlaktes van die Fuldarivier behels. Die keteldal word
   deur vyf bergreekse omring: Die Langenbergen in die suidweste en die
   Habichtswald in die weste (wat albei deel uitmaak van die
   Habichtswald-natuurpark), die suidelike uitlopers van die Reinhardswald
   in die noordooste, die Kaufunger Wald (wat deel uitmaak van die
   Meißner-Kaufunger Wald-natuurpark) in die ooste en die Söhre in die
   suidooste en suide.
   Die Fuldarivier in Kassel
   Die Fuldarivier in Kassel

   Hierdie vyf bergreekse word deur twee bergrûens, wat nord en suid van
   Kassel in wes-oostelike rigting loop, met mekaar verbind sodat die
   Kasseler Becken - afgesien van die Fulda se riviervallei, wat in
   noord-suidelike rigting deur die berge sny - volledig deur berggebiede
   omsluit word.

   Die stadsgebied se warm en milde mikroklimaat verskil duidelik van die
   klimaattoestande van sy bergagtige omgewing. Danksy die beskermde
   ligging in 'n keteldal, wat deur hoër geleë bosgebiede omsluit word, is
   Kassel teen swaar onwere beskut, en aangesien die lug veral in die
   somer in die keteldal vasgevang word, word in die laer geleë
   stadsbuurte dikwels temperature aangeteken wat tussen 3 en 5 °C hoër as
   in die omgewing is.

   Die belangrikste stede en dorpe, wat aan Kassel se stadsgebied grens,
   is Baunatal, Vellmar, Niestetal, Fuldatal, Fuldabrück, Kaufungen en
   Lohfelden. Kassel word deur drie snelweë (die A7, A44 en A49), vyf
   nasionale roetes en 'n aantal belangrike spoorlyne (waaronder
   ICE-treinverbindings) en die nabygeleë lughawe Kassel-Calden met ander
   metropole verbind. Die mees nabygeleë stede is Hannover (met 'n
   padafstand van 164 kilometer noord van Kassel), Göttingen (55 kilometer
   noordoos van Kassel), Erfurt (185 kilometer oos van Kassel), Frankfurt
   am Main (193 kilometer suid van Kassel), Siegen (165 kilometer suidwes
   van Kassel), Dortmund (165 kilometer wes van Kassel) en Paderborn (84
   kilometer noordwes van Kassel).
   Kategorieë: Hessen • Stede in Duitsland • Kassel

