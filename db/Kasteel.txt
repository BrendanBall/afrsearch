Kasteel


   Die kasteel Neuschwanstein in Duitsland.
   Die kasteel Neuschwanstein in Duitsland.

   Die term kasteel verwys in Europa na die adellike vesting van die Hoë
   Middeleeue, wat gebruik is om 'n bepaalde gebied te oorheers, maar
   terselfdertyd ook as die woonplek van 'n adellike gesin gedien het. Die
   Nederlandse en Afrikaanse woord kasteel is afgelei van Middelnederlands
   casteel, Pikardies castel en Latyns castellum (wat oorspronklik na 'n
   blokhuis of bolwerk verwys het).

   Inhoud

        * 1 Etimologie
        * 2 Sosiale betekenis
        * 3 Argitektuur
        * 4 Binneversiering
        * 5 Politieke, militêre en ekonomiese betekenis
        * 6 Bronne
        * 7 Verwysings

[wysig] Etimologie

   Die Afrikaanse en Duitse sinoniem burg (Nederlands: burcht) is verwant
   met die Germaanse burgs ("heuwel, hoogte, berg") en kom nog steeds in
   talle plekname voor. Dit is moontlik ook verwant met die Griekse pyrgos
   ("stad met versterkings, wal") en die Oudhoogduitse werkwoord bergan
   ("bêre, bewaar, verberg").

   Gedurende die vroeë Middeleeue is terme soos kasteel/burg, palts, stad,
   toevlugsoord (Latyns: refugium), versterkte nedersetting, castrum en
   curtis nie stelselmatig gebruik nie, sodat ook talle historiese bronne
   geen presiese beskrywings van versterkte nedersettings of geboue bevat
   nie.^[1]

[wysig] Sosiale betekenis

   Burg Eltz, 'n kasteel in Duitsland
   Burg Eltz, 'n kasteel in Duitsland

   Oorspronklik was die reg, om 'n kasteel op te rig, 'n koninklike
   voorreg, en hierdie reg is net aan 'n beperkte aantal adellikes
   toegestaan. Die opkoms van die adellike burg staan in nou verband met
   'n maatskaplike fenomeen.^[2] Die meeste adellikes het aanvanklik op
   plase gewoon, wat geleidelik tot dorpe ontwikkel het. Later het baie
   adellikes begin om die plase te versterk. Hierdie versterkings was
   meestal eenvoudige burge met 'n wagtoring, 'n vestingbou en vestingwal.

   Sedert die 11de eeu het baie adellike gesinne egter begin om hulle
   herehuise te verlaat en hulle in kastele te vestig. Kastele is
   gewoonlik op ontoeganklike plekke in die wildernis soos bergspitse of -
   in vlaktes - as waterburge opgerig. Die kastele, wat dikwels teen hoë
   koste gebou is, is volgens die destydse militêre standaarde versterk en
   was in staat om selfs 'n lang beleg te weerstaan.

   Die bou van kastele het verreikende gevolge vir die maatskaplike orde
   van die Middeleeue ingehou: Die oprigting van kastele het nie alleen 'n
   nuwe magsimbool van die Europese adel geword nie - baie gesinne het
   byvoorbeeld die naam van hulle kasteel as hulle vanne gebruik -, maar
   het ook die feodalisering van die maatskappy en die soewereiniteit van
   adellikes bevorder, wat nou as absolute heersers oor 'n bepaalde gebied
   opgetree het. Die adellike ridders het dikwels die saamhorigheidsgevoel
   van hulle gesin deur middel van 'n kasteel versinnebeeld en vergroot.

[wysig] Argitektuur

   Die donjon (woontoring) van die kasteel van Vincennes in Parys
   (Frankryk)
   Die donjon (woontoring) van die kasteel van Vincennes in Parys
   (Frankryk)

   Die adellike kasteel, wat sedert die 11de eeu ontwikkel is, verskil
   duidelik van die ou volksburge, wat al vroeër opgerig is om in
   oorlogstye as 'n skuilplek vir 'n groot aantal mense te dien. Die
   terrein van die kasteel is verklein, sy versterkings is aansienlik
   verbeter, net stene is as boumateriaal gebruik, en die toring het die
   belangrikste en sentrale gebou van die kasteelterrein geword. Die
   toringkastele van Italiaanse adellikes, wat al vroeër opgerig is, het
   hier moontlik as 'n voorbeeld gedien.

   Die kastele in Europa verskil ten opsigte van hulle grondplan van
   mekaar. Die tipiese Franse kasteel, wat ook in Engeland baie gewild
   geraak het, is meestal deur 'n groot donjon of woontoring gekenmerk.
   Hierdie toring is danksy sy hoogte en sy massiewe mure byna
   oninneembaar gemaak. Selfs sy ingang was gewoonlik twintig tot veertig
   voet bo-oor die grond, sodat lere, beweeglike trappe of 'n ophaalbrug
   op dieselfde hoogte benodig is. Die torings was rond, vierkantig of
   meerkantig. Die laagste verdieping benede die ingang was van binne
   toeganklik deur trappe of lere. Aangesien dit nie oor vensters beskik
   het nie, was luggatjies die enigste ligbronne. Gewoonlik het dit 'n
   bron bevat, of dit is as wynkelder, voorraadkamer, skatkamer of kerker
   vir doodsvyande en misdadigers gebruik.

   'n Tweede tipe van Franse oorsprong is deur 'n vierkantige grondplan
   met vier hoektorings gekenmerk. Danksy die sterk Franse invloed op die
   res van Europa het hierdie tipes kastele ook in ander Europese lande
   voorgekom. Ook die meeste argitektoniese vakterme soos Nederlands en
   Afrikaans kasteel, Middelhoogduits kastêl of schastel en Engels castle
   is ontleen aan die Middel-Franse woord chastel.

   Veral in Duitsland het kastele in die 12de en 13de eeu naas die toring
   ook oor 'n aparte woonhuis vir die adellike gesin beskik, die
   sogenaamde palas. Sodoende het die toring 'n suiwer militêre funksie
   vervul. Die middelpunt van die woonhuis of woongeboue was die fees- of
   riddersaal.
   Die kasteel St. Ulrich, Ribeauvillé (Frankryk)
   Die kasteel St. Ulrich, Ribeauvillé (Frankryk)

   Die meeste kastele het oor 'n boomgaard beskik, waarin klein damme
   aangelê en bome, plante en kruie geplant is. Mense het dikwels in die
   skadu van bome geskuil, waarvan die saad deur kruisvaarders uit die
   oosterse lande saamgebring is.

   Die navorsing oor die argitektuur van die Middeleeuse kastele in Europa
   steun nog steeds veral op argeologiese opgrawings. Nogtans beskik ons
   oor gedetailleerde destydse beskrywings van kastele in die hoofse
   literatuur. Geskiedkundiges skenk meesal min aandag aan hierdie bronne,
   aangesien die hoofse digters hoofsaaklik Keltiese legendes bewerk het
   en verdag word om net 'n sprokieswêreld te beskryf. Die digters gebruik
   egter veral in Duitsland 'n gesofistikeerde terminologie ten opsigte
   van argitektoniese besonderhede, wat nie in ander historiese dokumente
   voorkom nie. Aangesien die kastele en hulle argitektuur ook 'n
   representatiewe rol vir die adel gespeel het, kan 'n mens vanuit die
   digterlike beskrywings nogtans tot gevolgtrekkings oor die destydse
   argitektuur en ander besonderhede van kastele kom of 'n indruk kry van
   die destydse smaak en voorstellings van 'n luukse lewe. Al het hulle
   kastele meestal net oor luike beskik, het die bewoners graag na
   literêre beskrywings van kastele geluister, wat met talle glasvensters
   gespog het.

   Die Middeleeuse kastele was allesbehalwe gerieflike woonplekke. Mense
   moes benoud voel in die geboue, en hulle is gepla deur donkerheid,
   koue, tog, stank en onhigiëniese toestande. Genoegsame toiletgeriewe
   was gewoonlik nie beskikbaar nie; meestal is voorgewels gebruik, wat op
   die boonste verdiepings en bo-oor 'n stroompie geleë was. Die kastele
   se gemakhuisies was nogtans die rustigste en helderste plekke in 'n
   kasteel, sodat hulle dikwels ook as leeskamers gedien het.

   Stank het mense ook in die eetkamers gepla. Hier is kruie en blomme
   soos basiel, kamille, laventel en madeliefie gestrooi.^[3]

[wysig] Binneversiering

   Die feessaal het soms oor 'n oppervlak van enkele honderd vierkante
   meter beskik, en indien daar geen gevaar van aanvalle was, is dit ook
   van pragtige groot vensters voorsien. Welvarende adellikes het die mure
   met marmer of versierde muurteëls verfraai. Saans is die feessale met
   kroonligte, kandelaars of fakkels helder verlig.
   'n Fresko met 'n toneel uit die Iwein-siklus, kasteel Rodenegg,
   Suid-Tirool (Italië)
   'n Fresko met 'n toneel uit die Iwein-siklus, kasteel Rodenegg,
   Suid-Tirool (Italië)

   In die winter is die feessale met kaggels verwarm; nogtans was hulle
   taamlik koud. Dit verklaar ook waarom mense destyds baie na die lente
   uitgesien en sy begin uitbundig gevier het.

   Die tipiese binneversierings soos muurskilderye en muurtapyte het
   meestal verlore gegaan. Veral in Frankryk was blomme of tonele uit die
   mitologie, die Bybel, die hoofse helde-epiek en die ridderlewe baie
   gewild as motiewe vir muurskilderye. Dikwels is ook wapens en
   wapenskilde opgehang. Die muurtapyte was uiters kosbaar en deurweef met
   goud en sy; die Tapyt van Bayeux uit die 11de eeu gee 'n indruk van
   hierdie tapyte, alhoewel dit nie kan meeding met die pragtige
   voorbeelde wat later vervaardig is. Hulle is gewoonlik net tydens 'n
   fees opgehang en daarna weer verwyder. Die vloere is tydens 'n fees
   bedek met wonderlike tapyte, ondanks die feit dat groot hoeveelhede
   blomme gestrooi en daarop platgetree is.

   Tafels, sitbanke en stoele is slegs tydens die feesmaal na die saal
   gebring en daarna weer verwyder; belangrike persone het gedurende 'n
   oudiënsie op leunstoele gesit.

   Die vertrekke van die adellike gesin was nie minder pragtig nie,
   ofskoon die meubilering meestal beperk was tot 'n bed en stoele. Die
   beddens was baie gerieflik en het ook as sitplekke gedien, selfs tydens
   'n feesmaal.

   Ook die badkamers was gerieflik; pype en pompe is gebruik om die
   kastele van welvarende adellikes van water te voorsien. Nogtans kon die
   badkamers in kastele nie met die stedelike badhuise meeding nie. Maar
   aangesien die meeste vroue- en ander privaatvertrekke eers in die
   winter verwarm is, het die badkamers dikwels in die herfs as
   woonvertrekke gedien.

[wysig] Politieke, militêre en ekonomiese betekenis

   Château Gaillard - donjon en hoofmuur
   Château Gaillard - donjon en hoofmuur

   As militêre geboue het kastele beskerming verleen teen vyandelike
   aanvalle. 'n Aantal kastele is as oninneembaar beskou, alhoewel die
   meeste 'n langer beleg nie werklik kon weerhou nie. Selfs die magtige
   Château Gaillard, wat deur Richard die Leeuehart sowat veertig
   kilometer van die Normandiese hoofstad Rouen af opgerig is, is deur die
   Franse koning Filips II Augustus in die jaar 1204 ná slegs een maand se
   beleg ingeneem.

   Ook die idee, dat die donjon of sentrale woontoring deur sy bewoners
   nog verdedig sou kon word, al was die vyandelike troepe reeds daarin
   geslaag om die terrein van die kasteel te verower, was teoreties van
   aard. Die militêre aspek van die kastele word dikwels oorskat; dit is
   dus belangrik om ook met die simboliese en representatiewe karakter van
   'n kasteel rekening te hou. Hierdie magtige geboue, wat dikwels op
   bergspitse getroon en met hoë torings gespog het, het steeds ook die
   mag, soewereiniteit en rykdom van die adellike heersers versinnebeeld.
   Die waterkasteel Château Chillon, Montreux (Switserland)
   Die waterkasteel Château Chillon, Montreux (Switserland)

   Kastele was uiters geskik om die heerskappy oor 'n bepaalde gebied te
   vestig, en hulle is baie kere ook gebruik om die bevolking van die
   omgewing te onderdruk. Roofridders was byvoorbeeld geen verskynsel van
   die laat Middeleeue nie, maar het al vroeër dorpsbewoners geteister.
   Eers met die totstandkoming van 'n soort regsorde in later eeue, wat
   die selfstandige militêre optrede van die adel duidelik beperk het, was
   die optrede van roofridders nuuswaardig en is dit in historiese
   dokumente aangeteken.

   Kastele het 'n belangrike rol by die ekonomiese ontwikkeling van 'n
   gebied gespeel; hulle ligging was meestal van strategiese belang en het
   dit vir die adel moontlik gemaak om handels- en waterweë te oorheers.
   Ambagsmanne en handelaars het hulle dikwels aan die voet van 'n
   kasteelberg gevestig, sodat die kastele die oorsprong van baie dorpe en
   stede geword het. Die kastele het ook 'n groot rol in die bosbou en die
   jag gespeel. Die meeste bosse is vanuit die kastele beheer, en naas die
   houtontginning was ook die jag 'n besondere voorreg en deel van die
   adellike leefwyse.

[wysig] Bronne

     * Johnson, Paul: The National Trust Book of British Castles. Londen:
       Book Club Associates 1978

[wysig] Verwysings

    1. ^ Von Freeden, Ursula en Siegmar von Schnurbein: Germanica. Unsere
       Vorfahren von der Steinzeit bis zum Mittelalter. Uitgegee vir die
       Römisch-Germanische Kommission des Deutschen Archäologischen
       Instituts. Augsburg: Weltbild 2007, bl. 427
    2. ^ Bumke, Joachim: Höfische Kultur. Literatur und Gesellschaft im
       hohen Mittelalter. Boekdeel 1. München: Deutscher Taschenbuch
       Verlag 1986, bl. 137
    3. ^ Johnson, Paul: The National Trust Book of British Castles.
       Londen: Book Club Associates 1978, bl. 100

   Kategorieë: Argitektuur • Middeleeue

