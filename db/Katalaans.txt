Katalaans


   Die Katalaanse taalgebied in Europa
   Die Katalaanse taalgebied in Europa

   Katalaans is 'n taal wat in Katalonië (die noordooste van Spanje), in
   die Pais Valencià, op die Balearen, in Andorra (as amptelike taal) en
   in die Suid-Franse Pyrénées-Orientales deur meer as 10 miljoen mense
   gepraat word. Dit is 'n Romaanse taal wat ooreenkomste toon met Spaans,
   maar nog meer met Oksitaans, wat in Suid-Frankryk gepraat word.

   Net soos met die ander Romaanse tale is die oorsprong te vinde in Latyn
   uit die Romeinse tydperk, soos dit deur die gewone mense gepraat is.
   Verskille met Spaans sluit in die gebruik van die "F" in Katalaans, in
   plaas van die "H" in Spaans in woorde soos "Fer"-Hacer(doen),
   "Ferro"-Hiero (yster) en "Farina"-Harina (meel). In teenstelling met
   Spaans het die klinkers drie verskillende variante in Katalaans,
   naamlik die oop, geslote en stom klank. Verder kom die "Ç" ook voor en
   ken Katalaans, behalwe die "LL" (LJ-klank uit Spaans) ook 'n "L·L" wat
   klink soos 'n VET "L": "parcel·la" (perseel ). Die Spaanse "Ñ" word in
   Katalaans geskryf deur die "NY"-kombinasie soos in "Catalunya"
   (Cataluña, Katalonië) en "Espanya" (España, Spanje).

   Katalaans het verskillende dialekte. Mens spreek byvoorbeeld in
   Valencia die "T" aan die einde van 'n woord uit, of mens gebruik "sa"
   en "ses" op die Baleariese Eilande as dit om 'n plek- of
   eiendomsaanduiding gaan. 'n Ou vorm van Katalaans word in Alghero
   (Sardinië) gepraat.

   Vir lang tye was die taal in Spanje verbode, byvoorbeeld tussen omtrent
   1500 en 1800 maar ook meer onlangs onder die Franco regime. Nou is die
   taal weer in opkoms en kom weer algemeen voor. Om in diens van die
   Katalaanse owerheid te tree is mens verplig om perfekte skryf en praat
   vermoeë van Katalaanse te hê. Ook in die onderwys in Katalonië word
   hoofsaaklik Katalaans gebruik, en die Spaanse taal word as 'n gewone
   vak in Katalaans gegee. Aan die universiteite in Katalonië word
   uitsluitend in Katalaans (of Engels) gedoseer. Daar is dan ook in
   Barcelona byna meer Katalaans te sien as Kastiliaans, die offisiële
   Spaans.

   Die skryf van Katalaans word bemoeilik deur die aksentuering, wat
   ingewikkelde reëls het, en die verandering van die slotklinkers in
   enkel- en meervoud. Iemand wat Spaans praat sal Katalaans as 'n
   heeltemal ander taal ervaar, soortgelyk aan die verskil tussen Duits en
   Afrikaans.

   Enkele voorbeelde:

         Katalaans                  Spaans
            Vaig al supermercat.         Voy al supermercado.
         He treballat pels bombers. He trabajado para los bomberos.
               No ho puc fer.              No puedo hacerlo.
                 Fins demà.                  Hasta mañana.
                   Adéu!                        ¡Adiós!
                Si us plau.                   Por favor.
                 Forquilla.                    Tenedor.
                 Hem sopat.                  Hemos cenado.

[wysig] Geskiedenis

   Die dialekte van Katalaans. Sowat 12 000 Katalane leef in die Sardiese
   stad Alghero (Katalaans: Alguero)
   Die dialekte van Katalaans. Sowat 12 000 Katalane leef in die Sardiese
   stad Alghero (Katalaans: Alguero)

   Katalaans is net soos Oksitaans, Sardies, Reto-Romaans en Portugees 'n
   Romaanse taal, wat oorspronklik uit die plaaslike Vulgêrlatynse
   omgangstaal ontwikkel, maar nie ver van sy Latynse wortels wegbeweeg
   het nie. In geografiese en taalkundige opsig vorm die taal 'n soort
   brug tussen die Gallo-Romaanse taalgroep noord van die Pireneë en die
   Ibero-Romaanse taalgroep.

   Die eerste Katalaanse dokumente dateer uit die 9de eeu, en Katalaans
   het tot by die middel van die 13de eeu nou betrekkinge met die
   Oksitaanstalige suide van Frankryk, maar begin al sedert die 11de eeu
   sy eie karakter ontwikkel. Die meeste Katalaanse trobadors het
   aanvanklik in Oksitaans geskryf, tog begin die Katalane geleidelik op
   hulle eie taal fokus. Die skrywer en filosoof Ramon Llull (1235-1315)
   word as die belangrikste Katalaanse digter beskou, wat Katalaans tot 'n
   eersterangse literêre taal in Europa uitgebou het. Hy begin ook om
   Katalaans as 'n vak- en wetenskapstaal te vestig.

   Met die vereniging van Aragón en Kastilië deur die huwelik van die
   sogenaamde reyes católicos, koning Ferdinand van Aragón en Isabella van
   Kastilië, begin die geleidelike Kastiliaanse oorheersing van die
   Katalaanse taalgebied. Alhoewel Katalaans as die regs-, amps- en
   omgangstaal aanvanklik nie deur Kastiliaans bedreig is nie, begin die
   neergang van Katalaans as 'n literêre taal.

   Ná die einde van die Spaanse Suksessieoorlog (1701-1714) raak Katalonië
   sy selfregering kwyt. Die Spaanse heersershuis Boerbon bevorder die
   ontwikkeling van 'n sentralistiese staatsbestel, en Kastiliaans word as
   die Spaanse ampstaal afgedwing. In 1716 word Kastiliaans ook die
   verpligte taal van die onderwys. Die Spaanse owerhede plaas in 1779
   selfs 'n verbod op Katalaanse toneelstukke.

   Die 18de eeu word as die tydperk van die decadència beskou, 'n tyd van
   agteruitgang. Eers die literêre beweging van die romantiek wek weer die
   belangstelling in Katalaans, wat in die 19de eeu weer begin groei. Met
   die renaixença, die hergeboorte van Katalaans, begin ook die
   taalkundiges weer belangstel in Katalaans. In die dertigerjare van die
   20ste eeu beleef die taal 'n bloeitydperk.
   Die Internasionale Kongres van die Katalaanse taal (1906)
   Die Internasionale Kongres van die Katalaanse taal (1906)

   Die Fascistiese Franco-bewind maak 'n einde aan hierdie ontwikkeling en
   verbied die gebruik van Katalaans. Meer as 'n kwart miljoen mense,
   waaronder die meeste skrywers en politikusse, gaan in ballingskap,
   veral in Frankryk. Talle plekname is gehispaniseer, en dikwels is mense
   selfs gedwing om Kastiliaanse vanne aan te neem. Eers in die
   sestigerjare word die gebruik van Katalaans geleidelik weer toegelaat,
   en drie jare ná die afsterwe van generaal Franco is alle beperkings
   opgehef.

   Die tydperk van onderdrukking het groot skade aan die Katalaanse
   taalgemeenskap berokken. Die gebrek van onderwys het nadelige gevolge
   vir die Katalaanse skryftaal ingehou, wat deur baie sprekers nie meer
   aangeleer is nie, en die Katalaanse nywerheidsgebiede het talle
   Spanjaarde uit ander dele van die land na Katalonië gelok. Hulle was
   meesal die Katalaanse taal nie magtig nie.

   Die regering van Katalonië het 'n aantal maatreëls ingestel om hierdie
   toestande te verbeter, wat as die normalitzácio ("normalisering")
   bekend staan. Alhoewel baie welgestelde burgers en immigrante
   aanvanklik nie bereid was om Katalaans aan te leer nie, het die
   Katalaanse owerhede die posisie van Katalans in die afgelope kwarteeu
   gevestig. Danksy die belangrike rol, wat Katalaanse politikusse in die
   Spaanse koalisieregering speel, het die Katalane die toestemming van
   die Spaanse regering gekry om met die strawwe taalbeleid ten gunste van
   Katalaans voort te gaan. Die voormalige status van Katalaans is
   sodoende geleidelik herstel. Die Katalaanse taalbeweging vereis dat
   alle bewoners van die gebied 'n uitgebreide kennis van Katalaans
   verwerf en dit tenminste as 'n tweede taal kan praat.

   Katalaans het intussen die enigste voertaal in die Katalaanse
   onderwysstelsel, die enigste ampstaal en ook die taal van die
   ekonomiese lewe geword. Die Kastiliaanse, of Spaanse, taal is
   teruggedring, en baie jong Katalane het nou duideliker minder kennis
   van Kastiliaans.

   Die hispanisering van persoons- en plekname is na die demokratisering
   van Spanje teruggerol.

   Wikipedia
   Sien gerus Wikipedia se uitgawe in Katalaans

   Vir woordeboekinligting, sien die bladsy Katalaans op WikiWoordeboek

                                Italiese tale
            Italiese groep: Oskies | Umbries | Faliskies | Latyn
                                Romaanse tale
     Iberoromaans: Asturies | Galicies | Katalaans | Portugees | Spaans
   Galloromaans: Langues d'oil: Frans | Gallo | | Lorreins | | Normandies
       (Auregnais | Guernésiais | Jèrriais | Sercquiais) Pikardies |
                  Champenois | Wallonies | Anglo-Normandies
    Oksitaans: Aranees | Auvergnat | Gaskons | Languedokies | Limousin |
                                 Provensaals
                              Frankoprovensaals
                Retoromaans: Romansch | Ladinies | Friulaans
              Italoromaans: Dalmaties | Italiaans | Napolitaans
   Suid-Romaans: Korsikaans Sardies (Campidanies, Galluraans, Logudories,
                                 Sassaries)
   Balkanromaans: Aroemeens | Istro-Roemaans | Meglenoroemaans | Roemeens
                                  Romaanse
          Kunstale: Interlingua | Interlingue | Lingua Franca Nova

   Kategorieë: Natuurlike taal • Tale van Spanje • Tale van Frankryk •
   Iberoromaanse tale • Andorra

