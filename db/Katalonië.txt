Katalonië


   CAPTION: Catalunya
   Cataluña
   Catalonha
   Katalonië


   Vlag Wapen
              Volkslied: Els Segadors
   Hoofstad          Barcelona
   Amptelike Tale    Katalaans,Spaans
                     en Aranees.
   Oppervlak
    – Totaal
    – % van Spanje   Rang 6de
                      32 114 km²
                      6,3%
   Bevolking
    – Totaal (2006)
    – % van Spanje
    – Digtheid       Rang 2de
                      7 134 697
                      16%
                      222.16/km²
   Inwonersnaam
    – Afrikaans
    – Spaans
    – Katalaans
                      Katalaan
                      catalán (m); catalana (f)
                      català (m); catalana (f)
   Statuut van
   Outonomiteit      1932

                     huidig: 9 Augustus 2006
   Parlementêre
   verteenwoordiging
    – Kongressetels
    – Senaatsetels
                      46
                      7
   President         José Montilla Aguilera (PSC)
   ISO 3166-2        CT
             Generalitat de Catalunya

   Katalonië (Katalaans: Catalunya; Spaans: Cataluña; Aranees Oksitaans:
   Catalonha), is een van die outonome gemeenskappe van Spanje. Dit grens
   aan Frankryk en Andorra in die noorde, Aragon in die weste, en Valencia
   in die suide. In die ooste word dit begrens deur 'n 580 km kuslyn met
   die Middellandse See.

   Die Gemeenskap se grondgebied kom ooreen met dié van die historiese
   gebied van die voormalige Prinsdom van Katalonië en die hoofstad is
   Barcelona. Die outonome gemeenskap van Katalonië dek 'n oppervlak van
   32 114 km² met 'n amptelike bevolking van 7 134 697 (2006) waarvan
   immigrante 'n geskatte 12,3% uitmaak.

   Inhoud

        * 1 Geskiedenis
        * 2 Geografie
        * 3 Taal
        * 4 Kultuur
        * 5 Ekonomie
        * 6 Verwysings

[wysig] Geskiedenis

   Katalonië is reeds sedert prehistoriese tye bewoon. Die instroming van
   Keltiese stamme na die Iberiese Skiereiland het gelei tot die
   ontwikkeling van die Keltiberiërs. In 575 v.C. het die Antieke Grieke
   die gebied gekoloniseer en die dorp Empúries aan die Middellandse See
   kus gestig was saam met Rode (Roses), ook in Katalonië, die mees
   westelike Griekse dorpe sou word. Die Keltiberiese kultuur is deur die
   aankoms van die Grieke, Feniciërs en Kartagers beïnvloed. ^[1]
   Romeinse Akwaduk naby Tarragona
   Romeinse Akwaduk naby Tarragona
   Karel die Grote en die jong Louis die Vrome
   Karel die Grote en die jong Louis die Vrome

   Dit sou egter die Romeine se aankoms in die Iberiese Skiereiland wees
   wat die grootste en mees blywende indruk op Katalonië sou hê. Die
   aankoms van Romeinse administratiewe en institusionele strukture het
   gelei tot 'n netwerk van stede en paaie, die invoer van landbou gegrond
   op graankosse, druiwe en olywe, die invoer van besproeiing die
   ontwikkeling van Romeinse Reg, en die aanneming van die Latynse taal,
   waarvan al drie tale wat amptelike status in Katalonië het, Spaans,
   Katalaans en die Oksitaanse variant Aranees afstam. ^[1] Die Romeinse
   era het aangebreek met die aankoms van Gnaeus Cornelius Scipio Calvus
   in Empúries met die doelwit om toevoerlyne vir Hannibal se Kartaagse
   leër af te sny tydens die Tweede Puniese oorlog. Nadat Kartage verslaan
   en verskeie Iberiese opstande onderdruk is, is Romeinse heerskappy teen
   195 v.C. oor die gebied wat later Katalonië sou word volledig
   bewerkstellig. Die grootste deel van Katalonië het eers deel geword van
   die Romeinse provinsie Hispania Citerior; na 27 v.C. het dit deel
   geword van Tarraconensis, met die hoofstad Tarraco (nou Tarragona).

   In die 5de eeu het die Wesgote as deel van die Germaanse inval van die
   Romeinse Ryk onder Athaulf hulle in Tarraconensis (410) gevestig en toe
   die Wesgotiese koning Euric in 475 die koninkryk van Tolosa (moderne
   Toulouse, Frankryk) gestig het, het hy die gebied wat ooreenkom met
   vandag se Katalonië daarby ingesluit. Die Wesgote het die gebied
   oorheers tot aan die begin van die 8ste eeu, eers uit Toulouse en later
   uit Toledo. In 718, het die Moslem-verowering van Spanje die
   noordwestelike deel van die skiereiland bereik en invalle in Septimania
   uitgevoer. Die gebied wat aan die Frankiese Ryk gegrens het is egter
   geleidelik vanuit die noorde verower en binne 'n enkele eeu is
   Katalonië deur die Franke verower. Girona het reeds in 785 geval en in
   801 het Karel die Grote se seun Louis Barcelona verower. Die
   grensgebied tussen die Frankiese Ryk en die More het bekend gestaan as
   Marca Hispanica (Spaans: Moerasse) en is deur die Graaf van Barcelona
   regeer.^[1]

   Tydens die 10de eeu het die Katalaanse Grawe al hoe meer onafhanklik
   van die Karolingiese mag geword. Die 11de eeu is gekenmerk deur die
   ontwikkeling van 'n feodale samelewing. Die oorwinning van Ramon
   Berenguer I oor die ander Katalaanse grawe het die graafskappe van
   Katalonië onder die Barceloonse kroon verenig. Die naam Catalonia is
   vanaf die middel van die 12de eeu af begin gebruik om na die groep
   graafskappe waaruit die Marca Hispanica bestaan het te verwys. Tot op
   die tydstip het die Grawe van Barcelona gepoog om hulle gebied in
   veelvuldige rigtings uit te brei en is die Besalú graafskap, deel van
   die Empúries, Cerdanya en vir 'n kort tydjie selfs die graafskap van
   Provence verower. Die verowerde gebied suid van die historiese Marca
   Hispanica het as Catalunya Nova ("Nuwe Katalonië") bekend gestaan en is
   teen die einde van die 12de eeu deur Katalane herbevolk.^[1]

   Die huwelik tussen die Graaf Ramon Berenguer IV, van die huis van
   Barcelona, met Petronila, dogter van die Koning van Aragon, in 1137 het
   die vereniging met die Kroon van Aragon en verdere feodale uitbreiding
   na die Moorse suide en weste moontlik gemaak. Tortosa is in 1148
   verower en Lleida in 1149. Ramon Berenguer IV het "Aragon" as sy
   hooftitel en die naam van sy koningshuis gebruik. Ramon en Peronella se
   seun het die titel Rex ("koning") van Aragon geneem. Katalonië en
   Aragon het egter hulle bepaalde tradisionele regte behou en Katalonië
   sy eie persoonlikheid met een van die eerste parlemente in Europa, die
   Corts catalanes.^[verwysing benodig]

   Oor die volgende aantal eeue sou Katalonië onder die Aragonese kroon
   een van die belangrikste gebiede in Europa word wat 'n maritieme ryk
   sou domineer wat van die westelike Middellandse See tot by Italië sou
   strek na die oorwinning van Valencia, Majorka en die res van die
   Baleariese Eilande, Sardinië, en deur die opvolging van die konings van
   Aragaon ook Sisilië. Verdrae met Die Koninkryk van Kastilië het bepaal
   watter gebiede die twee koninkryke van die More sou probeer herverower
   tydens die Reconquista. In 1213 het die nederlaag en dood van Pieter II
   van Aragon'n einde gebring aan 'n projek om Katalaanse mag oor Provence
   te verstewig. Sy opvolger Jakobus I van Aragon het eers teen 1227
   daarin geslaag om sy mag oor Katalonië te konsolideer en daarna
   voortgegaan om Majorka en Valencia te verwower. Laasgenoemde het 'n
   derde koninkryk onder die kroon van Aragon geword. Majorka saam met die
   graafskappe Cerdanya en Roussillon en die stad Montpellier is as die
   aparte Koninkryk van Majorka aan sy seun Jakobus II van Majorka gelaat.
   Stryd wat op die verdeling gevolg het is beëindig met die anneksasie
   van die Koninkryk van Majorka deur die Kroon van Aragon in
   1344.^[verwysing benodig]
   Constitucions Catalanes, 1535
   Constitucions Catalanes, 1535
   Die grond gebied onder die Kroon van Aragon in 1443.
   Die grond gebied onder die Kroon van Aragon in 1443.

   Die dood van Martin I van Aragon in 1410 sonder 'n erfgenaam het tot 'n
   opvolgingskrisis gelei. Na twee jaar is die krisis ten gunste van
   Ferdinand van Antequera van die Kastiliaan se koningshuis beslis.
   Ferdinand se opvolger Alfonso V het gebiedsuitbreiding verder geneem
   met die verowering van die Koninkryk van Napels in 1443. In Katalonië
   sou daar egter 'n kleinboere-opstand plaasvind in 1462 (die remença).
   In 1493 het Frankryk die graafskappe Roussillon en Cerdanya wat dit
   tydens die konflik beset het geannekseer. Ferdinand se huwelik met
   Isabella van Kastilië in 1469 het 'n dinastiese vereniging van die
   Kroon van Aragon met Kastilië meegebring en in 1516 is die monargieë
   formeel in die Koninkryk van Spanje verenig. Die twee koninkrykle het
   egter hulle afsonderlike politieke instellings, howe, wette,
   administrasie en geld behou.^[verwysing benodig]

   Die ontdekking van Amerika deur die Spaanse geborgde Christopher
   Columbus het die klem van Europa se aandag van die Middellandse See na
   die Atlantiese Oseaan verskuif. Die verowering van Sentraal-Amerika en
   Suid-Amerika is uit Kastilië bedryf, en is as uitbreidings van Kastilië
   gesien, eerder as uit Katalonië en tot 1778 sou Seville die enigste
   hawe wees wat toegelaat is om handel te dryf met Amerika. Die
   klemverskuiwing sou Katalonië minder belangrik maak. Die Koninkryk van
   Valencia het die belangrikste van die voormalige Aragonese konfederasie
   geword en onder Philip II van Spanje het die Katalaanse ekonomie, taal,
   en kultuur begin agteruitgaan. Onder Philip IV is 'n
   sentraliseringsbeleid gevolg en is die streke van Spanje swaar belas om
   oorsese ondernemings te finansieer. Tydens die Dertigjarige oorlog
   tussen Spanje en Frankryk lei 'n opstand deur plaaslike kleinboere in
   Barcelona, die Corpus de Sang. Die opstand is deur die Generalitat de
   Catalonia gebruik om 'n 'n oorlog vir Katalaanse onafhanklikheid te
   bewerkstellig. 'n Republiek is onder die beskerming van Lodewyk XIII
   van Frankryk uitgeroep. Teen 1652 het Spaanse troepe egter daarin
   geslaag om Katalonië te herbeset. Toe vrede uiteindelik in 1659 met die
   Vrede van die Pireneë bewerkstellig. Roussillon, Conflent, Vallespir,
   Capcir, en die noordelike helfte van Cerdanya is volgens die verdrag
   aan Frankryk afgestaan.^[verwysing benodig]

   In die Spaanse Opvolgingsoorlog het Aragon aan die kant van die Heilige
   Romeinse Keiser I van Habsburg geveg. Dit sou rampspoedige gevolge vir
   Katalonië hê. Na die val van Barcelona op 11 September 1714 het die
   triomfantlike magte Katalaanse instellings stelselmatig afgetakel in 'n
   proses wat sou eindig met die Nueva Planta-uitvaardigings wat die
   Katalaanse grondwette opgehef het, nuwe gebieds- en administratiewe
   strukture gevestig het, die Katalaanse universiteite onderdruk het en
   die administratiewe gebruik van die Katalaanse taal opgehef
   het.^[verwysing benodig] 'n Eeu later is Katalaans ook in primêre en
   sekondêre skole verbied.^[verwysing benodig]

   Na die Franse Rewolusie is Katalonië tydens die Napoleontiese Oorloë
   tussen 1812 en 1813 deur Frankryk geannekseer en eers as vier en later
   twee départemente georganiseer voor die Franse weer in 1814 onttrek het
   na die ondertekening van 'n vredesverdrag. Onder Ferdinand VII het
   verskeie Katalaanse opstande plaasgevind en na sy dood het die konflik
   oor opvolging tussen absolutistiese "Carliste"-ondersteuners van
   Infante Carlos en die liberale ondersteuners van Isabella II gelei tot
   die Eerste Carliste-oorlog. Baie Katalane en Baske het aan die
   Carliste-kant geveg in die hoop dat dit tot restorasie van
   streeksoutonomiteit sou lei.

   In die 19de eeu het Katalonië tydens die sogenaamde Renaixença
   (Renaissance) ekonomiese vooruitgang beleef. Dit het die mees
   geïndustrialiseerde deel van Spanje geword. Die verandering het begin
   met die tekstielbedryf vanaf 1833 toe die eerste stoomaangdrewe fabriek
   in Barcelona opgerig is. Teen die Eerste Wêreldoorlog is Katalonië as
   volledig geïndustrialiseer beskou. Industrialisasie het gelei tot 'n
   nuwe soort samelewing wat verskil het van die res van Spanje met al hoe
   meer maatskaplike konflik en wrywing met die Spaanse staat. Die
   Renaixença was aanvanklik 'n kulturele, historiese en literêre
   beweging. Na die Spaanse rewolusie van 1868 het die beweging 'n meer
   politiese aard begin kry wat gemik was op die verkryging van
   selfregering vir Katalonië binne die Spaanse staat. Die verlies van
   Spanje se laaste kolonie in 1898, Kuba en die Filippyne het 'n hupstoot
   gegee aan politiese Katalanisme. In 1907 wen die Lliga Regionalista
   saam met ander Katalanistiese partye as deel van die Solidaritat
   Catalana die verkiesing in Katalonië. In 1914 word die eerste vorm van
   selfregering, Mancomunitat de Catalunya, gevestig. Dit word egter deur
   die diktatorskap Generaal Primo de Rivera (1923-1930) opgehef. Die
   Katalaanse arbeidersbeweging na die draai van die eeu het drie neigings
   gehad: sindikalisme, sosialisme, en anargisme. Barcelona in besonder
   was die middelpunt van radikale arbeidsoptrede met talle algemene
   stakings, sluipmoorde en die opkoms van die anargistiese Confederación
   Nacional del Trabajo ("Nasionale Confederasie van Arbeid" of "CNT").
   Die stygende geweld tussen Katalaanse werkers en die Katalaanse
   bourgeoisie het daartoe gelei dat laasgenoemde die diktatorskap van
   Primo de Rivera aanvaar het ten spyte van sy
   sentraliseringsgesindheid.^[1]

   Die uitroep van die Tweede Republiek in 1931 het outonomie aan
   Katalonië herstel. Dit sou egter 'n kortstondige tussenpose wees wat
   beëindig is deur die uitbreek van die Spaanse Burgeroorlog. In die
   winter van 1939 is Katalonië deur Genraal Franco se leër beset. Talle
   Katalaanse republikeine, werkersparty-lede en vakunie-aktiviste is
   verban, tereggestel en onderdruk. Die Statuut van Katalonie is opgehef
   en alle vorms van Katalanisme en die openbare gebruik van die
   Katalaanse taal is verbied. Ten spyte van die nadelige politiese
   toestande sou die Katalaanse ekonomie egter tussen 1945 en 1975 sterk
   groei. Katalonië se bevolking sou in die tydperk styg van minder as 3
   na 6 miljoen inwoners teen 1980.^[1]

   Toe Franco in 1975 sterf het Spanje in 'n demokratiese en outonomiese
   staat ontwikkel. Die Generalitat van Katalonië is voorlopig herstel. In
   1979 is die Statuut van Outonomie van Katalonië goedgekeur. In 1986 het
   Spanje by die Europese Unie aangesluit. Katalonië het in die Europese
   Unie voorbrand gemaak vir die rol wat streke kan speel in ekonomiese en
   maatskaplike vooruitgang.^[1]

[wysig] Geografie

   Puig d'Escoutou en pic de la Pelade in die Pireneë
   Puig d'Escoutou en pic de la Pelade in die Pireneë

   Katalonië is 'n klein outonome gebied in die Noordoostelike hoek van
   Spanje. Die 32 000 m² gebied het 'n kuslyn van 580 km wat strek van die
   Franse grens tot by die Ebrorvierdelta. Katalonië het 'n merkwaardige
   verskeidenheid landskappe in so 'n klein grondgebied.^[2]^[3]

   In die noorde word Katalonië, en die Iberiese Skiereiland in die
   algemeen, van Frankryk geskei deur die Pireneë wat oor 'n afstand van
   sowat 430 kilometer van die Golf van Biskaje in die Atlantiese Oseaan
   tot by die Kaap Creus aan die Middellandse See loop. Katlonië se
   hoogste berg, die 3143 meter hoë Pica d'Estats, is in die Pireneë
   tussen die Katalaanse distrik Pallars Sobirà en die Franse distrik
   Ariège.^[2]

   Van die sneeu bedekte pieke van die Pireneë daal die land deur welige
   denne en spar bedekte valleie, kristalhelder mere en kleiner
   bergreekse. Dit sluit in die gebluste vulkane om Olot in en ook die
   rotsspitse van Montserrat verder suid.^[2]

   Die berge gaan oor in golwende heuwels in Katalonië se vrugbare
   binneland. Sedert Romeinse tye is die heuwels met wingerde en
   koringlande beplant wat deur rots riwwe geskei word. In die suidweste
   is die landskap platter en droër met karooagtige grys en gebrande
   okerkleure. Besproeiing uit die Ebrorivier maak reeds vir eeue lank die
   verbouing van wyn, olyfolie en vrugte moontlik.^[2]
   Cap de Creus
   Cap de Creus

   Die 910 km lange Ebro met sy oorspong by Pico de los Tres Mares (piek
   van drie seë waar drie riviere hulle oorsprong het) naby Reinosa in die
   Cordillera Cantábrica in Cantabria vloei in die Middellandse See in
   deur die 320 km² groot Ebrorivierdelta (Delta de Ebro). Die Ebro Delta
   is een van die belangrikste moerasgebiede in Europa en 'n belanriks
   rusplek vir trekvoëls. Rysakkers bedek byna 60% van die delta en
   berpeing hoër op in die rivier verminder die natuurlike afloop van 745
   m3/s na 430.^[2]

   Noord van die Ebrodelta loop die Costa Dorada (Goue kus), met eindelose
   strande en witgekalkte vissersdorpies, tot by Tarragona, die ou
   Romeinse hoofstad van Noordoostelike Spanje.Tussen Tarragona en
   Barcelona word talle strandoorde en die Penedès, een van Europa se
   belangrikste wyngebiede, aangetref. 95 van die wêreld se cava, Spanje
   se vonkelwyn, word in Penedès geproduseer. Die gebied is ook belend vir
   die groot aantal Cistercian kloosters soos: Santas Creus, Poblet, en
   Vallbona de les Monges.^[2]

   Noord van Barcelona tot by Blanes strek 'n byna on onderbroke kuslyn my
   talle marinas. By Blanes begin die beroemde Costa Brava. Die
   skilderagtige kusgebied met goue sandstrande, kristalhelder see en rots
   uitsteeksels en inhamme, regaf kranse en denne en eike woude is 'n
   gesogte toeriste bestemming. Aan die binneland van die Costa Brava word
   goed bewaarde middeleeuse dorpies in tipies mediterreense landskappe
   aangetref. In die voetheuwels van die Pireneë word forel gevulde strome
   en beskermde mere aangetref.^[2]

   Katalonië se klimaat is tipies mediterreens met lang sonnige dae,
   matige winters en warm somers. Die Pireneë en omliggende hoogliggende
   gebied het 'n klimaat tipies van hoogliggend gebiede met temperature
   wat onder vriespunt daal, jaarlikse reënval van meer as 1000 mm en
   volop sneeu in die winter. Langs die kus is die klimaat matig met
   warmer weer in die suide en natter toestande in die noorde. In die
   binneland weg van die see het Katalonië 'n kontinentale mediterreense
   klimaat met koue winter en baie warm somers dae.^[4]

[wysig] Taal

   Taalkaart van Katalonië
   Taalkaart van Katalonië

   Katalaans, wat as Katalonië se eie taal beskou word, is een van drie
   tale wat amptelike status in Katalonië geniet.^[5] Die ander is Spaans,
   wat die amptelik taal in die hele Spanje is, en Aranees wat in die Val
   d'Aran gepraat word. Al drie Katalonië se tale is Romaanse tale en stam
   van die alledaagse vorm van Latyn af wat in die gebied gepraat is na
   die romanisering van die Iberiese Skiereiland.

   Die oudste bekende tekste wat in Katalaans geskryf is, is fragmente van
   die Katalaanse weergawe van die Forum ludicum en die boek van preke Les
   Homilies d'Organyà wat uit die 12de eeu dateer. In die 13de en 14de
   eeue het Katalaans die hoogtepunt van gegrafiese uitbreiding bereik
   soos die Aragonese kroon sy gebied uitgebrei het. Die vooruitgang van
   Katalaans is egter beëindig met die vereniging van die kroon van
   Katalonië en Kastilië in 1474. Na die Spaanse Opvolgingsoorlog
   (1705-1715) het Philip V die amptelike gebruik van Katalaans verbied en
   is Katalaans ten gunste van Spaans onderdruk. Eers tydens die
   Katalaanse renaissance (Renaixença) in die laat 19de eeu sou die taal
   'n herlewing begin. Katalaans is weer as literêre taal gebruik en
   Katalaans as Kultuurtaal is gestimuleer deur onder meer die Jocs
   Florals (Gebloemde Spele) digkompetisies. In 1906 het die eerste
   Katalaanse Taalkongres 3000 deelnemers getrek en in 1907 is die
   Institut d'Estudis Catalans gestig wat in 1913 die Normes ortogràfiques
   (Spelreëls) en in 1917 die Diccionari ortogràfic (Spelwoordeboek)
   gepubliseer het. Dit is in 1918 gevolg deur die Gramàtica catalana
   (Katalaanse Grammatika) deur Pompeu Fabra in 1918.

   Tydens die Tweede Spaanse Republiek (1931-1939), is Katalaans se
   amptelike status vir die eerste keer in verskeie eeue herstel. Die
   Spaanse Burgeroorlog en die diktatorskap van Franco (1939-1975) sou die
   proses egter verder vertraag en Katalaans is weereens as openbare taal
   verbied. Met die demokratisering van Spanje in die laat 1970's is die
   status van Katalaans herstel en kon die taal uiteindelik volledig
   herstel. Dit word tans in skole, die media, ekonomiese en kulturele
   sfere gebruik. Katalaans is die taal van die outonome regering en
   openbare instansies in Katalonië. Openbare onderwys is hoofsaaklik in
   Katalaans en besighede word verplig om alle inligting (b.v. spyskaarte,
   plakkate ens) in Katalaans te vertoon en kan beboet of andersins
   gestraf word indien die regulasies oortree word. Dit is moontlik gemaak
   deur 'n regeringsbeleid wat sedert 1983 die taal beskerm en ondersteun
   en deur die invoer van 'n taalwet in 1997 wat vermeerderde gebruik van
   Katalaans ten doel het en aksies in plek stel waar dit die nodigste is.
   ^[6]^[7]. Die wette van Katalonië erken egter ook die regte van die
   groot aantal Spaanssprekende inwoners van Katalonië, en Spaans kan in
   alle gevalle sonder diskriminasie vir openbare en privaat doeleindes
   gebruik word.^[8]

   Die Statuut van Outonomie van 1979 het ook die Oksitaanse taal in sy
   Aranese variëteit erken met spesiale beskerming in die Val d'Aran
   (Aranvallei). Die klein gebied met 7 000 inwoners is tans die enigste
   plek ter wêreld waar Oksitaans, wat hoofsaaklik in die Suide van
   Frankryk en in 'n paar Italiaanse valleie gepraat word, amptelike
   status geniet. Sedert 9 Augustus 2006 geniet Aranees ook amptelike
   status in die hele Katalonië.
    Taal waarmee Katalane hulle identifiseer (2003) ^[9]
              Moedertaal Eie-taal Gebruikstaal
   Katalaans      40,4 %   48,8 %                   50,1 %
   Spaans         53,5 %   44,3 %                   44,1 %
   Beide           2,8 %    5,2 %                    4,7 %
   Aranees         0,1 %    0,0 %                    0,0 %
   Ander tale      3,2 %    1,7 %                    1,1 %

[wysig] Kultuur

   'n Detail van Gaudí se Sagrada Família
   'n Detail van Gaudí se Sagrada Família
   Nagtelike straattoneel in die Barri Gòtic
   Nagtelike straattoneel in die Barri Gòtic

   Katalonië het 'n ryk kultuur en het oor die eeue beroemde
   persoonlikhede in byna alle kuns en kultuur gebiede gelwer. Die
   hoofstad Barcelona het deurgans 'n belangrike rol in Europese kultuur
   gespeel.

   In terme van argitektuur spog Katalonië met boukuns en
   ingenieursprestasies uit die Romeinse tydperk tot die jongste
   argitektoniese neigings soos gesien in die Torre Telefónica ontwerp
   deur Santiago Calatrava en die Torre Agbar deur die Franse argitek Jean
   Nouvel, beide in Barcelona. Die stad is waarskynlik die bekendste vir
   die Gotiese argitektuur van die Barri Gòtic, die Katalaanse Modernisme
   wat 'n eiesoortige vorm van Art Nouveau is, en die bekendste eksponent
   daarvan Antoni Gaudí. Daar is ook talle voorbeelde van Renaissance,
   Barok en Neoklassieke argitektuur. In die 1920's het argitekturale
   rasionalisme in die GATPAC groep gefloreer met argitekte soos Josep
   Lluís Sert, Torres Clavé, Churruca, ens. Eietydse argitekte en
   stadsbeplanners wat interessante werk doen sluit in Josep A. Coderch,
   die Bohigas-Martorell-Mackay span en Ricard Bofill.^[10]

   Katalonië het ook van die wêreld se bekendste kunstenaars opgelewer.
   Salvador Dalí, Joan Miró, Antoni Tàpies en Ramon Casas i Carbó is in
   Katalonië gebore. Hoewel Picasso in Andalusië gebore is en in Madrid
   studeer het het hy in die begin van die 20ste eeu sy tyd tussen
   Barcelona en Parys verdeel en hy het 'n lewenslange verhouding met die
   stad gehandhaaf. Die Picasso Museum in Barcelona huisves meer as 3 500
   van Picasso se werke in die museum se permanente versameling.^[10]

[wysig] Ekonomie

[wysig] Verwysings

    1. ^ ^1,0 ^1,1 ^1,2 ^1,3 ^1,4 ^1,5 ^1,6 Generalitat de Catulunya
       History: History, Besoek op 27 Junie 2007
    2. ^ ^2,0 ^2,1 ^2,2 ^2,3 ^2,4 ^2,5 ^2,6 villascostabrava.net [1],
       Besoek op 1 Julie 2007
    3. ^ Generalitat de Calunya Territory, Besoek op 1 Julie 2007
    4. ^ Research in Catalonia, Climate, Besoek op 1 Julie 2007
    5. ^ Statute of Autonomy of Catalonia
    6. ^ Catalonia's linguistic law
    7. ^ Multilingualism in Spain: Sociolinguistic and Psycholinguistic
       Aspects of Linguistic Minority Groups
    8. ^ Second article of Catalonia's linguistic law
    9. ^ IDESCAT 2003
   10. ^ ^10,0 ^10,1 Generalitat de Catlunya, Culture, Besoek 1 Julie 2007

   Kategorieë: Artikels met stellings wat verwysings ontbreek • Spanje

