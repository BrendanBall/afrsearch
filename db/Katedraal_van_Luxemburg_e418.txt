Katedraal van Luxemburg


   Die orrel bo die poort aan die Ënneschtgaass
   Die orrel bo die poort aan die Ënneschtgaass
   Die koor van die katedraal
   Die koor van die katedraal

   Die Katedraal van Luxemburg (amptelik: Kathedral Notre-Dame) was
   oorspronklik net 'n kerk van die Jesuïete-orde, wat hom in 1594 in die
   stad Luxemburg gevestig het. Die kerk het deel uitgemaak van die orde
   se kollege en is in die tydperk tussen 1613 en 1621 volgens die Jesuïet
   Jean du Blocq (1583-1656) uit Tournai opgerig. Die hoeksteen is op 7
   Mei 1613 deur vader François Aldenard gelê. Die bou-aannemer was Ulrich
   Job uit Luzern (Switserland), wat onder meer ook die versierings van
   die pilare geskep het. Die belangrikste kunstenaar was die Duitse
   beeldhouer Daniel Muller († 1623) uit Freiberg (Sakse), wat byvoorbeeld
   die tribune ontwerp het. Die dekor is in die jare 1621 tot 1629
   voltooi. Die kerk het eers in 1870 katedraalstatus gekry. Sy
   geskiedenis is nou verbind met dié van die stad Luxemburg, en saam met
   die ou Hôtel de Ville (Raadsaal, tans die Groothertogelike Paleis)
   behoort die Jesuïete-kerk tot die belangrikste Luxemburgse geboue uit
   die 16de en 17de eeu.

   Die Jesuïete uit België, wat destyds net soos Luxemburg deel uitgemaak
   het van die Spaanse Nederlande, het hulle plaaslike kollege in 1603
   geopen, en tot by die jaar 1713 was dit die belangrikste
   onderwysinstelling in die land, waar die meeste jong Luxemburgers
   skoolgegaan het.

   Nadat die Jesuïete-orde die stad in 1773 verlaat het, het keiserin
   Maria Theresia van Oostenryk die kerk in 1778 onder die nuwe naam Saint
   Nicolas et Saint Thérèse aan die stad Luxemburg oorhandig

   Die naam Notre-Dame ("Ons Liewe Vrou") is op 31 Maart 1848 deur die
   apostoliese vikaris Jean-Théodore Laurent aan die kerk gegee. Sy
   opvolger Nicolas Adames het vanaf 1854 die binneversierings in die
   Neo-Gotiese styl laat herskep. Nadat Luxemburg deur Pous Pius IX op 27
   Junie 1870 tot 'n outonome bisdom verhef is, het die kerk Notre-Dame
   die Katedraal Notre-Dame geword.

   Vanweë die groot skare pelgrims is die katedraal in die tydperk tussen
   1935 en 1938 volgens die planne van die argitek Hubert Schumacher in
   samewerking met Léon Lommel van die plaaslike Séminaire vergroot. Die
   koor is in 1963 by die nuwe liturgiese konvensies van die Tweede
   Vatikaanse Konsilie aangepas. In die jare 1977 en 1978 is klein
   herstelwerk in opdrag van die stad Luxemburg gedoen.

   Inhoud

        * 1 Binneversiering
        * 2 Eksterne skakels
        * 3 Verwysings
        * 4 Media
        * 5 Bron

[wysig] Binneversiering

   Die katedraal se binneversiering is in die styl van die Laat-Hollandse
   Renaissance uitgevoer. Die vyf pilare het 'n Doriese kapiteel en is in
   die jaar 1617 deur Ulrich Job vervaardig. Baie skulpture is van
   albaster gemaak, die gunstelingmateriaal van die Laat-Hollandse
   Renaissancetydperk.

   Die versierings van die tribune is in 'n kontrak met Daniel Muller,
   gedateer 13 November 1620, gedetailleerd vasgelê. Die opvallendste
   besonderhede is die maskers en groteske gesigte.

[wysig] Eksterne skakels

     * Die amptelike webwerf van die Katedraal van Luxemburg (fr)
     * Die webwerf van die "Maîtrise Sainte-Cécile de la Cathédrale
       Notre-Dame de Luxembourg"

[wysig] Verwysings

     * Michel Schmitt: La Cathédrale Notre-Dame de Luxembourg. Regensburg:
       Schnell & Steiner Verlag 1995 (ISBN 3-7954-4035-1)
     * J. Engling: "Die Liebfrauenkirche in Luxemburg", in: Publications
       de la Section Historique de l'Institut Grand-Ducal XII, Lëtzebuerg
       1856
     * M. Faltz: Heimstätte U.L. Frau von Luxemburg, Lëtzebuerg 1948
     * A. Steffen, Baugeschichte der Luxemburger Jesuitenkirche,
       Lëtzebuerg 1935

[wysig] Media

     * Tom Alesch: Eng Kinnigin an der Kathedral. Dokumentêre rolprent, in
       Luxemburgs, 26 min., 1995

[wysig] Bron

     * Katedraal van Luxemburg is 'n regstreekse vertaling van die
       Luxemburgse artikel.

   Kategorieë: Luxemburg • Katedrale

