Katedraal van Straatsburg


   Die Katedraal van Straatsburg
   Die Katedraal van Straatsburg

   Die Rooms-Katolieke Onse Liewe Vrou-katedraal van Straatsburg (Frans:
   Cathédrale Notre-Dame de Strasbourg) is een van die grootste katedrale
   in die Europese argitektuurgeskiedenis en 'n tipiese voorbeeld van die
   Gotiese boustyl. Net soos die stad Straatsburg verbind die katedraal
   kulturele invloede uit Duitsland en Frankryk.

   Met 'n hoogte van 142 meter was die katedraal tussen 1625 en 1847 die
   hoogste gebou ter wêreld. Dit het tot by die jaar 1880 die hoogste
   kerkgebou gebly en is daarna deur die katedrale van Keulen en Ulm
   oortref. Dit is vandag nog steeds die hoogste katedraal in Frankryk na
   dié van Reims en die vierde hoogste kerkgebou ter wêreld.

   Inhoud

        * 1 Argitektuur
             + 1.1 Vroeë historiese bouwerke
             + 1.2 Die boubedrywighede (1176-1439)
             + 1.3 Die huidige katedraal
        * 2 Stedelike ontwerp
        * 3 Die Astronomiese Horlosie
        * 4 Geskiedenis
        * 5 Eksterne skakels

[wysig] Argitektuur

[wysig] Vroeë historiese bouwerke

   Die Katedraal van Straatsburg in die aandskemer
   Die Katedraal van Straatsburg in die aandskemer
   Die koornis
   Die koornis

   Die terrein van die huidige katedraal is al baie eeue gebruik vir die
   oprigting van sakrale bouwerke. Aanvanklik het die Romeine hier 'n
   heiligdom gebou, wat in die Christelike tydperk deur 'n kerk, wat aan
   die Jonkvrou Maria gewy was, vervang is. Teen die einde van die 7de eeu
   het die biskop Sint-Arbogast hier die eerste katedraal opgerig.

   Hierdie kerkgebou is in die 8ste eeu onder die heerskappy van Karel die
   Grote deur 'n groter katedraal vervang. In sy testament uit die jaar
   778 het biskop Remigius die kripte as sy begraafplaas vasgelê. In
   hierdie katedraal is waarskynlik ook die sogenaamde Ede van Straatsburg
   afgelê. Argeologiese opgrawings dui aan dat die Karolingiese katedraal
   oor drie skepe en drie absides beskik het. 'n Destydse digter het in
   een van sy werke na die ryk ornamente en versierings van goud en juwele
   verwys, wat onder biskop Ratald aangebring is. Die katedraal is
   verskeie kere - in 873, 1002 en 1007 - deur brande vernietig.

   Werner van Habsburg, die biskop van Straatsburg, het in 1015 die
   hoeksteen vir 'n nuwe katedraal op die bouvalle van die Karolingiese
   basiliek gelê. Die nuwe katedraal is in die Romaanse boustyl uitgevoer,
   maar aangesien die gebou volgens die destydse tradisie nog met 'n
   houtdak voorsien was, is dit in 1176 weer deur 'n brand vernietig. Ná
   die ongeluk het Heinrich von Hasenburg, die nuwe biskop, die besluit
   geneem om 'n nuwe katedraal op te rig, wat nog indrukwekkender sou wees
   as dié van die Switserse stad Basel, wat in daardie tyd voltooi is. Die
   boubedrywighede op die perseel was egter uiteindelik oor 'n tydperk van
   enkele eeue aan die gang.

[wysig] Die boubedrywighede (1176-1439)

   Die boubedrywighede het by die koor en die noordelike dwarsskip begin,
   wat nog in die Romaanse boustyl uitgevoer is. 'n Bouspan uit Chartres,
   wat in 1225 in Straatsburg gearriveer het, het die ontwerp van die
   katedraal met sy toepassing van die nuwe Gotiese boustyl
   gerewolusioneer. Die gebruik van kleure by die glasvensters verwys na
   die dubbele Franse en Duitse invloede, wat op die argitektuur van die
   katedraal uitgeoefen is: Die Franse bouspanne het die voorkeur aan rooi
   en blou gegee, terwyl die Duitsers volgens hulle styl groen vensters
   ingesit het. Die fondse, wat vir die voltoiing van die kerkskip benodig
   is, is in 1253 deur middel van aflaatbriewe ingesamel.

   Die rooskleurige sandsteen uit die Vogese, wat vir die katedraal
   gebruik is, brokkel vinnig op en maak voortdurende instandhouding en
   renovasie noodsaaklik.

[wysig] Die huidige katedraal

   Terwyl die oostelike dele, veral die koor en die suidportaal, nog by
   die laat Romaanse boustyl gereken word, is die langskip en die beroemde
   wesfasade, wat met duisende figure versier is, meesterwerke van die
   Gotiese argitektuur.

   As die bekendste gebou en biskopskerk van die welvarende Vrye Ryksstad
   Straatsburg maak die katedraal deel uit van die Duitse
   argitektuurgeskiedenis. Net soos in die geval van die katedraal van
   Keulen het die boumeesters, waaronder Ulrich von Ensingen, wat ook die
   katedraal van Ulm opgerig het, en Erwin von Steinbach egter veral
   invloede van die Franse katedralegotiek as aanleiding vir hulle ontwerp
   gebruik. Tipiese voorbeelde van die Franse boustyl is die dubbeling van
   die westorings, waardeur ook die wesfasade vergroot is, en die
   basiliekagtige ontwerp van die langskip, wat duidelik van die Duitse
   saalkerkontwerpe verskil.

   Die noordelike toring, wat in 1439 voltooi is, was met 'n hoogte van
   143 meter tussen 1625 en 1874 die hoogste gebou ter wêreld. Die
   katedraal van Straatsburg het met sy kenmerkende asimmetriese vorm (die
   suidelike toring is nooit gebou nie) tot vandag die simbool van Elsas
   gebly. Die katedraal is duidelik sigbaar van die Duitse Rynoewer, wat
   sowat drie kilometer van die gebou af lê, en die bergreekse van die
   Vogese en die Swartwoud.

   Asimmetriese vorms en 'n verskeidenheid boustyle kenmerk die hele
   gebou. Naas die lang boutyd het ook die neiging van die argitekte, om
   nuwe Gotiese invloede naas die bestaande tradisies te volg. Die lang
   reeks van argitekte, wat by die oprigting van die katedraal betrokke
   was, het ook tot die asimmetriese ontwerp van die fasade gelei.
   Aanvanklik is dit sonder 'n toring beplan, en een van die argitekte het
   in 1439 'n verdieping met 'n deurbreekte koepel bygevoeg. Die suidelike
   toring is egter nooit gebou nie.

[wysig] Stedelike ontwerp

   Die plein voor die katedraal behoort tot die pragtigste in Europa. Hier
   is talle vakwerkhuise in die Alemannies-Suid-Duitse boustyl met soms
   vier tot vyf verdiepings opgerig, wat almal deur die wesfasade van die
   katedraal oorhers word. Kenmerkend is die steil huisdakke met tot by
   vier verdiepings. Teen die noordelike kant van die kerkplein lê die
   bekende en ryk versierde Huis Kammerzell.

[wysig] Die Astronomiese Horlosie

   Die astronomiese horlosie
   Die astronomiese horlosie

   Een van die kenmerkende besonderhede van die katedraal is sy
   Astronomiese Horlosie. Sy voorloper, die Driekoningshorlosie, is in
   1354 gebou. Dit is in 1533 deur 'n nuwe horlosie vervang, wat reeds met
   astronomiese funksies gespog het en tot by 1870 geloop het. Toe het
   Jean Baptiste Schwilgué die opdrag gekry om die horlosie te herstel. Hy
   het 'n volledig nuwe uurwerk met unieke funksies gebou.

   Die horlosie wys die aardbaan, die maanbaan en die bane vn al die
   planete, wat destyds bekend was (van Mercurius tot by Saturnus). Sy
   mees verbasende deel is die raderwerk, wat op Nuwejaarsaand loop en in
   staat is om die datums van kerklike feesdae te bereken. Die horlosie
   spog daarnaas met die stadigste tandrad ter wêreld - met slegs een
   omwenteling in 25 000 jaar wys dit die presessie van die aardas.

[wysig] Geskiedenis

   Die geskiedenis van die katedraal is nou verbind met dié van die stad
   Straatsburg en die gewes Elsas. Die stad was in die laat Middeleeue
   daarin geslaag om van die biskop se heerskappy kwyt te raak en
   erkenning te kry as 'n Vrye Ryksstad. Die reformasie het al vroeg na
   Straatsburg uitgebrei, en 'n Lutheraanse kerkorde is in 1534 aanvaar.
   Die katedraal het 'n Evangeliese kerk geword.

   Ná die besetting van die stad deur die troepe van die Franse koning
   Lodewyk XIV op 30 September 1681 is die katedraal weer aan die
   Rooms-Katolieke kerk teruggegee. Vorsbiskop Franz Egon von Fürstenberg
   en Lodewyk XIV het destyds 'n mis in die Straatburgse katedraal
   bygewoon.

[wysig] Eksterne skakels

   Wikimedia Commons Meer media omtrent hierdie onderwerp kan gevind word
   onder die kategorie Cathédrale Notre-Dame de Strasbourg by die
   Wikimedia Commons.
     * Die amptelike webwerf

   Kategorieë: Katedrale • Straatsburg

