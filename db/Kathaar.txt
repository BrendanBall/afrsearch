Kathaar


                                                Artikel uit die reeks oor
                                                              Gnostisisme

                                              Geskiedenis van Gnostisisme

                                              Gnostisisme
                                              Geskiedenis van Gnostisisme
                                              Mandeïsme
                                              Manigeïsme

                                             Siries-Egiptiese Gnostisisme
                                             Sethianisme
                                             Thomas die apostel
                                             Valentinianisme
                                             Basilideane
                                             Bardaisaniete

                                                           Proto-Gnostici
                                                           Philo
                                                           Simon Magus
                                                           Cerinthus
                                                           Basilides

                                   Vaders van die Christelike Gnostisisme
                                   Theudas
                                   Valentinus
                                   Marcion van Sinope

                                                       Vroeë Gnostisisme
                                                       Ofiete
                                                       Kaïniete
                                                       Carpocrates
                                                       Borborites
                                                       Marcionisme
                                                       Thomasiaanse Kerk

                                                  Middeleeuse Gnostisisme
                                                  Paulisianisme
                                                  Tondrakiane
                                                  Bogomilisme
                                                  Bosniese Kerk
                                                  Katharisme

                                                Moderne Gnostisisme
                                                Ecclesia Gnostica
                                                Ecclesia Gnostica Aeterna

                                        Gnostiese tekste
                                        Nag-Hammadi-geskrifte
                                        Codex Tchacos
                                        Gnostisisme en die Nuwe Testament
                                        Gnostiese evangelies

                                                         Verwante artikels
                                                                    Gnosis
                                                           Pythagoreanisme
                                              Neoplatonisme en Gnostisisme
                                                    Esoteriese Christendom
                                                                 Theosofie

   This box: view • talk • edit

   Die term Kathaar (ook gespel Kataar (WAT) of Kathar (Pharos), letterlik
   die "Reine", afgelei van Grieks katharos "rein") verwys na 'n aanhanger
   van die Christelike beweging, wat tussen die 11de en 14de eeu veral in
   Suid-Frankryk, Italië, Spanje en Duitsland uitgebrei het. Dikwels word
   in plaas van Kathare ook die naam Albigense (of Albigensers) gebruik -
   'n verwysing na die Suid-Franse stad Albi, 'n bolwerk van die
   Katharisme. Die Kathare is deur die Inkwisisie vervolg en in 'n
   bloedige kruistog uitgewis.

   Die Kathare was naas die Orde van die Tempeliers een van twee
   religieuse bewegings wat deur die 13de eeuse Rooms-Katolieke Kerk en
   die Noord-Franse owerhede as 'n uitdaging beskou en uitgewis is.^[1]
   Maar terwyl die Tempelridders alle beskuldigings summier van die hand
   gewys het en ontsteld was oor die aanklagtes teen hulle, was die
   Kathare bereid om hul lewens te offer vir die leerstellings wat hulle
   as die ware Christelike geloof beskou het.

   Die Noord-Franse kruistog teen die Kathare van Suid-Frankryk is
   uiteindelik eerder om politieke en ekonomiese as om religieuse redes
   gevoer en was 'n tipiese voorbeeld van Middeleeuse magsbeleid. Nogtans
   het die Kathare sentrale dogma's van die Rooms-Katolieke Kerk net soos
   die wraaksugtige en primitiewe stamgod Jehovah van die Bybelse Ou
   Testament bevraagteken en verwerp en sodoende 'n nuwe Christelike
   boodskap verkondig wat die gesag van die Rooms-Katolieke Kerk
   regstreeks bedreig het.

   Inhoud

        * 1 Leerstellings
        * 2 Geskiedenis
        * 3 Diens en praktyk
             + 3.1 Die Consolamentum (Geesdoop deur handoplegging)
             + 3.2 Die Vredeskus
             + 3.3 Die seëning van brood
             + 3.4 Die gebed
             + 3.5 Die Apparellamentum of Kathaarse bieg
        * 4 Organisasie
             + 4.1 Die biskoppe
             + 4.2 Die Perfecti
             + 4.3 Die Simpatisante
        * 5 Invloed op die Rooms-Katolieke Kerk
        * 6 Verwysings
        * 7 Bronne
        * 8 Eksterne skakels

[wysig] Leerstellings

   Die Kathaarse Kruis
   Die Kathaarse Kruis

   Die presiese leerstellings van die Kathaarse beweging bly nog steeds
   baie onduidelik; vermoedelik was daar in die laat periode 'n aantal
   splintergroepe.

   'n Sterk invloed of tenminste ooreenkomste met bewegings soos
   Gnostisisme, Manigeïsme en die Balkanse Bogomiele asook die
   leerstellings van Marcion kan aangewys word. Die Kathaarse biskop
   Nazarius het die Interrogatio Johannis, 'n apokriewe geskrif van
   Bogomielse herkoms, na Suid-Frankryk gebring. Die dualisme het steeds
   'n belangrike element in die Kathaarse teologie gebly - die wêreld is
   as boos beskou, terwyl God en die Hemel goed was. Die Kathare het naas
   die uiterlike simboliek van die Rooms-Katolieke Kerk ook sy sakramente
   en hiërargie verwerp.

   Die Kathaarse teologie het beweer dat daar 'n dualistiese kosmos
   bestaan, waarin die God van die Nuwe Testament as die heerser van die
   spirituele wêreld sy teenstander in 'n bose god (Demiurg) of Satan sou
   hê, wat die stoflike wêreld oorheers. Materie en ook die menslike
   liggaam maak deel uit van die bose, donker skepping, waarin net klein
   fragmente van die oorspronklike lig verborge lê.

   Hierdie sienswyse hou moontlik nou verband met die werklike en harde
   lewe van die Middeleeuse landelike bevolking, wat gebuk gegaan het
   onder die las van die feodale stelsel, en waaraan hulle net deur hulle
   dood kon ontsnap. Terwyl die Rooms-Katolieke Kerk na ‘n goddelike orde
   verwys het wat die Middeleeuse maatskaplike stelsel sou legitimeer, is
   die Kathaarse leerstellings moontlik as die natuurlike antwoord op die
   menslike ellende. Die Kathare het kos, seksualiteit en vreugde aan
   wêreldlike dinge min geag en dit as die gevolg van die skeiding tussen
   gees en materie beskou. Kathaarse Christene het daarna gestrewe om
   hierdie toestand te oorwin en 'n spirituele lewe met oorgawe as hulle
   ideaal beskou.
   Die Kathare word in die jaar 1209 uit die stad Carcassonne verdryf
   Die Kathare word in die jaar 1209 uit die stad Carcassonne verdryf

   Aangesien spirituele reinheid vir hulle nie met liggaamlikheid
   versoenbaar was, het die Kathare nie geglo dat die werklike, spirituele
   Christus van 'n vrou gebore en aan die kruis oorlede was nie.

   Die Kathare het hulle self as die "ware" Christelike kerk beskou, en
   Jesus Christus het 'n sentrale rol in hulle geloof gespeel. Vir hulle
   is Christus as die ware seun van God na die stoflike wêreld gestuur om
   sy spirituele verlossing te verkondig. Die God van die Ou Testament is
   as die skepper van 'n bose wêreld afgekeur. Die Kathare het op die Nuwe
   Testament gesteun, en hier veral op die Evangelie van Johannes.

   Daar was baie Bybelse aanhalings in Kathaarse preke, tog is die uitleg
   van die Bybel taamlik vry gehandhaaf. Ook die Kathaarse Bybelvertalings
   blyk dikwels tendensieus te wees. Asketisisme of die oorgawe van die
   vlees aan die gees is as die pad na volmaaktheid beskou. Die Kathare
   het daarna gestrewe om die goeie in die mens - sy siel - vanuit die
   bose wêreld na die hemel te lei.

   Die Kathare is in twee groepe verdeel, die gelowiges en die Perfecti.
   Met die aanvaarding van die Consolamentum, 'n soort sakrament wat deur
   handoplegging ontvang is, het gelowiges tot die status van Perfectus of
   Perfecta gevorder.

   Dikwels word die Kathaarse leerstellings vanuit 'n manigeïese of
   gnostiese oogpunt beskou en as nou verwant aan die tradisie van hierdie
   filosofiese stromings beskryf, alhoewel die protokolle van die
   inkwisisie die enigste bronne is wat 'n soortgelyke gevolgtrekking
   steun en weens hulle partydigheid nie betroubaar is nie. Ook die
   bewering dat daar 'n nou samehang tussen die Orde van die Tempeliers,
   die Heilige Graal en die Kathare sou bestaan, is suiwer spekulasie.

[wysig] Geskiedenis

   Die Kathaarse leerstellings het hulle oorsprong in Oos-Europa en word
   langs die handelsroetes versprei. Weens die nou verwantskap met die
   Bogomielse geloof van Thrasië word die Kathare in die middeleeue
   dikwels ook Bougres ("Bulgare") genoem.

   Baie min outentieke Kathaarse tekste het bewaar gebly (onder meer die
   Rituel Cathare de Lyon en die Nouveau Testament en Provençal), en hulle
   verskaf weinig inligting oor die presiese leerstellings, morele waardes
   en praktyke.
   Peyrepertuse
   Peyrepertuse

   Die oorspronklike bronne bevestig dat die Kathare sterk gekant is teen
   die destydse Katolieke Kerk en sy priesters, wat as korrup afgemaak is.
   Die Kathaarse kerk moet dan ook as 'n soort godsdienstige
   protesbeweging beskou word. Daar is slegs 'n klein aantal Kathaarse
   teoloë wat hulle self die "goeie vroue" (bonnes femmes), "goeie mans"
   (bons hommes) of "goeie christene" (bons chrétiens) noem (die terme
   Cathari of Perfecti word slegs deur die Katolieke Kerk en die
   Inkwisisie gebruik).
   Montségur
   Montségur

   Die aanhangers van die Kathaarse geloof (Credentes) weet weinig van die
   leerstellings af. Hulle is van die spesifieke morele verbooie en
   godsdienstige verpligtings vrygestel - onder die voorwaarde dat hulle
   'n belofte (convenenza) aflê om voor hulle dood die consolamentum te
   ontvang, die doop van die Gees.

   Die eerste Franse Kathare verskyn in die tydperk tussen 1012 en 1020 in
   die provinsie van Limousin. Sommige word ontdek en in die jaar 1022 in
   Toulouse gedood. Die sinodes van Charroux (Vienne) in 1028 en Toulouse
   (1028) veroordeel die groeiende beweging. Tydens die 11de eeu word
   predikers na die distrikte van Agenais en Toulousain beroep om die
   Kathaarse leerstellings te beveg. Die Kathare kon desondanks hulle
   magsbasis in die suide van Frankryk versterk, veral danksy die optrede
   van hulle beskermheer Willem, hertog van Akwitanië en ander adellikes.
   Die bevolking is veral beïndruk deur die bons hommes en die
   antiklerikale predikasies van Pieter van Bruys en Hendrik van Lausanne
   in die provinsie van Périgord.

   Die provinsie van Languedoc (Oksitanië, Suid-Frankryk) word in die 12de
   eeu die eerste bolwerk van die Kathare. Volgens die historiese bronne
   word die Kathaarse geloof eers aan die howe baie gewild, om in die
   later tydperk (omtrent die 14de eeu) tot 'n ondergrondse kerk van die
   gewone bevolking te ontwikkel.

   Die Oksitaanse kultuur beleef - ook danksy die invloed van die Kathare
   - 'n bloeitydperk, tog kyk die koning van Frankryk met afguns na die
   welvarende suide, terwyl die pous in Rome nie onverskillig teenoor die
   magsverlies van die Katolieke kerk in Oksitanië bly nie.
   Die Kathaarse kasteel Quéribus
   Die Kathaarse kasteel Quéribus

   Die koalisie van die koning, Noord-Franse adel en die pous lei in die
   jaar 1208 tot die eerste kruistog teen die Kathare onder die leiding
   van Simon de Montfort IV. Die massaslagting van die inwoners van
   Béziers, waartydens meer as 20 000 mense op 22 Julie 1209 vermoor is,
   behoort tot die grootste gruweldade in die Europese geskiedenis. Slegs
   'n klein minderheid van die stadbewoners is Kathare, tog weier die
   bevolking om hulle uit te lewer. Een jaar later vind 'n tweede
   massaslagting in die stad Minerve plaas. Die eerste kruistog teen die
   Kathare eindig in 1212.

   Die tweede kruistog begin in 1226 onder die leiding van die Franse
   koning, wat egter reeds op pad na Suid-Frankryk sterf. Die derde en
   laaste kruistog in die jaar 1244 vernietig met die belegging van die
   kastele van Montségur en Quéribus (1255) die laaste oorblyfsels van die
   Kathaarse kultuur.

   Die Kathaarse gemeente van Montaillou en omgewing word in 1320 deur die
   inkwisisie uitgewis. Die laaste Kathaar, wat in 1321 verbrand is, is
   Guillaume Bélibaste.

   Die meeste Kathaarse kastele soos Montségur, Minerve, Roquefixade,
   Montaillou, Peyrepertuse en Quéribus lê op rotse in afgeleë berggebiede
   en is nog steeds bekende bakens in die landskap noordoos van die
   Pireneëgebergte.

[wysig] Diens en praktyk

   Die Kathaarse priesters en priesteresse het in die volkstaal gepreek -
   in teenstelling met die Rooms-Katolieke Kerk, wat Latyn gebruik het -
   en het sodoende breë lae van die bevolking bereik. Armoede,
   beskeidenheid en matigheid - ook ten opsigte van seksuele behoeftes -
   is as ideale nagestreef en het grootliks bygedra tot die gewildheid van
   die beweging, terwyl die leefwyse van baie Rooms-Katolieke geestelikes
   deur die bevolking afgekeur is.

   Die Kathaarse kultus volg in wese die Bogomielse tradisies, veral
   deurdat die toelating tot die Kerk van Sondeloses - die Kerk van die
   Kathare - die voorvereiste was vir die vergifnis van sondes en
   verlossing. Die Bogomielse leerstellings is egter ook vermeng met
   Westerse tradisies.

[wysig] Die Consolamentum (Geesdoop deur handoplegging)

   Die Consolamentum of Geesdoop volgens Paulus se Sendbrief aan die
   Romeine (1:12) en aan die Kolossense (2:2) was die beslissende stap wat
   gelowiges geneem het om 'n lid van die Kathaarse Kerk te word en is as
   die enigste Heilsweg beskou. Gelowiges, wat besluit het om die
   Consolamentum te ontvang, het hulle deur middel van 'n soort novisiaat
   op hulle lewe as Kathare voorberei. Ná die Geesdoop, wat hulle deur
   handoplegging ontvang het, moes 'n nuwe lid van die Kathaarse beweging
   sy of haar hele lewe as 'n Kathaar voer om sy heil te kan bereik. Mense
   wat die Consolamentum ontvang het kon hierdie sakrament vervolgens ook
   self bedien en die siele van mense red as hulle by die beweging
   aangesluit het.

   Die Consolamentum is tydens 'n besonderse godsdienstige plegtigheid
   onder die leiding van 'n biskop of die oudste Kathaar van die gemeente
   of die omgewing toegedien en deur alle Kathare bygewoon, wat die
   sakrament reeds ontvang het. Kathare, wat by hierdie binneste sirkel
   van die Kathaarse Kerk aangesluit het, is Perfecti (manlik) of
   Perfectae (vroulik) genoem. Nadat die gelowige die vergewing van sy
   sondes en die "Onsevader"-gebed ontvang het, is die Consolamentum deur
   oplegging van die Evangelie volgens Johannes op die hoof van die
   kandidaat toegedien. Die Kathare, wat die seremonie bygewoon het, het
   nou om die beurt hul hande op die hoof van die kandidaat gelê om
   sodoende die gees van kennis aan hom of haar oor te dra. Sodra 'n
   Perfectus gesondig het, het hy of sy die Consolamentum verbeur - en
   daarnaas was ook alle Consolamenta, wat hy of sy self toegedien het,
   ongeldig.

   Ná die ontvangs van die Consolamentum het die Perfecti/-ae het hulle 'n
   lewe vol ontberings gevoer. Naas die verbod op huwelike en seksuele
   omgang was hulle ook aan streng spysvoorskrifte onderhewig. Hulle mog
   geen vleis eet, nie lieg en ook geen ede aflê nie.

   Vroue kon net soos mans die Consolamentum ontvang om gered te word,
   alhoewel die ritus vir vroue in sommige opsigte van die manlike
   seremonie verskil het. Vroue moes nie deur die gelowiges aangeraak word
   nie, en 'n daar is dus 'n doek oor hulle gelê. Die Kathare het -
   volgens sommige oorlewerings - die menslike siel as manlik beskou, en
   by die afsterwe van 'n Perfecta is haar siel weer in sy natuurlike
   manlike geslag herstel. 'n Perfecta het volgens die Kathaarse teorie
   tot 'n geslaglose wese ontwikkel, haar gees het hom van haar liggaam
   losgemaak en weer bewus geword van sy oorspronklike, manlike toestand.

   Die Consolamentum is nie aan swanger vroue toegedien nie, aangesien
   hulle volgens die Kathaarse geloof 'n demon in hulle lyf gedra het. Die
   Kathare was gewoonlik gekant teen die verwekking van kinders, aangesien
   Adam en Eva oorspronklik 'n lewe sonder seksualiteit gevoer het en eers
   deur die duiwel tot die sonde van voortplanting verlei is.

[wysig] Die Vredeskus

   Die Vredeskus het nou verband met die Melioramentum (die eerbewys, sien
   onderaan) gehou en is oorwegend as 'n wedersydse begroeting deur
   Perfecti of Perfectae ondermekaar en dus slegs aan Kathare van
   dieselfde geslag gegee. Soms het ook 'n Perfectus 'n ander gelowige op
   hierdie manier begroet. 'n Perfectus het 'n Perfecta begroet deurdat hy
   aan haar arm getik het. 'n Beter manier om 'n Perfecta was om die teks
   van die Evangelie volgens Johannes te kus en die teks daarna aan die
   vrou te oorhandig.

[wysig] Die seëning van brood

   Met die seëning van brood is die gelowiges se deelname aan die
   Kathaarse kerk se kult betuig. Die seëning was aan alle aanwesiges
   dienstig, lede van die kerk (Perfecti) asook volgelinge (Credentes).
   Die Kathare het nie die hostie as die vlees van Christus aanvaar nie
   maar as 'n gewone stuk brood beskou.

[wysig] Die gebed

   Die Kathare se dagverloop is deur die gebed bepaal. Met die
   Consolamentum het 'n Kathaar verlof gekry om die Onse Vader-gebed in
   verskillende formules op te sê. Hiermee het hy uitdrukking gegee aan sy
   lidmaatskap van die ecclesia Dei (kerk van God).

[wysig] Die Apparellamentum of Kathaarse bieg

   Die sogenaamde Apparellamentum was net soos die bogenoemde gebed beperk
   tot belydende lede van die Kathaarse kerk en het hulle bewaar teen 'n
   terugkeer na die voormalige sondige toestand. Hulle het hul misstappe
   teenoor 'n diaken gebieg. Met die Apparellamentum het belydende lede
   ook hul onderwerping aan die Kathaarse gemeenskap voltrek.

[wysig] Organisasie

   Die hiërargiese organisasie weerspieël die ontwikkeling van die
   Kathaarse beweging, wat uiteindelik oor dieselfde tipiese strukture
   soos 'n kerk beskik het, en sy religieuse praktyke. Die Kathaarse Kerk
   was gekenmerk deur 'n klein leierskap, die biskoppe en hulle
   plaasvervangers, en 'n breë basis van gelowiges, die sogenaamde
   Credentes en Simpatisante.

[wysig] Die biskoppe

   Die Kathaarse biskoppe het oor minder bevoegdhede en funksies beskik as
   dié van die Rooms-Katolieke Kerk. Hulle het die eerste plek by alle
   Kathaarse rituele ingeneem, soos byvoorbeeld by die toediening van die
   Consolamentum en die breek van die brood. Daarnaas het biskoppe geen
   spesiale funksies soos die priesterwyding of vormsel waargeneem nie.
   Die Kathaarse biskop was feitlik slegs die hoof van sy gemeente.

   Die posisie van biskop is in die Kathaarse kerk net deur mans beklee.
   Aanvanklik is biskoppe nog deur die lede van 'n gemeente verkies, maar
   in die 13de eeu het die Kathare reeds die voorbeeld van die
   Rooms-Katolieke gevolg, en die biskop van 'n bisdom is uitsluitlik deur
   ander biskoppe gewy.

   Die twee plaasvervangers van 'n biskop is die jonger en ouer seun
   genoem. Hulle het die biskoplike funksies waargeneem, wanneer die
   ampsdraer tydelik afwesig was, en ook besoek afgelê aan die
   verskillende kerkgemeentes. Die siel- of pastorale sorg is egter deur
   diakens waargeneem.

[wysig] Die Perfecti

   Die Perfecti (vroulike vorm: Perfectae) of "Goeie Mense" was die
   eintlike lede van die Kathaarse Kerk. Net hulle mog die Onse Vader bid
   en die Consolamentum toedoen. Daar was moontlik nooit meer as
   tienduisend Perfecti nie, en volgens sommige deskundiges het hulle
   getal minder as vierduisend beloop. 'n Perfecta mog die Consolamentum
   net toedien wanneer 'n diaken aanwesig was.

[wysig] Die Simpatisante

   Die Simpatisante het die laagste vlak van die Kathaarse Kerk se
   hiërargie verteenwoordig. Hulle was nie verplig om die morele kodes van
   die Kathare te aanvaar of enige take te oorneem nie soos byvoorbeeld
   die Credentes. Hulle was eerder ondersteuners van die Kerk en het die
   organisasie soms teen vervolging beskerm.

[wysig] Invloed op die Rooms-Katolieke Kerk

   Alhoewel die Rooms-Katolieke Kerk hulle as "ketters" gebrandmerk het,
   het die Kathare nogtans 'n beduidende invloed op die Katolieke
   godsdiens uitgeoefen. Die selibaat en die stigting van die groot
   bedelaarsordes het onder die indruk van die Kathaarse praktyke tot
   stand gekom, terwyl die bestendige Kathaarse polemiek teen die
   wreedagtige, roofgierige en driftige Israelitiese stamgod, die
   Rooms-Katolieke Kerk genoodsaak het om die sirkulasie van die Ou
   Testament onder leke te verbied. Ook die sakrament van "laaste salwing"
   is onder die kompeterende invloed van die Kathaarse Consolamentum
   ingevoer.

[wysig] Verwysings

    1. ^ Barber, Malcolm: Die Katharer. Ketzer des Mittelalters.
       Düsseldorf: Albatros 2008, bl. 7

[wysig] Bronne

     * Rottenwöhrer, Gerhard: Die Katharer. Was sie glaubten, wie sie
       lebten. Ostfildern: Jan Thorbecke Verlag 2007

[wysig] Eksterne skakels

     * Franse webwerf oor die Kathare - dit verskaf ook boeke, tydskrifte,
       DVD's en CD's vir belangstellendes

    Kruistogte : I^ste - II^de - III^de - IV^de - V^de - VI^de - VII^de -
                              VIII^ste - IX^de


            Slagte | Kruisvaarderskastele
            Latynse Koninkryke | Ajoebiede-ryk
            Militêre Ordes | Mameloeke | Seldjoekiede | Assassine
            Moslemleiers | Kruisvaarderleiers
            Kruistogte teen die Kathare | Hussiete | Balte

                           Sien ook : Reconquista

   Kategorieë: Gnostisisme • Frankryk • Kruistogte • Middeleeue •
   Christendom

