Katharina II van Rusland


                                                              Katharina II
                                             Keiserin van die hele Rusland

   Keiserin Katharina II
   Keiserin Katharina II

                   Gebore                                       2 Mei 1729
                  Oorlede                                 17 November 1796
               Vorstehuis                                          Romanof
                   Regeer                                        1762-1796
             Ander titels                                          Tsarina
               Volle naam                         Katharina II Aleksejewna
                   Bynaam                              Katharina die Grote
               Voorganger                                       Pieter III
                 Opvolger                                             Paul
                 Eggenoot                                       Pieter III
                  Kinders                                     Paul
                                                             Anna Petrowna
                                                         Aleksei Bobrinski
                    Vader              Christiaan August van Anhalt-Zerbst
                   Moeder Johanna Elisabeth van Sleeswijk-Holstein-Gottorp
                                                          {{{Voetnotas}}}

   Katharina II Aleksejewna (Russies: Екатерина II Алексеевна), ook bekend
   as Katharina die Grote (Екатерина Великая; Jekaterina Welikaja)
   (Stettin, 2 Mei 1729 - Tsarskoje Selo, 17 November 1796) was van 1762
   tot 1796 keiserin van Rusland.

   Sy is in die Duitse Stettin gebore as prinses Sophie Auguste Frederike,
   dogter van prins Christiaan August van Anhalt-Zerbst. Sy was ’n niggie
   van konings Gustaaf III en Karel XIII van Swede en van die Russiese
   troonopvolger Pieter III.

   Inhoud

        * 1 Vroeë lewe aan die hof
        * 2 Staatsgreep
        * 3 Binnelandse politiek
        * 4 Buitelandse politiek
        * 5 Kuns en kultuur
        * 6 Persoonlike lewe
        * 7 Verwysings

[wysig] Vroeë lewe aan die hof

   In 1744 kies keiserin Elisabeth haar as huweliksmaat vir die Russiese
   troonopvolger, Pieter III. Daarvoor moes sy haar bekeer tot die
   Russies-Ortodokse geloof en haar naam verander in Katharina
   (Jekaterina). Die huwelik was nie gelukkig nie, deels omdat Pieter glo
   impotent en onvolwasse was. Katharina het haar omring met ’n groep
   invloedryke mense en belangrike leëroffisiere, onder wie Grigori Orlof.
   In 1754 skenk Katharina die lewe aan ’n seun, Paul. Dit is onseker of
   Pieter die kind se biologiese pa was. Katharina het self later beweer
   dat Paul se regte pa haar destydse minnaar, Sergei Saltikof, was en dat
   Pieter nooit hul huwelik in die bed voltrek het nie.

   Ná die dood van keiserin Elisabeth op 25 Desember 1761 (Juliaanse
   kalender) het Pieter tsaar geword. Hoewel Rusland in ’n oorlog betrokke
   was met Pruise, het Pieter Frederik die Grote bewonder en ’n ongunstige
   vredesooreenkoms met hom gesluit. Dit, asook Pieter se beleidsrigtings
   en eksentrieke persoonlikheid, het hom ongewild gemaak. Toe hy boonop
   inmeng in ’n dispuut tussen Holstein en Denemarke oor die provinsie
   Schleswig en betrokke raak by die meegaande oorlog, het hy ’n groot
   deel van sy steun onder die Russiese adel verloor.

[wysig] Staatsgreep

   Terwyl Pieter en sy gevolg in die paleiskompleks Oranienbaum was, is hy
   deur Katharina en haar ondersteuners gedwing om te abdikeer ten gunste
   van sy vrou. Ses maande later is Pieter vermoor deur Aleksei Orlof, die
   jonger broer van Katharina se minnaar Grigori. Dit het aanleiding gegee
   tot gerugte dat Katharina hom laat vermoor het, maar moderne historici
   glo dat sy geen aandeel in die moord gehad het nie.
   Die kroningskoets van Katharina die Grote in the Hermitage in Sint
   Petersburg
   Die kroningskoets van Katharina die Grote in the Hermitage in Sint
   Petersburg

   Katharina, wat nie ’n afstammeling van enige vorige Russiese keiser was
   nie, het haar man opgevolg nadat die presedent geskep is deur Katharina
   I wat haar man, Pieter die Grote, in 1725 opgevolg het. ’n Groot deel
   van die adel was teen haar bewind gekant en wou haar net op die troon
   toelaat terwyl haar seun Paul minderjarig was. In die 1770's het ’n
   groep adellikes na aan Paul (Nikita Panin en ander) die moontlikheid
   van ’n staatsgreep oorweeg om haar seun op die troon te plaas^[1]. Niks
   het egter daarvan gekom nie en Katherina het tot met haar dood regeer.

   Sy het in November 1796 ’n beroerte gehad en kort daarna gesterf. Sy is
   opgevolg deur haar seun Paul, met wie sy nooit goed oor die weg gekom
   het nie. Sy het ’n veel hegter band met haar kleinseun Aleksander gehad
   en daar is sterk aanduidings dat sy wou hê hy moes eerder die volgende
   tsaar word, maar sy het nooit haar reg gebruik om self ’n opvolger aan
   te wys nie.

[wysig] Binnelandse politiek

   Gedurende byna haar hele lewe het Katharina met bekende filosowe uit
   die tydperk van die Verligting gekorrespondeer, soos Voltaire en
   Diderot. Hoewel hulle mekaar nooit ontmoet het nie, het Katharina ’n
   groot indruk op Voltaire gemaak en hy het haar "Die ster van die
   noorde" genoem. Hiermee is haar reputasie in die Weste gevestig.

   Op die basis van geskrifte van Diderot het Katharina die hervorming van
   die Russiese wetgewing voorgestel. Sy het dit deur ’n kommissie laat
   beoordeel wat verteenwoordigend van al die bevolkingsgroepe was,
   behalwe die lyfeienes.

   Tog was Katharina se bewind allesbehalwe verlig. Sy het die adel volle
   beheer oor hul landgoede en lyfeienes gegee. Boonop het sy groot stukke
   land aan sommige adellikes in die Oekraïne gegee en hulle van lyfeienes
   voorsien. Weens hierdie maatreëls het die lyfeienes nog minder regte as
   tevore gehad.

[wysig] Buitelandse politiek

   Aan die westelike grens het Katharina in 1764 gesorg dat een van haar
   voormalige minnaars, Stanislaus August Ponjatofski, as die laaste
   koning van Pole en grootprins van Litaue gekies word. Hy moes egter
   langsamerhand toesien hoe Pole-Litaue in 1772, 1793 en 1795 verdeel
   word onder onder Rusland, Pruise en Oostenryk.

   Van 1768 tot 1774 was Rusland in oorlog gewikkel met die Ottomaanse
   Ryk. Die Russiese leër het belangrike veldslae gewen onder leiding van
   generaals Pjotr Roemjantsef en Aleksander Soeworof, terwyl die Russiese
   vloot onder leiding van Aleksei Orlof met die Turkse vloot klaargespeel
   het. Vanweë hierdie oorwinnings het die Russiese invloedsfeer
   uitgekring tot in die Oekraïne, die Krim en die noordelike Kaukasus,
   wat homself onafhanklik van die Ottomaanse Ryk verklaar het.

   In 1783 annekseer Katharina die Krim. Uiteindelik lei dit tot ’n tweede
   Russies-Turkse oorlog van 1787 tot 1792, waarin Rusland, weer onder
   leiding van Roemjantsef en Soeworof, groot militêre oorwinnings behaal.
   By die vredesonderhandelinge moes die Turke die Krim aan Rusland
   afstaan, en het Rusland boonop grondgebied in die Oekraïne tussen die
   riviere Dnjepr en Dnjestr bygekry.

   Rusland is tydens Katharina se bewind met 518 000 vierkante kilometer
   vergroot, ’n gebied 12 keer so groot soos Nederland of 17 keer so groot
   soos België.

[wysig] Kuns en kultuur

   Die offerande van Abraham. ’n Rembrandt uit die versameling van
   Katharina
   Die offerande van Abraham. ’n Rembrandt uit die versameling van
   Katharina

   Katharina het haar beeld as verligte heerser probeer gestand doen deur
   kultuurbevordering in die Russiese samelewing. Nes ander heersers het
   sy haar gaste probeer beïndruk met haar kunsversameling, wat enorm was.
   Binne twintig jaar het sy 4 000 skilderye gekoop. By elke veiling in
   Europa was agente van Katharina om van die beste stukke te koop, soos
   skilderye van Rembrandt, Frans Hals, Jan Steen en Rubens. In 1769 het
   sy 600 skilderye van Heinrich von Brühl gekoop en in 1772 die
   versameling van Pierre Crozat. Nog ’n aankoop was die versameling van
   sir Horace Walpole in 1779, wat gelei het tot groot ontevredenheid in
   Engeland.

   Haar persoonlike skilderye was die basis van die versameling in die
   Hermitage, wat nou die hele Winterpaleis beslaan. Een van die
   belangrikste porseleinversamelings in die wêreld word ook hier gehou.

   Tydens Katharina se bewind het die Russe die klassieke en Europese
   invloede ingevoer en bestudeer. Dit het gelei tot die Russiese "era van
   nabootsing". Gawrila Derzjawin, Denis Fonwizin en Ippolit Bogdanowitsj
   het die fondament gelê vir die groot skrywers van die 19de eeu, veral
   Aleksander Poesjkin. Haar bewind word egter ook gekenmerk deur
   alomteenwoordige sensuur en staatsbeheer oor publikasies. Aleksander
   Radisjtsjef is selfs na Siberië verban oor sy Reis van Sint Petersburg
   na Moskou in 1790, waarin hy waarsku teen opstande weens die droewige
   maatskaplike toestande onder die lyfeienes.

[wysig] Persoonlike lewe

   Katharina die Grote in 1793, drie jaar voor haar dood
   Katharina die Grote in 1793, drie jaar voor haar dood

   Tydens haar bewind het Katharina baie minnaars gehad. Sy het hulle
   dikwels in hoë posisies aangestel en het hulle goed behandel solank as
   wat hulle aan haar getrou was en haar belangstelling gehou het. Daarna
   sou sy hulle wegstuur met groot bedrae geld, landgoede en talle
   lyfeienes. In 1762, toe sy nog maar ’n paar maande regeer het, het sy
   ’n seun by Orlof gehad: Aleksei Bobrinski. Ná haar verhouding met
   Grigori Potjomkin (of Potemkin) het hy dikwels vir haar ’n
   kandidaat-minnaar gekies omdat hy haar so goed geken het. Haar laaste
   minnaar, prins Platon Zoebof, was meer as 40 jaar jonger as sy.

   Wilde stories het al oor Katharina die ronde gedoen, soos dat sy dood
   is nadat ’n hings op haar geval het tydens ’n voorval van bestialiteit,
   of dat sy honderde minnaars gehad het. Dit is alles waarskynlik
   gebaseer op ongegronde gissings.

[wysig] Verwysings

          Hierdie artikel is merendeels vertaal vanaf die Nederlandse
          Wikipedia-artikel [1]

    1. ^ Memoires van die Dekabris Michail Fonwizin; sien: Фонвизин М.А.
       Сочинения и письма: Т. 2. – Иркутск, 1982. С. 123 [Fonvizin, M.A.:
       Werke en briewe, volume 2. Irkoetsk, 1982, bladsy 123]

   Wikimedia Commons Meer media omtrent hierdie onderwerp kan gevind word
   onder die kategorie Catherine II of Russia by die Wikimedia Commons.
   Tsare en keisers van Rusland

   Tsare Iwan IV (Iwan die Verskriklike) • Fjodor I • Boris Godoenof •
   Fjodor II • Vals Dmitri I • Vals Dmitri II • Wasili IV • Michail •
   Aleksei • Fjodor III • Iwan V saam met Pieter I
   Keisers Pieter I (Pieter die Grote) • Katharina I • Pieter II • Anna •
   Iwan VI • Elisabeth • Pieter III • Katharina II (Katharina die Grote) •
   Paul • Aleksander I • Nikolaas I • Aleksander II • Aleksander III •
   Nikolaas II
   Kategorieë: Russiese tsare • Huis van Romanof

