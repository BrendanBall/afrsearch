Katharina I van Rusland


                                                               Katharina I
                                             Keiserin van die hele Rusland

   Keiserin Katharina I
   Keiserin Katharina I

                                            Gebore           15 April 1684
                                           Oorlede             17 Mei 1727
                                        Vorstehuis                 Romanof
                                            Regeer               1741-1762
                                      Ander titels                 Tsarina
                                        Volle naam Katharina I Aleksejewna
                                                      (Marta Skawronskaja)
                                        Voorganger        Pieter die Grote
                                          Opvolger               Pieter II
                                          Eggenoot        Pieter die Grote
                                           Kinders      O.a. Anna Petrowna
                                                        Elisabeth Petrowna
                                             Vader      Samoeil Skawronski
                                            Moeder        Elisabeth Moritz
                                                          {{{Voetnotas}}}

   Katharina I Aleksejewna (Rengen, Estland, 15 April 1684 - Sint
   Petersburg, 17 Mei 1727) was van 1741 – 1762 keiserin van Rusland. Sy
   was die tweede vrou van tsaar Pieter die Grote.

   Inhoud

        * 1 Vroeëre lewe
        * 2 Bewind
        * 3 Ná haar dood
        * 4 Verwysings

[wysig] Vroeëre lewe

   Katharina I is gebore as Marta Skawronskaja, dogter van ’n Litause
   boer, Samoeil Skawronski. Sy word aangeneem deur die Baltiese Duitser
   Ernst Glück, ’n Lutherse dominee en onderwyser in Marienburg. Op
   17-jarige ouderdom trou sy met ’n Sweedse dragonder. Toe Russiese
   troepe die stad binneval, word sy gevange geneem.

   Ná haar vrylating word sy die minnares van prins Aleksander Mensjikof,
   die beste vriend van Pieter die Grote. In 1703 neem Mensjikof haar
   gereeld saam na sy huis en so leer sy die tsaar ken.

   Gou hierna word sy Pieter die Grote se minnares. In 1705 neem sy die
   Ortodokse geloof aan en verander haar naam in Jekaterina Aleksejewna.
   Sy trou (nie-amptelik vermoedelik al op 19 November 1707, maar amptelik
   eers op 1 Maart 1712) met die tsaar en baar vir hom elf kinders. Die
   meeste sterf kort ná hul geboorte. Die enigste twee wat oorleef, is
   Anna en Elisabeth (albei voor die amptelike huweliksdatum gebore).
   Elisabeth was self van 1741-1762 keiserin en Anna se afstammelinge sou
   ná Elisabeth regeer tot met die Russiese rewolusie van 1917.

[wysig] Bewind

   In 1724 maak Pieter haar medeheerser. Die volgende jaar sterf hy sonder
   om ’n troonopvolger aan te wys. Hoewel sy erken word as sy opvolger,
   berus die ware mag in die hande van haar ou beskermheer Mensjikof en
   die Hoë Kroonraad.

   By die volk is sy – self ’n ongeletterde vrou uit die volk – bemind,
   maar sy regeer nie lank nie. Sy sterf op 17 Mei 1727 op 43-jarige
   ouderdom. Voor haar dood het sy probeer om haar dogter Elisabeth as
   haar opvolger erken te kry, maar die hof besluit om die kleinseun van
   Pieter I as Pieter II op die troon te plaas.

[wysig] Ná haar dood

   Katharina was die eerste vrou wat oor keiserlike Rusland regeer het en
   het so die weg gebaan vir ’n nuwe neiging in die land se geskiedenis.
   Gedurende feitlik die hele 18de eeu is Rusland deur vroue regeer, onder
   andere Anna, Elisabeth en Katharina II. Almal het op Pieter die Grote
   se regeringstyl voortgebou en elk het op haar eie manier probeer om
   Rusland te moderniseer.

[wysig] Verwysings

          Hierdie artikel is merendeels vertaal vanaf die Nederlandse
          Wikipedia-artikel [1]

   Tsare en keisers van Rusland

   Tsare Iwan IV (Iwan die Verskriklike) • Fjodor I • Boris Godoenof •
   Fjodor II • Vals Dmitri I • Vals Dmitri II • Wasili IV • Michail •
   Aleksei • Fjodor III • Iwan V saam met Pieter I
   Keisers Pieter I (Pieter die Grote) • Katharina I • Pieter II • Anna •
   Iwan VI • Elisabeth • Pieter III • Katharina II (Katharina die Grote) •
   Paul • Aleksander I • Nikolaas I • Aleksander II • Aleksander III •
   Nikolaas II
   Kategorieë: Russiese tsare • Huis van Romanof

