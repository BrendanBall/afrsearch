Katrol


   Katrolle wat op 'n skip gebruik word. Die katrolle word hier saamgestel
   om 'n takelblok te maak.
   Katrolle wat op 'n skip gebruik word. Die katrolle word hier saamgestel
   om 'n takelblok te maak.

   'n Katrol is 'n wiel met 'n groef of gleuf aan sy kant om 'n tou, 'n
   kabel of 'n band daarom te kan span. Katrolle word gewoonlik saam in
   stelle gebruik om die hoeveelheid krag wat benodig word om 'n gewig op
   te tel te verminder. Dieselfde hoeveelheid werk word egter vereis om 'n
   vrag dieselfde hoogte op te lig as wat it sou vereis het sonder die
   katrolle. Die grootte van die krag word wel verminder maar die krag
   moet oor 'n groter afstand toegepas word. Die krag wat benodig word om
   'n gewig op te tel kan rofweg bereken word deur die gewig van die las
   gedeel deur die aantal katrolle. Hoe meer katrolle daar is hoe minder
   doeltreffend word die stelsel as gevolg van wrywing tussen die tou en
   die katrolle. Katrolle is een van die ses eenvoudige masjiene.

   Daar is nie opgeteken presies wanneer die katrol eerste ontwikkel is
   nie, maar daar word geglo dat Archimedes die eerste takelblok
   katrolstelsel ontwikkel het na aanleiding van geskrifte deur
   Plutarchus.

[wysig] Soorte katrolle

   Vaste katrol
   Vaste katrol
   Bewegende katrol
   Bewegende katrol
     * Vaste katrolle met 'n vaste as. 'n Vaste katrol word gebruik om die
       krag in 'n tou of band se rigting te verander. 'n Vaste katrol het
       'n meganiese voordeel van 1.
     * Bewegende katrolle het 'n vrybewegende as. 'n Bewegende katrol word
       gebruik om kragte om te skakel. 'n Bewegende katrol het 'n
       meganiese voordeel van 2. Dit wil sÃª as een kant van die tou
       geanker word dat die krag wat op die voorwerp wat aan die bewegende
       katrol verbind is dubbel die krag sal ervaar wat op die ander kant
       van die tou toegepas word.
     * Saamgestelde katrolle is 'n kombinasie van vaste en bewegende
       katrolle.
          + Takelblokke is 'n soort saamgestelde katrolstelsel waar
            verskeie katrolle op elke as gemonteer word om die meganiese
            voordeel sodoende verder te vermeerder. Plutarchus het vertel
            hoe Archimedes 'n oorlogskip volgelaai met manskappe op eie
            houtjie geskuif het deur van saamgestelde katrolle gebruik te
            maak.

[wysig] Teoretiese werking

   Diagram 1 - 'n Basiese vergelyking vir 'n katrol: In ewewig is die krag
   F op die katrol se as gelyk en teenoorgestelde aan die som van die
   spanning in elke tou wat die katrol verlaat en die spannings is gelyk
   aan mekaar.

   Diagram 2 - 'n Eenvoudige katrolstelsel - 'n enkele bewegende katrol
   wat 'n eenheidsmassa oplig. Die spanning in elke lyn is die helfte van
   die eenheidsmassa se gewig, wat 'n voordeel van 2 lewer.

   Diagram 2a - 'n Ander eenvoudige katrolstelsel soortgelyk aan diagram
   2, maar waar die krag na onder uitgeoefen word.

   'n Praktiese saamgestelde katrol wat ooreenstem met diagram 2a.

   Die vereenvoudigde vorm van die teorie maak die aanname dat die
   katrolle en toue gewigloos is en dat daar geen energieverlies is as
   gevolg van wrywing nie. Daar word ook aangeneem dat die toue nie rek
   nie. Met hierdie aannames volg dit dat die netto krag op die katrol in
   ewewig nul moet wees. Dit beteken dat die krag op die as van 'n katrol
   gedeel word deur die twee toue wat oor die katrol gespan word. Die
   situasie word skematies in diagram 1 uitgebeeld. In die geval waar die
   toue nie parallel is nie, is die spanning in elke tou steeds gelyk
   aanmekaar maar nou sal die vektorsom van die kragte nul wees. 'n Tweede
   basiese vergelyking vir die katrol volg uit die wet van energiebehoud:
   Die produk van die gewig wat opgetel word en die afstand waarmee dit
   gelig word moet gelyk wees aan die produk van die krag wat uitgeoefen
   word om die gewig op te tel en die afstand waardeur die tou beweeg
   word. Die gewig wat opgetel word gedeel deur die uitgeoefende krag word
   gedefinieer as die voordeel van die katrolstelsel.

   Dit is belangrik om daarop te let dat die hoeveelheid werk wat deur 'n
   ideale katrolstelsel uitgeoefen word altyd dieselfde is. Die werk word
   bereken deur die krag te vermenigvuldig met die afstand beweeg. Die
   katrol ruil dus eenvoudig krag vir afstand.
   Kategorie: Meganika

