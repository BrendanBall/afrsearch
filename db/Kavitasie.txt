Kavitasie


   Kavitasie (Latyn cavitare "ondermyn") is die vorming en vernietiging
   van borrels in vloeistowwe deur drukveranderinge. Daar kan tussen twee
   grensgevalle onderskei word met baie oorgangsvorme daartussenin. By
   damp- of harde kavitasie bestaan die borrels hoofsaaklik uit die damp
   van die omliggende vloeistof. Sulke borrels sal dan onder die invloed
   van eksterne druk inplof. In sagte- of gaskavitasie bestaan die borrels
   uit opgeloste gasse in die vloeistof wat onder invloed van eksterne
   druk van grootte kan wissel maar nie vinnig vernietig word soos in die
   eerste geval nie.

[wysig] Oorsake

   Die mees algemene oorsake van kavitasie is vinnig bewegende voorwerpe
   in water, soos die stuwers van sentrifugale pompe, waterturbines of
   -skroewe. Volgens die Bernoulli beginsel neem die statiese druk van 'n
   vloeistof af, hoe hoër die snelheid daarvan. As die spoed so hoog word
   dat die statiese druk laer word as die dampdruk van die vloeistof sal
   stoom- of gasborrels vorm. As die statiese druk weer toeneem sal die
   damp in die borrels weer oombliklik kondenseer wat uiterste druk- en
   temperatuurwisselinge tot gevolg het (sien skokgolf).

   Die oorsake van kavitisie kan veral by die sentrifugale pompe opgemerk
   word waar daar groot drukverlagings voorkom by die oog van die stuwer
   met gepaardgaande borrelvorming. Die energieoordrag van die stuwerlemme
   aan die vloeistof lei dan tot verhoogde drukke en gevolglike
   vernietiging van die borrels. Kavitasie kan ook in ander dele van so 'n
   pomp voorkom waar die plaaslike druk tydelik verlaag word.

   Ander bydraende faktore van kavitasie by 'n sentrifugale pomp is die
   verhoging van die vloeistoftemperatuur, 'n verlaging in die
   suigkantdruk of die vernouing van die inlaat.

[wysig] Uitwerking van Kavitasie

[wysig] Meganiese Skade

   As kavitasie op die oppervlakte van 'n vastestof voorkom (soos by 'n
   skeepspropeller), word die oppervlak dikwels weggevreet. Dit gebeur
   omdat die mikroskopiese deeltjies in die oppervlak deur die hoë
   meganiese ladings vervorm word en dit dan na 'n tyd vanaf die groter
   massa losbreek. Die presiese meganisme waarop dit plaasvind is tot op
   hede nog nie uitgeklaar nie. Kavitasie is daarom gewoonlik 'n
   ongewenste verskynsel in hidrouliese stelsels. Eerstens het verlaag dit
   die doeltreffendheid van hierdie stelsels en tweedens veroorsaak dit
   materiaalskade as gevolg van die uiters hoë versnellings, temperature
   en drukwisselinge wat dit meebring. Om kavitasie in pompe te voorkom is
   dit belangrik om te verseker dat die temperatuur van die vloeistof in
   die pomp nie te hoog is of die suigingsdruk van die pomp nie te laag is
   nie. Hoë temperature kan byvoorbeeld voorkom wanneer die pomp loop maar
   die vloeistof nie verwyder word nie (soos in die geval waar die
   uitlaatklep toegemaak word).
   Kategorieë: Fisika • Chemie • Energie • Natuur

