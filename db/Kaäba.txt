Kaäba


   Die Kaäba is 'n vierkantige geboutjie op die binneplein van die Groot
   Moskee in Mekka (Saoedi-Arabië) wat deur Moslems beskou word as die
   heiligste plek op aarde.

   Die struktuur self word bedek met 'n swart (met goudversierde)
   behangsel. Moslems glo die Kaäba is oorspronklik opgerig deur Adam, die
   eerste profeet, en later deur Abraham en sy seun Ismael, herbou.
   Abraham het glo jaarlikse pelgrimstogte daarheen ingestel vir diegene
   wat die Een Ware God wou aanbid.

   Teen die tyd dat die profeet Mohammed in Mekka gebore is (570 nC), het
   die Kaäba 'n baie belangrike rol gespeel in die godsdiens van die
   meeste Arabiese stamme en volke. Anders as wat Abraham volgens Islam
   bedoel het, is die Een God egter nie tydens pelgrimstogte daarheen
   aanbid nie, maar minstens 354 verskillende afgode (een vir elke dag van
   die Maanjaar).

   In die een muur van die Kaäba is 'n swart klip (vermoedelik 'n
   meteoriet) vasgemessel. Dit is volgens oorlewering deur die engel
   Gabriël aan Abraham gegee. Die Swart Klip was glo eens wit en het swart
   geword weens die mensdom se sonde.

   Die aanbidding van verskillende gode via beelde was 'n algemene praktyk
   onder pre-Islamitiese Arabiere voor en tydens Mohammed se tyd. In die
   Kaäba was beelde van 360 gode gehuisves in die tyd van Mohammed. Een
   van hierdie beelde was van die Maangod Sin. Hy was die Oppergod van die
   Arabiere en sy aanspreektitel was Al-Ilah (Allah) wat Dié God beteken.

   Pelgrims na die Kaäba het vandag nog die gebruik om die Swart Klip te
   soen. Moslems vereer egter nie die klip of die Kaäba as Allah of 'n
   afbeelding van hom nie, maar glo dat Sy teenwoordigheid daar besonder
   sterk is.

   Moskees oral ter wêreld word só gebou dat bidders altyd in die rigting
   van die Kaäba buig wanneer hulle daar bid.

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Saadjies • Islam

