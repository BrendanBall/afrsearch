Kelte


   Adellike Galliër in die Museum van die Keltiese Beskawing in Bibracte
   (Frankryk). Die Kelte was gevreesde krygers wat dikwels die hoofde van
   hul vyande as trofeë versamel het
   Adellike Galliër in die Museum van die Keltiese Beskawing in Bibracte
   (Frankryk). Die Kelte was gevreesde krygers wat dikwels die hoofde van
   hul vyande as trofeë versamel het

   Die Kelte het sowat 3 000 jaar gelede tot 'n hoogs ontwikkelde
   beskawing in die hartland van Europa ontwikkel en in die volgende eeue
   die noorde van die vasteland oorheers. Hulle was veral 'n volk van
   krygers en ambagsmanne wat eersterangse kunswerke en wapentuig geskep
   en 'n gevreesde strydmag ontwikkel het.

   Die Kelte is onder meer as die "Veroweraars van Europa" en die "Barbare
   van Europa" beskryf, maar hulle was in elk geval die eerste groot
   beskawing wat in Sentraal-Europa ontstaan het.^[1] In die 2de eeu v.C.
   het hierdie beskawing sy hoogtepunt bereik en 'n gebied oorheers wat
   van Klein-Asië (die huidige Turkye) tot by Ierland en van die Iberiese
   Skiereiland tot by die huidige Duitsland gestrek het. Keltiese
   nedersettings het selfs in afgeleë gebiede soos Oekraïne ontstaan.

   Die Kelte het handel met hulle buurvolke in die Mediterreense gebiede
   gedryf, en in Keltiese grafte is selfs voorwerpe ontdek wat uit die
   Midde-Ooste ingevoer is. Maar alhoewel groot dele van Europa noord van
   die Alpe deur Keltiese stamme oorheers is, het hierdie beskawing min
   historiese dokumente agtergelaat. Ons kennis oor die Kelte is aan
   argeologiese opgrawings en Griekse en Romeinse skrywers te danke.

   Die Kelte was gevreesde krygers en die beduidendste teenstanders van
   Rome. Nogtans het hulle verdeeldheid daartoe gelei dat hulle magsgebied
   geleidelik by die Romeinse Ryk ingelyf is. Binne 'n enkele dekade het
   Gaius Julius Caesar se aanval op Gallië 'n einde aan die Keltiese
   beskawing gemaak. Net in die westelike randgebiede van Europa het
   Keltiese volke daarin geslaag om hul onafhanklikheid te bewaar.

   Die kulturele erfenis van die Keltedom sluit buitengewone religieuse en
   ander kunswerke asook mites en legendes in wat deur latere Keltiese
   skrywers versamel en neergeskryf is. Nogtans bly die Kelte in baie
   opsigte 'n raaiselagtige beskawing.

   Inhoud

        * 1 Antieke oorlewerings
        * 2 Argeologiese en taalkundige definisie
        * 3 Geskiedenis
             + 3.1 Protokelte
             + 3.2 Die Hallstatt-beskawing
             + 3.3 Die La-Tène-beskawing
        * 4 Verwysings

[wysig] Antieke oorlewerings

   Die Kelte is die eerste etniese groep noord van die Alpe waarvan
   antieke outeurs 'n naam oorlewer het.^[2] Die Griekse handelaars, wat
   in die 6de eeu v.C. met Kelte in aanraking gekom het, het hulle Keltoi
   of Galatai genoem.^[3]

   Kelte het reeds vroeg kulturele en handelsbande met die Grieke en
   Etruskers aangeknoop en hul eie kultuur met Mediterreense invloede
   verryk. Hulle druïdes en sieners het ander antieke volke met hulle
   vaardighede beïndruk, maar nogtans geweier om hul leerstellings en
   godsdienstige beginsels neer te skryf sodat ons vandag min oor hulle
   rituele weet.

   Vir die Romeine was die Kelte angswekkende barbare en wilde krygers met
   afskuwelike rituele wat ook menseoffers ingesluit het. Dit is egter
   duidelik dat die meeste Romeinse skrywers die Kelte eerder in 'n
   negatiewe lig beskou het as om betroubare beskrywings van hulle
   leefwyse, godsdiens en ander aspekte op te lewer. Alhoewel die Kelte
   danksy die Mediterreense invloede al besig was om tot 'n hoogs
   ontwikkelde, stedelike beskawing te ontwikkel, het hulle as gevolg van
   die Romeinse en later Germaanse magsuitbreiding hul belangrike rol in
   die Europese geskiedenis weer kwytgeraak en nooit 'n selfstandige ryk
   gestig nie. Die Keltiese tale en kultuur het slegs in die westelike
   randgebiede van Europa bewaar gebly.

[wysig] Argeologiese en taalkundige definisie

   Die Kelte in Europa Okergeel: Die gebied van die Hallstatt-beskawing
   (omtrent 750 v.C.–500/450 v.C.) Groen: Die uitbreiding van die
   La-Tène-beskawingOranje: Die uitbreiding van Keltiese tale (3de eeu
   v.C.)
   Die Kelte in Europa
   Okergeel: Die gebied van die Hallstatt-beskawing (omtrent 750
   v.C.–500/450 v.C.)
   Groen: Die uitbreiding van die La-Tène-beskawing
   Oranje: Die uitbreiding van Keltiese tale (3de eeu v.C.)
   'n Gerekonstrueerde Keltiese nedersetting uit die La-Tène-tydperk in
   die Duitse Hunsrück-bergreeks
   'n Gerekonstrueerde Keltiese nedersetting uit die La-Tène-tydperk in
   die Duitse Hunsrück-bergreeks

   Die term Kelte (afgelei van Latyns Celtae en Galli, en Grieks Keltoi en
   Galatai, letterlik "die Dapperes" of "Edeles") verwys na enige van 'n
   aantal antieke volke van die Europese Ystertydperk, wat deur
   materieel-kulturele ooreenkomste en/of nou verwante tale gekenmerk is.

   Oorspronklik is historiese teorië ontwikkel wat beweer het dat albei
   faktore 'n gemeenskaplike oorsprong aandui, maar nuwer teorieë, wat
   deur genetiese getuienis ondersteun word, bevestig die hipotese dat die
   Keltiese kultuur na verskillende inheemse volke versprei het wat
   moontlik nie almal Keltiese tale gepraat het nie. Suiwer etniese
   definies word derhalwe in die moderne navorsing nie meer gebruik nie,
   aangesien dit nou duidelik is dat die Kelte nooit 'n gemeenskaplike
   etnie of volk gevorm het nie.

   Die moderne argeologie en taalkunde gebruik twee uiteenlopende
   definisies om die term "Kelte" te omskryf:
     * Die argeologiese definisie neem die argeologiese getuienis van
       gemeenskaplike kulturele kenmerke as sy vertrekpunt en beskryf die
       Kelte as setlaargemeenskappe met 'n gemeenskaplike kultuur en
       leefwyse, terwyl
     * die taalkundige definisie die Kelte veral as 'n Middel- en
       Wes-Europese taalgemeenskap van die Ystertydperk beskou. In die
       praktyk is dit egter dikwels moeilik om hierdie twee sienswyses
       suiwer van mekaar te skei.

   Die argeologiese definiese steun veral op die kulturele ooreenkomste
   waardeur die Keltiese stamme in Middel-Europa (in 'n gebied wat van
   Noord-Spanje tot by Boheme in die huidige Tsjeggië gestrek het) tydens
   die Jong-Ystertydperk omtrent 500 v.C. gekenmerk was. Die tydperk van
   die "klassieke Kelte" kom volgens die argeologiese navorsing met die
   sogenaamde La-Tène-beskawing ooreen wat tussen die 5de en 1ste eeu v.C.
   groot dele van Middel-Europa oorheers het. La Tène is 'n stad naby die
   Meer van Neuchâtel in Wes-Switserland waar teen die middel van die 19de
   eeu ryk argeologiese vondste opgegrawe is. Die La-Tène-beskawing het
   egter net in 'n gedeelte van die Keltiese taalgebied uitgebrei.

   Alhoewel die uitbreiding van die Romeinse Ryk daartoe gelei het dat die
   vastelandse Kelte die Romeinse kultuur aangeneem het, het die
   ontwikkeling van die Keltiese Christendom in Ierland en Brittanje tot
   'n vroeë middeleeuse herlewing van Keltiese kuns tussen 400 en 1200
   gelei. Oudheidkundige belangstelling vanaf die 17de eeu het daartoe
   gelei dat die term Kelt uitgebrei is, terwyl stygende nasionalisme
   vanaf die 19de eeu Keltiese herlewings in gebiede veroorsaak het waar
   die gebruik van Keltiese tale bewaar gebly het.

   Die Keltiese taalfamilie is 'n tak van die Indo-Europese tale wat
   vroeër in groot dele van Sentraal- en Wes-Europa gepraat is, terwyl die
   antieke Keltiese kuns en argitektuur sterk Mediterreense invloede toon.
   Die Kelte het egter nooit in 'n gemeenskaplike ryk verenig nie en het
   ook hul religieuse en ander tradisies met opset nie neergeskryf nie.

   Vandag word die term "Kelties" baie keer gebruik om die tale en kulture
   van Ierland, Skotland, Wallis, Cornwall, die eiland Man en die Franse
   gebied Bretagne, maar stem streng gesproke ooreen met die Keltiese
   taalfamilie – waarvan Iers-Gaelies, Skots-Gaelies, en Manx as Gaeliese
   tale, en Wallies, Bretons en Cornies as Eiland-Keltiese tale in die
   westelike randgebiede van Europa bewaar gebly het. As nasate van 'n
   vroeë Keltiese beskawing in die noorde en weste van die Iberiese
   Skiereiland beskou ook Romaanse volke en taalgroepe soos die Galiciërs
   in Spanje hulself as deel van die Keltiese wêreld.

[wysig] Geskiedenis

[wysig] Protokelte

   Die Europese beskawings in die laat Bronstydperk. Die urneveldbeskawing
   word in rooi aangedui
   Die Europese beskawings in die laat Bronstydperk. Die urneveldbeskawing
   word in rooi aangedui
   Hierdie urne, wat vir begrafnisrituele gebruik is, is in die huidige
   Duitse deelstaat Hessen opgegrawe
   Hierdie urne, wat vir begrafnisrituele gebruik is, is in die huidige
   Duitse deelstaat Hessen opgegrawe

   Die urneveldbeskawing het omstreeks 850 v.C. ontstaan en toon reeds
   baie ooreenkomste met die Keltiese beskawing wat sowat twee eeue later
   begin ontwikkel het. Plekname verwys na 'n taalkundige verwantskap
   tussen hierdie twee beskawings, terwyl hulle ook dieselfde politieke,
   sosiale en militêre strukture ontwikkel het.^[4]

   Die benaming urneveldbeskawing is afgelei van hulle begrafnisrituele
   wat duidelik van dié van hul voorloper, die koepelgrafbeskawing,
   verskil. Hulle het hul oorledenes veras en die urne op 'n afgebakende
   begraafplaas ter aarde bestel. Die opvallende grafheuwels van die
   vroeëre beskawing ontbreek in hierdie periode. Argeoloë en
   geskiedkundiges het onder meer vermoed dat die Protokelte onder die
   invloed van volke uit die ooste gekom het, maar die nuwe
   begrafnisrituele kan moontlik ook aan nuwe religieuse waardes en norme
   toegeskryf word.^[5]

   Die belangrikste kemerk van die urneveldbeskawing was egter hul
   militêre verowerings wat deur 'n nuwe wapen moontlik gemaak is: Hul
   lang, swaar swaarde wat reguit gesmee is en sowel as slag- asook
   steekwapen gebruik kon word. Wapenrustings, helme en ander
   oorlogstoerusting, wat deur argeoloë opgegrawe is, dui daarop dat
   oorlogsvoering 'n groter rol in hierdie tydperk gespeel het. Die
   nedersettings is in 'n toenemende mate versterk en daar was ook al
   enkele dorpe wat op heuwels opgerig en met grafte, palisades en mure
   van hout en stene teen aanvallers beskerm is.

   Die toenemde oorlogsaktiwiteite het uit die verbeterde tegnieke van
   bronsverwerking voortgespruit, terwyl ook mynbou en metallurgiese
   doeltreffendhede gevorder het. Deskundiges is tans in staat om die
   verskille tussen die vroeë nywerheidssentra te bepaal en neem aan dat
   die vervaardigers al begin het om hulle in wapens, kunswerke of
   huisraad te spesialiseer.^[6]

   Naas die militêre sfeer het ook die landbou voordeel getrek uit die
   nuwe tegniese vaardighede, en nuwe gereedskappe soos sekels en ploeë
   dui daarop dat landboumetodes verbeter is. Danksy veeteelt en die
   toepassing van 'n rotasiestelsel het mense 'n hoër lewenstandaard
   geniet, en die bevolking het vinniger begin groei.

   Omstreeks 700 v.C. begin die oorgang van die urneveld- tot die
   sogenaamde Hallstattbeskawing wat na 'n belangrike argeologiese
   vindplaas in Oostenryk vernoem is en deur die invoering van die
   ystervervaardiging gemarkeer word. Die Hallstattbeskawing was die
   eerste suiwer Keltiese beskawing in Europa en het saam met sy opvolger,
   die La-Tène-beskawing, oor die hele Keltiese tydperk gestrek wat rofweg
   met die Europese Ystertydperk ooreenstem.

   Die volke van die Brons- en Ystertydperk was oor dieselfde gebiede in
   Europa versprei en toon ooreenkomste ten opsigte van hulle sosiale,
   politieke en kulturele strukture. Die enigste verskil is die gebruik
   van yster vir wapens, werktuie, huisraad en toerustings. Aangesien
   yster baie harder was as brons, het die vervaardigers van yster
   voordeel uit hulle militêre oppermag en tegnologiese vooruitgang
   getrek.

[wysig] Die Hallstatt-beskawing

   Die eerste Keltiese beskawing in Europa is vernoem na 'n afgeleë dorp
   in die Oostenrykse Salzkammergut-streek. Argeoloë het hier in 1824 'n
   aantal Vroeg-Keltiese grafte ontdek. Die sowat 2 000 grafte en urne
   dateer uit die tydperk tussen die 8de en 6de eeu v.C.^[7]

   Die Oostenrykse Alpe het destyds vanweë hul maklik ontginbare
   soutbronne tot een van die vroegste Europese sentra van die soutmynbou
   ontwikkel. Insouting was die belangrikste metode om kos vir die
   wintermaande te preserveer, en sout het sodoende tot 'n gewilde
   handelsware ontwikkel wat deur die plaaslike Keltiese gemeenskappe
   uitgevoer is.
   Johann Georg Ramsauer (1795-1874) het fyn tekeninge van die Keltiese
   begraafplase in Hallstatt gemaak
   Johann Georg Ramsauer (1795-1874) het fyn tekeninge van die Keltiese
   begraafplase in Hallstatt gemaak

   Die Hallstatt-beskawing het in die tydperk tussen 700 en 500 v.C.
   ontwikkel en word onder meer deur die gevorderde vervaardiging van
   yster gekenmerk. Navorsers neem aan dat die Kimmeriërs, 'n volk uit die
   steppes van Oos-Europa, as gevolg van die Skithiese magsuitbreiding
   weswaarts getrek en met Sentraal-Europese volke vermeng het. Die
   kulturele veranderings waardeur die Hallstatt-beskawing gekenmerk word
   - soos die bou van grafkamers in plaas van urnevelde en die gebruik van
   waens waarop die oorledenes ter ruste gelê is - word aan die invloed
   van Oos-Europese ruitervolke toegeskryf.^[8]

   Die Keltiese samelewing van hierdie periode was deur 'n hoogs
   ontwikkelde maatskaplike struktuur en hiërargie gekenmerk; net soos die
   grafte van krygers het ook dié van werkers en ambagsmanne 'n groot
   hoeveelheid waardevolle gegewens vir die argeoloë opgelewer.

   Terwyl die Hallstatt-beskawing in geografiese opsig vanuit die huidige
   Slowenië en Kroasië, Oostenryk en die noordweste van Hongarye tot by
   Slowakye en Tsjeggië in die noordooste en Sentraal- en Suid-Duitsland,
   Switserland en Frankryk in die noorde en weste gestrek het, word die
   gebied in kulturele opsig in 'n westelike en 'n oostelike sone verdeel.
   Die oostelike Hallstatt-beskawing behels Noord-Oostenryk, Suid-Morawië,
   Suidwes-Slowakye, Wes-Hongarye, Kroasië en Slowenië; die westelike
   beskawing het vanuit Oos-Frankryk en Switserland tot by Sentraal- en
   Suid-Duitsland en Sentraal-Oostenryk gestrek.
   Oorblyfsels van 'n vorstegraf in die Suidwes-Duitse grafheuwel
   Magdalenenberg. Die grafkamer het uit hout bestaan (Fransiskane-museum,
   Villingen-Schwenningen)
   Oorblyfsels van 'n vorstegraf in die Suidwes-Duitse grafheuwel
   Magdalenenberg. Die grafkamer het uit hout bestaan (Fransiskane-museum,
   Villingen-Schwenningen)
   Die vorstelike nedersetting op die heuwel Ipf (668 m) in
   Suidwes-Duitsland is gedurende die Hallstatt-tydperk versterk
   Die vorstelike nedersetting op die heuwel Ipf (668 m) in
   Suidwes-Duitsland is gedurende die Hallstatt-tydperk versterk

   Die twee gebiede het veral ten opsigte van hul begrafnisrituele en die
   karakter van hul nedersettings duidelik van mekaar verskil. Die
   westelike beskawing was gekenmerk deur sentrale nedersettings met
   versterkings, wat kleiner dorpies in hul omgewing oorheers het, terwyl
   in die ooste kleiner adellike howe ontstaan het. Hooggeplaaste lede van
   die westerse beskawing is saam hul swaarde of dolke ter ruste gelê,
   terwyl in die oostelike beskawing se grafte meestal strydbyle gevind
   is. Die westelike grafte het 'n strydwa en ryk grafgifte behels, terwyl
   die oostelike krygers met hul volledige wapenrusting ter aarde bestel
   is.

   Die opvallendste kenmerk van begrafnisrituele van die laat
   Hallstatt-periode was die sogenaamde "vorstegrafte" wat ongelukkig
   meestal reeds in die antieke tydperk deur grafrowers geplunder is.
   Welgestelde Kelte is in hierdie periode nie meer veras nie, maar in ryk
   grafte ter ruste gelê. Grafgifte het dikwels ingevoerde gereedskappe
   uit die Grieks-Etruskiese wêreld ingesluit soos byvoorbeeld bronsketels
   en drinkbekers wat vir drinkpartye benodig is of ligstoele.^[9] Die
   grafheuwels van adellikes het nou dikwels 'n deursnee van tot by vyftig
   of meer meter gehad en naas die sentrale grafkamer (wat met stene bedek
   is) ook kleiner grafte met minder grafgifte behels. Die grafheuwel
   Magdalenenberg naby die Duitse stad Villingen (Baden-Württemberg) met
   'n deursnee van sowat honderd meter en 126 grafte met 136 oorledenes is
   een van die bekendste voorbeelde van hierdie soort Keltiese
   grafheuwels.

   Die nedersettings wat tydens 19de eeuse opgrawings naby die grafheuwels
   ontdek is het meestal op heuwels ontstaan; vanweë die vondse wat
   dikwels Mediterreense gereedskappe ingesluit het word in die
   argeologiese vaktaal na hulle meestal as "vorstedorpe" verwys, alhoewel
   hulle nie noodsaaklik die setels van plaaslike heersers was nie. Hulle
   is nogtans deur welgesteldes van die heersende klas bewoon.

   Een van die grootste bekende nedersettings is die sogenaamde Heuneburg
   naby Hundersingen (Duitsland). Sy opvallende versterking - 'n
   baksteenmuur met talle torings aan die noordelike kant - het in die 4de
   en 3de eeu v.C. ontstaan en dui daarop dat die boumeester uit die suide
   van Europa gekom het of ten minste daar opgelei is.^[10] Hierdie
   Grieks-Mediterreense boustyl was 'n uitsondering in die gebiede noord
   van die Alpe; dit bestaan uit 'n Akropolis-agtige sentrum wat deur 'n
   dorp omring word. Griekse keramiek, amfore en snawelkanne asook
   Etruskiese, Griekse en Fenisiese kosbaarhede lewer net soos die
   argitektuur bewys van die kulturele invloede uit die Mediterreense
   gebied.

[wysig] Die La-Tène-beskawing

   'n Keltiese armband met glaspêrels uit die 5de eeu v.C.
   'n Keltiese armband met glaspêrels uit die 5de eeu v.C.

   Die 5de eeu v.C. was 'n periode van betekenisvolle veranderinge op
   sosiale, kulturele en politieke gebied. Met die sogenaamde
   La-tène-beskawing, wat na 'n dorp in Wes-Switserland vernoem is, het
   die Keltiese kuns, kultuur, ekonomie, krygskuns en magsuitbreiding sy
   hoogtepunt bereik totdat die Romeinse verowering van die meeste
   Keltiese gebiede in die 1ste eeu v.C. 'n einde aan die Keltiese
   beskawing in Europa gemaak het.

   La Tène, 'n dorp aan oewer van die Switserse Meer van Neuchâtel, was 'n
   beduidende religieuse sentrum van die Keltiese wêreld: In teenstelling
   met Hallstatt en sy grafte het argeoloë op die grond die meer, wat
   tydens die 19de eeu gedeeltelik drooggelê is, duisende votiefgawes
   (offergifte) ontdek wat hier ter ere van die Keltiese gode versink is.

   Die kunswerke van die La-Tène-periode, wat orals in Europa tussen die
   Britse Eilande en die huidige Turkye opgegrawe is, getuig van die
   gesofistikeerde styl en kulturele rykdom van die destydse ambagsmanne.
   Die Keltiese beskawing het nou steds meer met die Mediterreense wêreld
   in aanraking gekom, en in plaas van Massilia (die huidige Marseille) en
   die Rhône-vallei het die handelspaaie oor die Alpe na Noord-Italië en
   Etrurië 'n beslissende rol gespeel.

   Terwyl die praalgrafte en adellike nedersettings in die westelike
   Hallstattgebied binne enkele generasies verdwyn het, het die
   Middelryngebied met die berglandskappe van Hunsrück en Eifel net soos
   Boheme en Champagne tot die nuwe sentrums van die Keltiese kultuur
   ontwikkel.^[11] Navorsers neem aan dat die Etruskers ná 'n aantal
   militêre neerlae teen die Grieke in Suid-Italië begin het om hulle op
   die handel met Europa noord van die Alpe te konsentreer. Die Veneters
   het as kulturele en ekonomiese middelmanne vir die kontak met die
   Oos-Hallstattgebied van die Keltiese wêreld gedien.^[12]

[wysig] Verwysings

    1. ^ Konstam, Angus: Die Kelten. Von der Hallstatt-Kultur bis zur
       Gegenwart. Wene: tosa/Carl Ueberreuther 2007, bl. 6
    2. ^ Ade, Dorothee en Andreas Willmy: Die Kelten. Stuttgart: Konrad
       Theiss Verlag 2007
    3. ^ Konstam (2007), bl.6
    4. ^ Konstam (2007), bl. 15
    5. ^ Konstam (2007), bl. 14
    6. ^ Konstam (2007), bl. 15
    7. ^ Konstam (2007), bl. 16
    8. ^ Konstam (2007), bl. 16
    9. ^ Ade/Willmy (2007), bl. 27
   10. ^ Von Freeden, Uta en Siegmar von Schnurbein (reds.): Germanica.
       Unsere Vorfahren von der Steinzeit bis zum Mittelalter. Uitgegee
       vir die Römisch-Germanische Kommission des Deutschen
       Archäologischen Instituts. Augsburg: Weltbild 2007, bl. 217
   11. ^ Ade/Willmy (2007), bl. 32-33
   12. ^ Ade/Willmy (2007), bl. 33

   Kategorieë: Kelte • Indo-Europese tale • Natuurlike taal

