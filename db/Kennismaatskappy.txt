Kennismaatskappy


   Die term kennismaatskappy verwys na die feit dat die maatskappye van
   die laat 20ste en vroeë 21ste eeu wegbeweeg het van die tradisionele
   industriële strukture na 'n ekonomiese stelsel wat sterk op
   dienstelewering steun. Produksie in die nywerhede word nou aangevul
   deur 'n kennisintensiewe dienstesektor wat onder meer navorsing en
   ontwikkeling, ontwerp, bemarking, logistiek, bedryfsorganisasie en
   bestuur insluit.

   Robert Lane gebruik die term "kennismaatskappy" vir die eerste keer in
   sy artikel "The Decline of Politics and Ideology in a Knowledgeable
   Society", wat in die jaar 1966 verskyn het. Hy beskryf 'n moderne
   maatskappy, waarin mense kennis deur opvoeding en wetenskap verwerf en
   hierdie kennis aanwend om probleme op te los of om eie waardes en
   oogmerke te bevorder.

   Ondanks die huidige gewildheid van die term is kennis al lank 'n
   noodsaaklike bestanddeel en voorwaarde van 'n nywerheidmaatskappy.
   Nywerhede soos die masjienbou is heeltemaal ondenkbaar sonder kennis.
   Baie deskundiges bevraagteken dan ook die akkuraatheid van die term
   "kennismaatskappy" en beskou sy gebruik as 'n moderverskynsel.

   Die voortgaande prosesse van strukturele verandering in moderne
   ekonomieë lei egter tot 'n aantal verskynsels wat duidelik maak dat
   kennis 'n groter rol in die maatskappy begin speel:
     * Die aandeel mense, wat in die vervaardigingsbedryf werksaam is, het
       in die nywerheidslande sterk begin daal. Die swaartepunt van
       ekonomiese aktiwiteite lê nou in die tersiêre sektor met sy
       kennisintensiewe dienste.
     * Produktiewe aktiwiteite word steeds meer afhanklik van die moderne
       wetenskap en tegnologie.
     * Die maatskaplike aansien van "kenniswerkers" is hoër as die van
       ambagsmanne of ander beroepsmense. Groot waarde word geheg aan
       akademiese grade en lewenslange leergierigheid.

   Kategorie: Sosiologie

