Kerk van Jesus Christus van die Heiliges van die Laaste Dae


   Die tempel op Salt Lake City se Tempelplein is die bekendste
   argitektoniese simbool van die Mormone-beweging
   Die tempel op Salt Lake City se Tempelplein is die bekendste
   argitektoniese simbool van die Mormone-beweging

   Die Kerk van Jesus Christus van die Heiliges van die Laaste Dae
   (Engels: The Church of Jesus Christ of Latter-day Saints) is die
   grootste Mormoonse kerk en die vyfde grootste geloofsgemeenskap in die
   Verenigde State wat byna twee persent van die Amerikaanse bevolking en
   ook die meerderheid in die deelstaat Utah verteenwoordig.

   Saam met ander geloofsgemeenskappe soos die liberale Community of
   Christ en kleiner splintergroepe wat naas die Bybel ook die Boek van
   Mormon as 'n heilige skrif aanvaar word na hierdie denominasie ook as
   Mormone of Mormoonse Kerk verwys.

   Die kerk is deur Joseph Smith jun. op 6 April 1830 in Fayette in die
   VSA-deelstaat New York amptelik gestig. As gevolg van die Mormone se
   groot trek na die weste in die 19de eeu het die kerk sy hoofkwartier
   tans in Salt Lake City, die administratiewe hoofstad van Utah. Volgens
   die kerk se eie statistieke is daar tans sowat 13 miljoen lede in meer
   as 160 lande en gebiede wêreldwyd, waarvan 5,5 miljoen in die VSA.

   Lede van die kerk, wat na hulself as "Heiliges van die Laaste Dae"
   verwys, beskou hul geloof as 'n deur God geïnspireerde herstigting van
   die oorspronklike kerk wat volgens die Christelike tradisie deur Jesus
   van Nasaret ("Jesus Christus") gestig is. Die kerk staan volgens sy eie
   leerstellings nie in die Katolieke, Ortodokse of Protestantse tradisie
   nie en gebruik naas die Bybel - wat as "onvolledig" beskou word - ander
   religieuse geskrifte soos die Boek van Mormon.

   Die kerk word deur ander Christelike denominasies gevolglik as 'n
   sinkretistiese nuwe religieuse beweging geklassifiseer (die Duitse
   Handbuch Religiöse Gemeinschaften und Weltanschauungen, 'n
   Evangelies-Lutherse standaardwerk oor religieuse gemeenskappe, beskou
   die Kerk van Jesus Christus van die Heiliges van die Laaste Dae nie as
   'n Christelike gemeenskap nie), en sy dope word nie deur ander kerke en
   sektes erken nie, terwyl die Mormone-kerk die geldigheid van ander
   kerke en sektes se sakramente betwis. Die geloofsoortuigings van ander
   Christene word nogtans gerespekteer, en naas die samewerking met ander
   Christelike gemeenskappe op humanitêre gebied spreek Mormone hulle ten
   gunste van religieuse verdraagsaamheid uit en maak finansiële bydraes
   tot die oprigting van kerke en tempels van ander religieuse
   gemeenskappe soos die Gereformeerde Joodse sinagoge in Salt Lake City
   en die Hindoeïstiese tempel in Spanish Fork (Utah).

   Omstrede aktiwiteite van die kerk sluit sy diskriminasie van
   homofiele^[1], sy kritiek op aborsies^[2] en sy sendingprogram in
   waarvolgens jongmense as sendelinge in ander lande optree. Die kerk het
   vroeër ook teen Swartes gediskrimineer en tot by die jaar 1978 geweier
   om hulle as priesters toe te laat.^[3]

[wysig] Verwysings

    1. ^ Religious Tolerance.org (Ontario): The LDS church & homosexuality
    2. ^ The LDS church and abortion
    3. ^ Gorski, Eric: Mormons mark '78 ban on black priests. In: Denver
       Post, 21 Desember 2003

   Kategorie: Christendom

