Kerk van Satan


   Die seël van Baphomet is die amptelike seël van die Kerk van Satan
   Die seël van Baphomet is die amptelike seël van die Kerk van Satan

   Die Kerk van Satan is op 30 April 1966 deur Anton Szandor LaVey in San
   Francisco amptelik gestig en verteenwoordig 'n Satanistiese geloof, wat
   deur LaVey in 1969 in sy Sataniese Bybel gekodifiseer is. LaVey het ook
   tot met sy dood in 1997 as die Kerk se hoëpriester gedien. Hierdie
   internasionale organisasie, wat sy hoofkwartier tans in New York Stad
   het, word in die VSA amptelik as Kerk erken, maak egter nie van die
   daarmee gepaardgaande reg op belastingvrystelling gebruik nie.

   Die Kerk van Satan word deur sy hoëpriester Magus Peter H. Gilmore as
   'n religie van anti-Christelike ateïste beskryf wat nie aan God, Satan
   of 'n lewe na die dood geloof nie. Mense word dus aangemoedig om hul
   lewens te geniet en ten volle te leef.^[1]

   Inhoud

        * 1 Geskiedenis
        * 2 Oorsig
             + 2.1 Die nege Sataniese verklarings
             + 2.2 Die nege Sataniese sondes
        * 3 Praktyke en beleid
        * 4 Lidmaatskap
        * 5 Priesterskap
        * 6 Verwysings
        * 7 Verdere leesstof
        * 8 Eksterne skakels
             + 8.1 Videografie

[wysig] Geskiedenis

   Anton LaVey het reeds in die vyftigerjare 'n groep met die naam Orde
   van die Trapesoïed gestig, wat later tot die bestuursliggam van die
   Kerk van Satan ontwikkel het. LaVey se belangrikste vennote tydens
   hierdie periode was "Barones" Carin de Plessen en 'n aantal skrywers
   van wetenskaps- en gruwelfiksie soos Anthony Boucher, August Derleth,
   Robert Barbour Johnson, Reginald Bretnor, Emil Petaja, Stuart Palmer,
   Clark Ashton Smith, Forrest J. Ackerman en Fritz Leiber Jr.
   Anton Szandor LaVey
   Anton Szandor LaVey

   Anton LaVey en sy nuutgestigte Kerk van Satan het in die sestigerjare
   baie aandag in die media gekry. Een van die belangrikste gebeurtenisse
   was die Sataniese huwelik van Judith Case en die radikale joernalis
   John Raymond, wat deur Joe Rosenthal gefotografeer is. Rosenthal het
   tydens die Tweede Wêreldoorlog bekendheid verwerf met sy beeld Raising
   the Flag on Iwo Jima. Net soos hierdie huwelik het ook die Sataniese
   begrafnisplegtigheid van die vlootoffisier Edward Olson op versoek van
   sy eggenote in die openbaar plaasgevind en sodoende aandag getrek.

   In talle boeke is na die Kerk van Satan verwys, en dit is daarnaas in
   die 1960's en 1970's in 'n groot aantal tydskrif- en koerantartikels
   behandel. Die dokumentêr Satanis het in 1970 ontstaan. LaVey het ook in
   Kenneth Anger se rolprent Invocation of My Demon Brother opgetree en as
   tegniese raadgewer by John Travolta se debuutfilm The Devil's Rain (met
   Ernest Borgnine en William Shatner) meegewerk. Die Kerk van Satan het
   ook in Luigi Scatini se rolprent Angeli Blanca, Angeli Negra voorgekom,
   wat in die VSA onder die titel Witchcraft '70 vrygestel is.
   Hoëpriester Peter H. Gilmore in Oktober 2007
   Hoëpriester Peter H. Gilmore in Oktober 2007

   Die Kerk van Satan en sy lede was in die 1980's en 1990's besig met die
   produksie van rolprente, musiek, dokumentêre films en tydskrifte, wat
   aan Satanisme gewy was. Die bekendste werke uit hierdie periode is Adam
   Parfrey se Feral House-uitgewery, die musiek van Boyd Rice en die films
   van Nick Bougas, waaronder sy dokumentêr Speak of the Devil: The Canon
   of Anton LaVey. Danksy hierdie aktiwiteite het die Kerk van Satan en
   Anton LaVey weer groot aandag in die geskrewe media geniet.

   Ná Anton LaVey se afsterwe het sy eggenote Blanche Barton die amp van
   kerkhoof van hom oorgeneem. Alhoewel sy nog steeds by die kerk betrokke
   is, het sy haar posisie as kerkhoof in 2001 aan twee langjarige lede,
   Peter H. Gilmore en Peggy Nadramia, die huidige hoëpriester en
   hoëpriesteres en uitgewers van The Black Flame, die Kerk van Satan se
   amptelike nuusblad, afgestaan. Die kerk se hoofkantoor is van San
   Francisco na New York Stad se Hell's Kitchen-woonbuurt verskuif, waar
   die paar tans woon.

   Die Kerk van Satan erken geen ander organisasie as wettige
   verteenwoordiger van Satanisme en sy beoefening nie, maar lidmaatskap
   in die Kerk van Satan is geen voorvereiste om as Satanis erken te word
   nie.

[wysig] Oorsig

   Religieuse en
   LaVeyaanse Satanisme
   Organisasies wat met Satanisme geassosieer word
   Kerk van Satan
   Eerste Sataniese Kerk

   Bekende figure
   Anton LaVey | Blanche Barton | Peter H. Gilmore | Peggy Nadramia |
   Karla LaVey

   Verwante konsepte
   Die Pad van die Linkerhand | Pentagonale Revisionisme | Suitheisme |
   Oorlewing van die Sterkste | Objektivisme | Might Is Right

   Boeke en publikasies
   The Satanic Bible | The Satanic Rituals | The Satanic Witch | The
   Devil's Notebook | Satan Speaks! | The Black Flame | The Church of
   Satan | The Secret Life of a Satanist | The Satanic Scriptures

   LaVey se definisie van Satanisme verskil sterk van die tradisionele
   sienswyse, wat dit met die bonatuurlike wêreld van demone en engels
   vereenselwig. Dit was oorspronklik 'n religie van ongeloof en
   anti-supernaturalisme, waarin Satan nie as die teenstander van God
   beskou is nie, maar eerder die moderne sekulêre mens versinnebeeld, wat
   in die teenswoordige wêreld leef en nie omgee vir die toekoms nie.
   Volgens die Sataniese beginsels is mense net diere, wat 'n tyd lank op
   die Aarde leef en hulle lewe hier ten volle moet geniet. Hulle moet
   veral die sogenaamde "sondes" kan uitleef, wat tot geestelike en
   liggaamlike bevrediging lei.

   Die Kerk van Satan word deur 'n sentralistiese organisasievorm
   gekenmerk. Die kerkleiding, die "Orde van die Trapesoïed", word deur
   die twee hoëpriesters ('n man en 'n vrou) en die uitvoerende Raad van
   Nege (Engels: Council of Nine) gevorm. Kerklidmaatskap mag aktief of
   passief wees. Aktiewe lede kan hulle of as mediaverteenwoordigers
   bekwaam of by een van die "Grotte" (die plaaslike belangegroepe van die
   Kerk) aansluit.

   'n Aantal Grotte beskik oor hul eie webwerwe, terwyl ander in die
   geheim opereer. Die leier van 'n Grot is net gemagtig om namens sy Grot
   op te tree, maar mag nie namens die Kerk van Satan spreek nie. Die
   verskillende Grotte het geen noue bande met mekaar nie en het net deel
   aan die oorkoepelende waardes van die Satanisme. As gevolg van 'n
   kerkskeuring in 1975 het 'n aantal lede onder die leiding van
   Kerkmeester Dr. Michael Aquino hul eie organisasie, die Tempel van Set,
   gestig.

   Die Kerk van Satan neem 'n ateïstiese standpunt in; die figuur van
   Satan word as 'n argetipe verklaar, waarmee 'n satanis homself kan
   identifiseer. In teenstelling met die meeste wêreldreligies stel die
   Kerk van Satan nie in 'n algemene sendingwerk belang nie; die riglyne
   van die kerk ten opsigte van die werwing van nuwe lede, wat op
   inisiatief van Peter H. Gilmore gespesifiseer is, maak duidelik dat die
   kerk se religieuse boodskap daarop gemik is om slegs 'n klein
   minderheid aan te spreek. Hierdie klein kring van mense word deur die
   kerk as Alien Elite beskryf en sluit veral buitestaanders en
   buitengewone mense in.

   Die riglyne en gedragskode van die Kerk van Satan word op sy amptelike
   webwerf verduidelik:

[wysig] Die nege Sataniese verklarings

   Satan verteenwoordig
    1. toewyding in plaas van onthouding;
    2. volgehoue lewenskrag in plaas van spirituele hersenskimme;
    3. pure wysheid in plaas van huigelagtige selfbedrog;
    4. goedheid teenoor diegene, wat dit verdien, in plaas van liefde, wat
       aan ondankbares verkwis word;
    5. vergelding in plaas van stilbly en die ander wang draai;
    6. verantwoording teenoor mense met verantwoordelikheidsbesef in plaas
       van besorg wees oor psigiese vampiere;
    7. die wysheid om die mens net as 'n dier te beskou - die
       boosaardigste van alle diere;
    8. alle sogenaamde sondes, aangesien hulle liggaamlike, geestelike en
       emosionele welsyn en bevrediging bring;
    9. die beste vriend, wat die Kerk ooit gehad het, want danksy sy steun
       was die gemeenskap in staat om oor die jare heen bedrywig te wees.

[wysig] Die nege Sataniese sondes

    1. Domheid
    2. Aanmatiging
    3. Solipsisme
    4. Selfbedrog
    5. Deel wees van die kudde
    6. Gebrek aan perspektiewe
    7. Vergetelheid ten opsigte van vroeëre grondbeginsels
    8. Kontraproduktiewe trots
    9. Gebrek aan estetiek

   Die Kerk van Satan glo nie dat daar so iets soos 'n god of godheid
   bestaan nie, alhoewel Sataniste by hulle rituele en magie ervarings met
   die bonatuurlike maak. Die grondbeginsel van die Oorlewing van die
   Sterkste behoort volgens die Kerk op alle vlakke van die maatskappy
   toegepas te word, van die individu, wat staan of val kan, tot by die
   nasies en volkere, wat die gevolgtrekkings moet trek uit hulle onvermoë
   om hul eie lot te bepaal.

[wysig] Praktyke en beleid

   Die Kerk van Satan erken dat Anton LaVey die Kerk van Satan as die
   eerste en enigste bogrondse Sataniese religieuse organisasie in die
   geskiedenis gestig het. Ander organisasies, wat beweer om Satanies te
   wees en ná die stigting van die Kerk van Satan ontstaan het, word nie
   erken nie. Lede van die Kerk mag geen dubbele lidmaatskap hê nie.

   Die Kerk van Satan onderskryf nie enige politieke filosofie, party of
   kandidaat se standpunte nie. Dit staan individuele lede vry om enige
   politieke filosofie te onderskryf, aan die politieke lewe deel te neem
   (of nie deel te neem nie), en by 'n verkiesing te stem of nie, sonder
   enige druk van die Kerk.

   Individuele lede het dikwels duidelike standpunte oor politieke sake,
   maar die Kerk van Satan is self apolities. Die Kerk van Satan geniet
   ook geen belastingvrystelling nie en gaan dit ook nie aanvaar nie,
   ondanks die feit dat die Kerk van Satan aan die voorvereistes vir
   belastingvrystelling voldoen. As deel van sy beleid van Pentagonale
   Revisionisme bywer die Kerk van Satan hom vir die belasting van alle
   kerke en probeer om 'n beleid van "verantwoordelikheid vir
   verantwoordelikes" toe te pas. Die Kerk bied geen lidmaatskap of
   vasgestelde kursusse of grade aan nie.

   Die Kerk van Satan spreek hom sterk daarvoor uit dat misdadigers hulle
   verdiende en toepaslike straf so snel moontlik ontvang. Die Kerk van
   Satan skroom nie om lede, wat by onwettige bedrywighede betrokke is,
   uit te sluit of met die polisie en owerhede saam te werk om misdadigers
   aan die polisie te oorhandig nie.

[wysig] Lidmaatskap

   Die Kerk van Satan het twee soorte lede: Geregistreerde Lede en Aktiewe
   Lede. Geregistreerde Lede is gewoonweg mense wat as lede van die Kerk
   geïnisieer is, en hulle moet an geen voorvereistes voldoen om hierdie
   posisie te bereik nie. Om as 'n Aktiewe Lid beskou te word, verg
   aktiewe betrokkenheid met die Kerk en plaaslike lede. Aktiewe
   Lidmaatskap word in vyf Grade verdeel:

   Eerste Graad - Satanis (Satanist)
   Tweede Graad - Towenaar/Heks (Warlock/Witch)
   Derde Graad - Priester/Priesteres (Priest/Priestess)
   Vierde Graad - Meester/Meesteres (Magister/Magistra)
   Vyfde Graad - Magus/Maga

   Aktiewe Lede begin by die Eerste Graad. Voordat 'n applikant as 'n nuwe
   lid aanvaar word, moet sy aansoek goedgekeur word. Aansoekers moet 'n
   lang lys vrae kan beantwoord. Lede kan nie aansoek doen om toelating
   tot die Hoër Grade nie, en die spesifieke voorvereistes word nie aan
   die publiek bekend gemaak nie. Lede word gewoonlik slegs deur 'n
   uitnodiging na 'n Hoër Graad bevorder.

   Lede van die Derde tot by die Vyfde Graad vorm die Priesterskap en word
   as Reverend aangespreek. Lede van die Vyfde Graad staan ook as "Doctor"
   bekend.

   Aansoekers wat graag by die Kerk wil aansluit moet volgens die
   bepalings van hulle woonplek mondig wees. Die enigste uitsondering is
   kinders van lede, wat graag lidmaatskap wil verwerf en gewys het dat
   hulle die Kerk se filosofie en praktyke verstaan. Hulle deelname is
   beperk totdat hulle mondigheid bereik het.

[wysig] Priesterskap

   Die lede van die Priesterskap, wat die titels "Priester/Priesteres",
   "Magister/Magistra" en "Magus/Maga" insluit, fungeer as die mondstukke
   van die Kerk van Satan se filosofie. Ook die Raad van Nege, die
   uitvoerende gesag van die Kerk, bestaan uit lede van die Priesterskap.

   Die Orde van die Trapesoïed bestaan uit individue, wat die
   administrasie van die Kerk van Satan ondersteun. Die Hoëpriester en
   Hoëpriesteres fungeer as die administratiewe leiers en
   hoofverteenwoordigers. Tans dien Peter H. Gilmore as die Hoëpriester en
   Peggy Nadramia as die Hoëpriesteres.

[wysig] Verwysings

    1. ^ youtube.com: 'n Onderhoud met Magus Gilmore in die
       televisieprogram The Hour

[wysig] Verdere leesstof

     * Aquino, Michael A.: The Church of Satan. A documentary history of
       the 1966-1975 Church of Satan. Vyfde uitgawe 2002. Beskikbaar as
       PDF-lêer (9,4 megagrepe): xeper.org
     * Barton, Blanche: The Church of Satan: A History of the World's Most
       Notorious Religion. Los Angeles: Feral House 1992
     * The Secret Life of a Satanist: The Authorized Biography of Anton
       LaVey. New York: Hell's Kitchen Productions 1990
     * Harrington, Walt: "The Devil in Anton LaVey." In: The Washington
       Post Magazine, 23 Februarie 1986, bl. 6-17

[wysig] Eksterne skakels

     * Die amptelike webwerf van die Kerk van Satan
     * Inligting oor die Kerk van Satan deur Dr. Michael Aquino
     * The Nine Satanic Sins

[wysig] Videografie

     * Die videografie van Anton LaVey

   Kategorie: Satanisme

