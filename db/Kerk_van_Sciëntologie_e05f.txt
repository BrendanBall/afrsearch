Kerk van Sciëntologie


   Die Berlynse hoofkwartier van die Scientology Kirche Berlin e.V.
   (Duitsland)
   Die Berlynse hoofkwartier van die Scientology Kirche Berlin e.V.
   (Duitsland)
   Die ligging van belangrike instellings van die Kerk van Sciëntologie 1.
   Saint Hill Manor 2. Flag Land Base 3. PAC Base 4. Gold Base 5.
   Trementina Base 6. Die Freewinds-vlagskip
   Die ligging van belangrike instellings van die Kerk van Sciëntologie
   1. Saint Hill Manor 2. Flag Land Base 3. PAC Base 4. Gold Base 5.
   Trementina Base 6. Die Freewinds-vlagskip

   Die Kerk van die Sciëntologie (Engels: "Church of Scientology") is tans
   die grootste organisasie wat die nuwe religieuse beweging Sciëntologie
   verteenwoordig. Die kerk is in 1954 in Los Angeles (VSA) gestig met L.
   Ron Hubbard as uitvoerende direkteur - 'n pos wat hy tot 1966 beklee
   het. Sedert sy stigting het die Kerk gegroei tot 'n uitgebreide
   beweging waarvan die beginsels teen 1997 reeds in 129 lande beoefen is,
   en wat volgens sy eie statistieke reeds 8 miljoen mense wêreldwyd
   bedien het.

   Die Kerk van die Sciëntologie se hoofdoel word saamgevat met die
   slagspreuk "Skoon Planeet" (Engels: "Clear Planet"). Dit beteken dat
   Sciëntoloë die Aarde wil verlos van alle "waansin, oorloë en misdaad"
   en met 'n "gesonde en vreedsame" beskawing wil vervang.

   Volgens die president van die Kerk van Sciëntologie in Suid-Afrika,
   Ryan Hogarth, het die Suid-Afrikaanse Inkomstediens die kerk in
   Desember 2007 as 'n Public Benefit Organization (organisasie sonder 'n
   winsoogmerk wat 'n voordeel verskaf aan die lede van die breër publiek)
   erken en belastingvry gestel.^[1]^[2]

   Inhoud

        * 1 Wêreldwye organisasie
        * 2 Plaaslike kerk
        * 3 Plekke van afsondering
        * 4 Sea Organization
        * 5 Hoogste gesag
        * 6 Verwante organisasies
        * 7 Fundamentele werke
        * 8 Embleme
        * 9 Spesiale dae
        * 10 Verwysings

[wysig] Wêreldwye organisasie

   Die eerste of basiese vlak van die Sciëntologie is IHELP, 'n liggaam
   wat "veld-ouditeure" (Sciëntoloë wat na nie-lidmate uitreik, nuwe lede
   werf en help met fondswerwing vir die kerk) bystaan in hul taak buite
   die Kerk. Die volgende vlak is Scientology Mission International (SMI),
   die kerk se sendingliggaam wat wêreldwyd dienste in Dianetika (Engels:
   "Dianetics") en Sciëntologie aanbied en bevorder.

[wysig] Plaaslike kerk

   Plaaslike kerke word Klas-V-organisasies genoem en is verantwoordelik
   vir die hou van dienste op Sondae en die aanbied van ouditering en
   opleidingskursusse vir lede. Dienste word aangebied deur geordende
   leraars wat die Scientology Minister's Course suksesvol voltooi het.
   Troues, begrafnisse en naamgewingseremonies word ook by die kerk
   aangebied. Kerke kan enigiets van twintig tot meer as vyfhonderd
   heeltydse en tydelike werkers in diens hê. Daar is dertien Celebrity
   Centres oor die wêreld wat basies as Klas-V-organisasies funksioneer,
   maar wat veral konsentreer op kursusse vir kunstenaars. Verskeie
   bekende persoonlikhede, soos die akteurs John Travolta en Tom Cruise,
   is Sciëntoloë wat gereeld by van hierdie sentrums gesien word.

[wysig] Plekke van afsondering

   Die Flag Service Organization (FSO) naby Clearwater, Florida (VSA), is
   een van die Kerk se internasionale "plekke van geestelike afsondering".
   Gevorderde opleiding en ouditering word hier aangebied. Die Flag Ship
   Service Organization (FSSO) is soortgelyk, maar is ingerig aan boord
   van 'n 450-voet-lange skip, die Freewinds. Hier word onder meer die
   heel hoogste vlakke van ouditering aangebied.

[wysig] Sea Organization

   Die vlagskip Freewinds
   Die vlagskip Freewinds

   Op 12 Augustus 1967 het L. Ron Hubbard in sy Flag Order No. 1 die
   stigting van die sogenaamde Sea Organization (dikwels net Sea Org
   genoem) bekend gemaak wat as die boonste vlak in die Kerk van
   Sciëntologie beskou word en as 'n soort religieuse orde fungeer. Die
   organisasie bestaan uit die mees toegewyde Sciëntoloë wat onder meer 'n
   "een-miljard-jaar-kontrak" teken om hul ewige trou en toewyding aan die
   Kerk en sy doelwitte te sweer. Hierdie belofte weerspieël die
   Sciëntologiese geloof aan wedergeboortes.^[3] Die Latynse leuse van die
   Sea Org is dan ook "Revenimus - Ons sal terugkeer".

   Die sowat 5 000 lede wat volgens amptelike statistieke van die Kerk
   wêreldwyd by die Sea Org aangesluit het is veral vir die aanbieding van
   die Kerk van Sciëntologie se mees gevorderde OT-kursusse en ouditering
   verantwoordelik. Die Sea Org beskik oor omvattende magte en bevoegdhede
   en is volgens Hubbard "die enigste waarborg vir die oorlewing van die
   Sciëntologie-tegnologie op hierdie planeet".^[4]

   Daar is na bewering sowat 5 000 lede van die Sea Org wêreldwyd. Dit is
   hoofsaaklik hul verantwoordelikheid om toesig te hou oor die
   verskillende plaaslike Sciëntologie-organisasies. Hulle bied ook van
   die mees gevorderde kursusse en ouditering in die Kerk aan. Sedert 1979
   word alle opdragte ten opsigte van tegnologie, etiek en
   kerkadministrasie deur die Sea Org deurgevoer.^[5]

   Die Sea Org word gekenmerk deur sy paramilitêre optrede - die lede word
   as die Kerk se elitegroep beskou en dra donkerblou uniforms wat baie op
   dié van 'n vloot lyk en ook die lede se verskillende pseudomilitêre
   range weerspieël.

[wysig] Hoogste gesag

   Die Kantoor vir Spesiale Aangeleenthede (Engels: "Office of Special
   Affairs") is onder meer verantwoordelik vir alle geregtelike
   aangeleenthede in die Kerk, asook vir die publikasie en verspreiding
   van bemarkingsmateriaal en inligting oor die Sciëntologie. Die hoogste
   gesag in die Kerk is egter die Church of Scientology International
   (CSI), wat in Los Angeles gesetel is. Dit is ook die Kerk se
   hoofkantoor, vanwaar die hele organisasie wêreldwyd bestuur en gelei
   word.

[wysig] Verwante organisasies

   Sciëntologie is ook in beheer van 'n hele aantal uiteenlopende
   organisasies wat die Kerk se belange en werksaamhede bevorder sonder
   dat hulle noodwendig openlik met die Kerk geassosieer word. Voorbeelde
   is Narconon (wat help met rehabilitasie van dwelmverslaafdes), Criminon
   (vir die rehabilitasie van misdadigers), die Citizen's Commission on
   Human Rights (wat psigiatrie - een van die Sciëntologie se geswore
   "vyande" - beveg) en die Cults Awareness Reform Group, wat onder meer
   vooroordele teen kultusse besweer.

[wysig] Fundamentele werke

   Die boek wat in 1950 deur die Sciëntologie se stigter, L Ron Hubbard,
   gepubliseer is, word vandag steeds beskou as die basiese werk in
   Sciëntologie. Dianetics: The Modern Science of Mental Health word
   gereeld herdruk (wat, terloops, van L Ron Hubbard 'n multi-miljoenêr
   gemaak het). Die Kerk beskou ook 'n addisionele 500 000 bladsye van
   Hubbard se geskrewe materiaal, wat verskeie boeke insluit, en sowat 2
   000 lesings op audio-kasset (tans oorwegend CD en DVD) as beskrywings
   van die Dianetiese en Sciëntologiese tegnologie en gesaghebbend.
   Hierdie materiaal is in beginsel beskikbaar aan enigeen wat belangstel
   in die Sciëntologie. Die mees gevorderde tegnologiese skrifte in die
   Kerk van die Sciëntologie is net bekend as Operating Thetan, of die
   OT-doktrines, wat in groot geheimhouding gehul is. Die Kerk was die
   afgelope jare in verskeie hofgedinge betrokke om die inhoud van hierdie
   geskrifte geheim en onder sy alleenbeheer te hou. Die inhoud daarvan is
   volgens die Kerk van sodanige aard dat net gevorderde Sciëntoloë wat
   "geestelik en eties" behoorlik voorbereid is, dit mag sien. Iemand wat
   andersins te vroeg daaraan blootgestel word, se "geestelike
   ontwikkeling" kan daardeur benadeel word.

[wysig] Embleme

   Die embleem van die Sciëntologie is die eerste keer in 1952 gebruik en
   bestaan uit die letter "S" bo-op twee driehoeke. Die boonste driehoek
   word die KVB-driehoek genoem omdat die hoeke daarvan onderskeidelik
   staan vir kennis (K), verantwoordelikheid (V) en beheer (B). Die
   onderste driehoek is die TRK-driehoek, waarvan die hoeke toegeneëntheid
   (R), realiteit (R) en kommunikasie (K) genoem word. Al hierdie "hoeke"
   word as belangrike en verwante konsepte in die Sciëntologie beskou. Die
   simbool vir Dianetika lyk soos die Griekse woord delta, met geel strepe
   wat lewe simboliseer en groen strepe wat die eerste vier afdelings van
   die mens se oorlewingsdrang simboliseer soos saamgevat in die "Agt
   Dinamika van Lewe". Sciëntologie gebruik ook soms 'n "agtpunt-kruis" om
   die "Agt Dinamika van Lewe" te simboliseer.

[wysig] Spesiale dae

   Sciëntoloë beskou L Ron Hubbard as 'n gewone mens soos alle ander
   mense, maar herdenk tog sy verjaardag (13 Maart) as een van die
   belangrikste dae in die jaar. Ander spesiale dae wat jaarliks herdenk
   word, is die eerste publikasie van Dianetics: The Modern Science of
   Mental Health (9 Mei), "Ouditeursdag" (die tweede Sondag in September)
   ter ere van alle Sciëntologie-ouditeure, en die stigting van die
   Internasionale Vereniging van Sciëntoloë op 7 Oktober. Sciëntoloë in
   verskillende lande of geografiese gebiede kan ook afsonderlik dae
   herdenk wat vir hulle van belang is, byvoorbeeld die stigting van die
   plaaslike Kerk van Sciëntologie in hul omgewing. Lede van die Kerk kan
   ook ander tradisionele geestelike vakansiedae, soos Kersfees, vier.

[wysig] Verwysings

    1. ^ www.scientology.de: Scientology Kirche Südafrika von der Steuer
       befreit
    2. ^ IOL: SA Church of Scientology gets tax exemption, 4 Desember 2007
    3. ^ Ilse Hruby: Die Sea Org
    4. ^ Ilse Hruby: Die Sea Org
    5. ^ Ilse Hruby: Die Sea Org

   Kategorie: Religie

