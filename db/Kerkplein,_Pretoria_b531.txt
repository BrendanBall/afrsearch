Kerkplein, Pretoria


   Die Paleis van Justisie op Kerkplein in Pretoria
   Die Paleis van Justisie op Kerkplein in Pretoria

   Kerkplein is die historiese sentrum van Pretoria, Suid-Afrika by die
   kruising van Kerkstraat en Paul Krugerstraat.

   Kerkplein is in 1855 opgerig toe President van die Zuid-Afrikaansche
   Republiek Marthinus Wessel Pretorius die stadsbeplanners, die broers
   Devereaux, aangesê het om 'n plein vir mark en kerkgang doeleindes te
   ontwerp. Die plein is aanvanklik ook as 'n sportveld gebruik en die
   verspringer Izak Prinsloo het in 1883 die eerste wêreldrekord deur 'n
   Suid-Afrikaner hier opgestel^[1]

   Die eerste kerk op die plein is in 1857 voltooi. Nadat die kerk in 1882
   afgebrand het is 'n tweede Gereformeerde Kerk in 1884-85 gebou. Dit is
   weer in 1904-05 gesloop nadat die kerk die plein in 1899 aan die ZAR
   regering verkoop het wat dit weer 1905 aan die stadsraad oorhandig het.
   ^[1]

   Een van die vernaamste kenmerke van die plein is 'n standbeeld van die
   Boere-leier en president van die Zuid-Afrikaansche Republiek Paul
   Kruger in die middel van die plein. Standbeelde van onbekende Boere
   burger-soldate omring Kruger se standbeeld op 'n lare vlak van die
   voetstuk. Die standbeeld is in 1896 in opdrag van Sammy Marks deur
   Anton van Wouw geskep. Van Wouw se standbeeld van Paul Kruger het eers
   voor Prinsepark en later voor die Pretoria Stasie gestaan. Dit is in
   1954 na Kerkplein geskuif en op 10 Oktober 1954 deur Suid-Afrika se
   Eerste Minsiter D.F. Malan onthul.^[1]

   Verskeie historiese en argitektonies belangrike geboue omring die
   plein: die Paleis van Justisie, die Ou Capitol Teater, die Tudor
   Kamers, die Ou Raadsaal, die Reserwebank, Ou Mutual Gebou, Ons Eerste
   Volksbank, Barclays Bank, Standard Bank, Law Chambersgebou, die
   Kirknessgebou, die Ou Nederlandsche Bank, Café Riche en die Algemene
   Poskantoor wat deur John Cleland ontwerp is.

   Belangrike historiese gebeure wat op Kerkplein plaasgevind het sluit in
   die eerste hys van die Vierkleur, die lees van die proklamasie
   waarvolgens die ZAR deur Brittanje geannekseer is deur Theophilus
   Shepstone in 1877, Paul Kruger se voorstelling aan die ZAR burgers na
   sy verkiesing as President, die viering van Koningin Victoria se
   diamantjubileum in 1897, die hys van die Union Jack na die besetting
   van Pretoria deur Britse troepe in 1900 tydens die Tweede
   Vryheidsoorlog, die proklamasie van die Unie van Suid-Afrika en die
   inhuldiging van die eerste Staatspresident van die Republiek van
   Suid-Afrika.

   Die getoringde Paleis van Justisie is waar moontlik die bekendste
   politiese verhore in Suid-Afrika se geskiedenis, die Rivoniaverhoor
   plaasgevind het. Tydens die verhoor is Nelson Mandela en 'n aantal
   ander prominente vryheidstryd figure aangekla van hoogverraad en
   vervolgens in die tronk gesit. Ironies genoeg sou, in Suid-Afrika se
   eerste hoogverraadverhoor na die einde van Apartheid in 2003, 22 lede
   van die Boeremag verhoor en skuldig bevind word, aan 'n reeks misdade
   waaronder 'n sluipmoordpoging op teen daardie tyd voormalige president
   Nelson Mandela in die Paleis van Justisie. ^[2]

[wysig] Eksterne skakels

     * Google Map

[wysig] Verwysings

    1. ^ ^1,0 ^1,1 ^1,2 SA History On-line, Church Square, Besoek op 25
       Desember 2006
    2. ^ Scotland on Sunday Trial of 22 for terror plot raises spectre of
       white supremacists

   Kategorieë: Pretoria • Gauteng

