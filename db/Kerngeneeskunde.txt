Kerngeneeskunde


   Die beenflikkergram van 'n jong vrou.
   Die beenflikkergram van 'n jong vrou.

   Kerngeneeskunde is 'n tak van geneeskunde wat die kerneienskappe van
   materie vir diagnose en terapie gebruik. Baie prosedures in
   kerngeneeskunde gebruik farmaseutiese middels wat met radionukliede
   gemerk is. In diagnose word radioaktiewe stowwe aan pasiënte toegedien
   en die straling wat uitgestraal word gemeet. Die meeste van die
   diagnostiese toetse behels die vorm van 'n beeld deur 'n gammakamera.
   Die proses staan ook as flikkergrafie of sintografie bekend. Ander
   diagnostiese toetse gebruik toetspenne om metings van liggaamsdele te
   bekom, of tellers vir die metings van monsters wat van 'n pasiënt
   afkomstig is. In terapie, word radionukliede toegedien om
   siektetoestande te behandel of vir pynverligting. Toediening van
   Jodium-131 word byvoorbeeld baie keer gebruik vir die behandeling van
   hipertireose (oormatige skildklierwerking) en skildklierkanker.

   Inhoud

        * 1 Opsomming
        * 2 Agtergrond
        * 3 Wat is kerngeneeskunde?
        * 4 Radionukliede in kerngeneeskunde gebruik
        * 5 Beginsels en tegniek
        * 6 Diagnostiese toepassings van kerngeneeskunde
        * 7 Kerngeneeskunde en radiologie (X-strale)
        * 8 Terapeutiese toepassings van kerngeneeskunde
        * 9 Kerngeneeskunde in Suid-Afrika

[wysig] Opsomming

   Sedert die ontdekking daarvan in 1896 deur Henri Bequerel, word
   radioaktiwiteit deur die meeste mense met agterdog bejeën en
   geassosieer met kernbomme en die nadelige effekte van bestraling. Wat
   dikwels uit die oog verloor word, is dat die vreedsame gebruik van
   radioaktiwiteit tot groot voordeel van die mensdom ingespan kan word.

[wysig] Agtergrond

   Die Hongaarse chemikus, Charles de Hevesy, het gedurende die eerste
   helfte van die twintigste eeu ontdek dat radioaktiewe isotope
   (radionukliede) in die menslike liggaam as sogenaamde spoorders gebruik
   kan word om fisiologiese prosesse in die liggaam na te speur. Hierdie
   ontdekking, wat in 1934 aan De Hevesy die Nobel-prys besorg het, het
   aanleiding gegee tot die geboorte van die vakgebied Kerngeneeskunde.

[wysig] Wat is kerngeneeskunde?

   Kerngeneeskunde is dié vertakking van die Geneeskunde waarin gebruik
   gemaak word van radionukliede vir die diagnose en, in 'n mindere mate,
   ook die behandeling van siektes. In teenstelling met radiologie
   (X-strale), wat hoofsaaklik gemoeid is met die bestudering van die
   struktuur van organe, toon kerngeneeskunde afwykings in orgaanfunksie
   aan. Die ontwikkeling van kerngeneeskunde Behalwe vir die ontdekking
   van radioaktiwiteit deur Henri Bequerel in 1896 was daar 'n aantal
   ander belangrike mylpale wat tot die ontwikkeling van die vakgebied
   gelei het, insluitend:
     * Die eerste gebruik van die term radioaktiwiteit, asook die
       ontdekking van die radionukliede radium en polonium deur Marie
       Curie in die vroeë 1900's.
     * Die beskrywing van isotope (elemente met dieselfde atoomgetal, maar
       verskillende massagetalle) deur F Soddy in 1910.
     * Die eerste gebruik van 'n radionuklied as 'n spoorder deur George
       de Hevesy in 1911.
     * Die eerste kliniese kerngeneeskundige studie in 1926, toe H
       Blumgart bismut-214 gebruik het om die vloeitempo van bloed in die
       omloopstelsel te bepaal.
     * Die ontwikkeling van die siklotron ('n deeltjieversneller waarmee
       radionukliede kunsmatig vervaardig kan word) deur Ernest Lawrence
       in 1931.
     * Die produksie van die eerste "mensgemaakte" radionuklied deur Irene
       Curie (dogter van Marie) en Frederick Joliot in 1934.
     * Die eerste terapeutiese toepassing van radionukliede (fosfor-32)
       deur J Lawrence in 1936.
     * Die vervaardiging van jodium-131 deur Seaborg en Livingood. Hierdie
       radionuklied word vandag nog dikwels in kerngeneeskunde gebruik,
       onder andere vir die behandeling van 'n ooraktiewe skildklier.
     * Die vervaardiging van tegnesium-99m (Tc-99m) in 1938 deur Seaborg
       en Segrè. Hierdie radionuklied het uitstekende chemiese en fisiese
       eienskappe vir gebruik in kerngeneeskunde en word vandag vir die
       meeste diagnostiese kerngeneeskundige studies gebruik.
     * Die ontwikkeling van die kernreaktor deur Enrico Fermi in 1942.
       Saam met die siklotron is die kernreaktor verantwoordelik vir die
       produksie van alle radionukliede wat in Kerngeneeskunde gebruik
       word.
     * Die ontwikkeling van die gammakamera deur Hal O Anger in 1958.
       Hierdie apparaat word in kerngeneeskunde gebruik om beelde te
       verkry van die verspreiding van 'n radionuklied in die liggaam.

[wysig] Radionukliede in kerngeneeskunde gebruik

   'n Verskeidenheid radionukliede word in moderne kerngeneeskunde vir
   diagnostiese toepassings gebruik. Hierdie radionukliede word óf deur 'n
   kernreaktor (soos dié van die Kernenergie-korporasie van Suid-Afrika by
   Pelindaba naby Pretoria) óf deur 'n deeltjieversneller (soos die
   siklotron by Faure in die Kaap) vervaardig. Die radionuklied wat die
   algemeenste in kerngeneeskunde gebruik word, is tegnesium-99m (Tc-99m).
   Ander sluit in: jodium-123 (I-123), jodium-131 (I-131), gallium-67
   (Ga-67), tallium-201 (Tl-201), kripton-81m (Kr-81m), xenon-133 (Xe-133)
   en indium-111 (In-111). Al hierdie radionukliede straal gedurende die
   radioaktiewe vervalproses gammastrale uit die kern uit.

[wysig] Beginsels en tegniek

   Die onderliggende beginsel van kerngeneeskunde behels die toediening
   van 'n radionuklied aan 'n pasiënt om sodoende die opname daarvan in 'n
   spesifieke orgaan of organe waar te neem deur waarneming van die
   gammastrale wat deur die betrokke radionuklied vanuit die orgaan
   uitgestraal word. Die opname in die orgaan is gewoonlik verwant aan die
   funksie van die orgaan en 'n abnormale opname verteenwoordig 'n
   afwyking in die funksie van die betrokke orgaan. Die eerste vereiste is
   dus dat die radionuklied by die orgaan waarin ons belangstel, gekry
   moet word. Om dit te bewerkstellig, moet die radionuklied gewoonlik aan
   'n spesifieke nieradioaktiewe molekule gekoppel word, wat dit na die
   betrokke orgaan sal vervoer. Hierdie verbinding van 'n radionuklied en
   'n nieradioaktiewe stof word 'n radiofarmaseutikum genoem. 'n Groot
   verskeidenheid radiofarmaseutika is vandag beskikbaar, wat die
   bestudering van feitlik al die organe in die liggaam moontlik maak. So
   kan ons byvoorbeeld Tc-99m koppel aan 'n fosfaatkompleks soos
   metileendifosfonaat (MDP) wat beelding van die skelet moontlik maak.
   Tc-99m, gekoppel aan klein albumien-mikrosfeertjies, stel ons in staat
   om die bloedvloei na die longe te bepaal. Indien ons die Tc-99m aan 'n
   imidodiasynsuur-verbinding koppel, stel dit ons in staat om die
   galuitskeidingsfunksie van lewerselle te beoordeel. Ander
   radiofarmaseutika maak dit moontlik om stoornisse in nier-, bynier-,
   hart-, brein-, skildklier- en dermkanaalfunksie te diagnoseer. Sekere
   radiofarmaseutika, byvoorbeeld Ga-67- en Tc-99m-gemerkte witbloedselle,
   maak dit selfs moontlik om verskuilde kanker en infeksies op te spoor.
   Die betrokke radiofarmaseutikum word gewoonlik deur 'n binneaarse
   inspuiting aan die pasiënt toegedien. Die hoeveelheid radioaktiwiteit
   word vooraf sorgvuldig afgemeet en slegs 'n baie geringe hoeveelheid
   word toegedien. Die stralingsdosis wat die pasiënt ontvang, is in
   feitlik alle gevalle net soveel of minder as wat met 'n gewone
   X-straal-ondersoek verkry word. Die volgende stap is om die
   verspreiding van die radiofarmaseutikum in die betrokke orgaan waar te
   neem. Hiervoor word 'n instrument gebruik wat as 'n gammakamera bekend
   staan. Hierdie apparaat neem die gammastrale waar wat vanuit die orgaan
   uitgestraal word en verander dit in elektronpulse wat 'n X-straalfilm
   belig om sodoende 'n beeld te verskaf van die verspreiding van die
   radiofarmaseutikum in die orgaan. Hierdie beeld word 'n flikkergram
   genoem en die tegniek staan as flikkergrafie bekend.

[wysig] Diagnostiese toepassings van kerngeneeskunde

   Enkele diagnostiese gebruike van kerngeneeskunde sluit die volgende in
   (dit is geensins 'n volledige lys nie):
     * Brein. Die diagnose van 'n verskeidenheid siektes wat slegs
       stoornisse in breinfunksie veroorsaak en dus nie met ander tegnieke
       opgespoor kan word nie (byvoorbeeld Alzheimer-siekte, sekere vorme
       van epilepsie, en psigiatriese siektes soos depressie en
       skisofrenie).
     * Skildklier (tiroïed). Die diagnose van die oorsake van oormatige
       funksie van die skildklier (hipertiroïdisme).
     * Longe. Die diagnose van bloedklonte na die long (pulmonale
       embolisme) en die lokalisering van longbloedings. Ander toepassings
       sluit die diagnose van aktiewe tuberkulose, die komplikasies van
       Vigs en longinfeksies in.
     * Hart. Die tegniek stel geneeskundiges in staat om kroonaarsiekte en
       stoornisse in hartfunksie te diagnoseer.
     * Lewer. Kerngeneeskunde kan gebruik word om byvoorbeeld uitsaaiings
       van kanker na die lewer en ontsteking van die galblaas akkuraat te
       diagnoseer.
     * Skelet. Skeletflikkergrafie bied die vermoë om kankeruitsaaiings,
       infeksie, stresfrakture, ligamentbeserings, gewasse, ens vroegtydig
       en akkuraat op te spoor.

[wysig] Kerngeneeskunde en radiologie (X-strale)

   Kerngeneeskunde is maar een van vele moderne diagnostiese
   beeldingsmetodes. Die vraag kan met reg gevra word of daar vir elkeen
   hiervan 'n plek is en op watter basis besluit word welke
   ondersoekmetode die beste vir 'n spesifieke toestand is. Die
   belangrikste verskil tussen kerngeneeskundige ondersoeke en die meeste
   radiologiese ondersoeke, insluitend gewone X-strale, rekenaartomografie
   (sogenaamde "CAT"-skanderings) en magnetiese resonansiebeelding (MRI),
   en ultraklank (sonar) lê opgesluit in die kerngeneeskunde se vermoë om
   stoornisse in orgaanfunksie eerder as struktuur waar te neem. In
   hierdie opsig verskaf kerngeneeskundige en radiologiese ondersoeke
   dikwels komplementêre inligting en mag beide nodig wees om die mees
   akkurate diagnose moontlik te maak. 'n Goeie voorbeeld is die diagnose
   van die hormoonproduserende gewas bekend as feochromositoom.
   Rekenaartomografie is 'n uitstekende tegniek om die gewas waar te neem
   en ook gedetailleerde anatomiese inligting daaroor te verskaf. Hierdie
   inligting is essensieel vir die chirurg in die beplanning van die
   operasie. Dit kan egter nie bevestig dat die tumor wel 'n hormoon
   produseer nie. Die kerngeneeskundige ondersoek vir feochromositoom
   berus egter juis op die gewas se vermoë om hormone te produseer en 'n
   positiewe flikkergram lewer bewys daarvan. As algemene reël behoort
   geneeshere, wanneer hulle 'n pasiënt vir enige diagnostiese ondersoek
   verwys, hulself te vergewis van die mees koste-effektiewe gebruik van
   sulke toetse. 'n Goeie voorbeeld sou die diagnose van 'n stresfraktuur
   in 'n atleet wees. Gewone X-strale is gewoonlik nutteloos vir hierdie
   diagnose, maar omdat dit so goedkoop is, en soms wel die antwoord kan
   gee, word voorgestel dat dit altyd as eerste ondersoek uitgevoer word.
   Indien negatief, is die baie akkurate beenflikkergram die volgende
   voorkeurondersoek. MRI is net so akkuraat as die beenflikkergram vir
   die diagnose van 'n stresfraktuur, maar dit is veel duurder en behoort
   nooit die eerste ondersoek vir hierdie toestand te wees nie, maar
   gereserveer te word vir daardie uitsonderlike gevalle waar selfs die
   beenflikkergram negatief is.

[wysig] Terapeutiese toepassings van kerngeneeskunde

   Radionukliede kan ook gebruik word om 'n aantal goedaardige sowel as
   kwaadaardige toestande te behandel. Een van die mees algemene
   terapeutiese toepassings behels die mondelingse toediening van
   radioaktiewe jodium-131 (gewoonlik in kapsule-vorm) vir die behandeling
   van 'n ooraktiewe skildklier (hipertiroïdisme) - 'n baie
   koste-effektiewe en doeltreffende behandelingstrategie. Verskeie
   kankergewasse kan behandel word met behulp van radiofarmaseutika, wat
   onder andere I-131 as radionuklied bevat. 'n Ander belangrike
   terapeutiese toepassing behels die behandeling van beenpyn in pasiënte
   met kankeruitsaaiings (metastases) na die skelet.

[wysig] Kerngeneeskunde in Suid-Afrika

   Die beoefening van die kerngeneeskunde is 'n ware spanpoging. Die lede
   van die span sluit in: geneeshere, radiograwe, geneeskundige fisici,
   radiofarmaseute en verpleegsters. Kerngeneeskunde word deur die
   Professionele Raad vir Gesondheidsberoepe in Suid-Afrika erken as 'n
   aparte spesialiteitsrigting vir geneeshere. Radiograwe volg 'n
   driejaar-diploma of graadkursus, met moontlikhede vir nagraadse
   opleiding. In Suid-Afrika bestaan die vakgebied reeds sedert die
   1950's. Tans is daar Kerngeneeskunde-departemente by sewe van die
   Universiteitshospitale en by twee nie-akademiese hospitale. Daar is ook
   'n groot aantal privaatpraktyke in die land wat kerngeneeskunde
   beoefen.
   Kategorie: Geneeskunde

