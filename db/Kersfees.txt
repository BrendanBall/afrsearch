Kersfees


   Tradisionele Kersfeesdekorasie
   Tradisionele Kersfeesdekorasie

   Kersfees (letterlik Christusfees) is 'n tradisionele herdenkingsdag in
   die Christelike Kalender wat plaasvind op die vyf-en-twintigste dag van
   Desember en vier die geboorte van Jesus. Die presiese datum van die
   geboorte van Jesus is nogtans 'n onderwerp van baie bespreking (sien
   die artikel oor Jesus).

   Volgens die Christelike evangelies het die Maagd Maria geboorte geskenk
   aan Jesus in Betlehem, waarheen Maria en haar man Josef gereis het om
   vir die Romeinse sensus te registreer. Sy geboorte het volgens sy
   volgelinge die profesie van Judaisme dat 'n messias uit die huis van
   Dawid gebore sou word, vervul.

   Kersfees word ook wêreldwyd as 'n sekulêre vakansiedag gevier,
   insluitend lande met klein Christenbevolkings soos Japan.

   Inhoud

        * 1 Die Kersverhaal
             + 1.1 Die drie wyse manne en die "Ster van Bethlehem"
             + 1.2 Historisiteit
        * 2 Gedenkdatums
        * 3 Gebruike en vieringe
             + 3.1 Sekulêre gebruike
                  o 3.1.1 Kersvader en ander geskenkbringers
                  o 3.1.2 Tyd vir geskenke
                  o 3.1.3 Kerskaartjies
                  o 3.1.4 Versierings
                  o 3.1.5 Sosiale aspekte en vermaak
             + 3.2 Godsdienstige gebruike en vieringe
        * 4 Verwysings
        * 5 Bronne
        * 6 Eksterne skakels

[wysig] Die Kersverhaal

   Drie wyse manne besoek die Jesuskind op die twaalfde nag ná sy geboorte
   Drie wyse manne besoek die Jesuskind op die twaalfde nag ná sy geboorte

   Die storie van Christus se geboorte is oorgelewer van geslag tot geslag
   deur die eeue heen en is hoofsaaklik gebaseer op die evangelies van
   Mattheus en Lukas. Die evangelies van Markus en Johannes raak skaars
   aan die kindwees van Jesus en dié van Mattheus en Lukas verskil effens.
   Lukas se evangelie word meer algemeen aanvaar en is die weergawe wat
   meer dikwels gelees word tydens Kersfeesdienste.

   Volgens Lukas het Maria ontdek dat sy swanger was deur die ingryping
   van die Heilige Gees sonder dat sy ooit omgang gehad het. Kort daarna
   het sy en haar man Josef hul huis in Nasaret verlaat om na Josef se
   stamvaders se tuiste, Betlehem, te gaan. Hulle het gereis met die doel
   om in te skryf vir die sensus wat deur die Romeinse keiser, Augustus,
   beveel is. Ná hulle geen kamer by die herberge in die dorp kon vind
   nie, het hulle in 'n stal oorgeslaap. Daar het Maria geboorte gegee aan
   Jesus en lê hom neer in 'n krip. Christus se geboorte in Betlehem, die
   huis van Dawid waarvan Josef 'n afstammeling was, het volgens Christene
   dan die profesie van Isak vervul. In Mattheus se weergawe van gebeure
   was die gesin oorspronklik van Betlehem en is Jesus gebore in 'n meer
   beskutte omgewing voordat die gesin na Egipte gevlug het om van die
   moorddadige verwoesting deur die plaaslike Koning Herodus te ontvlug
   wat die gerugte gehoor het van die aankoms in Betlehem van 'n
   mededinger tot die koningskap. Mattheus vertel dat toe Jesus en sy
   gesin na Israel teruggekeer het, hulle hulself in Nasaret gevestig het
   waar hulle geglo het hulle 'n meer anonieme bestaan kon voer.

[wysig] Die drie wyse manne en die "Ster van Bethlehem"

   Ander aspekte rondom die geboorte van Christus wat vanuit die
   evangelies na Christen-oorlewering oorgedra word is die besoek deur die
   drie wyse manne, en die aankondiging van Jesus se geboorte aan
   skaapherders in die nabyheid. Soos die wyse manne het hulle ook 'n
   reuse ster direk bo Betlehem waargeneem en dit gevolg tot by die
   geboorteplek. Die wyse manne het uit die ooste gekom en daar word gesê
   dat hulle geskenke gebring het wat goud, wierook en mirre ingesluit
   het.

   Sterrekundiges het met wisselvallige sukses probeer om die naspeurbare
   sterrekundige gebeure te gebruik om die verskyning van die
   ster-rasioneel te verduidelik. Alhoewel die "Ster van Betlehem" deesdae
   meestal as 'n komeet uitgebeeld word (sommige deskundiges het vroeër
   vermoed dat die evangeliste na Halley se komeet verwys het toe hulle
   die reusester beskryf het en beslis ook omdat hierdie soort "ster" met
   sy stert meer geskik is vir dekorasiedoeleindes), het baie
   wetenskaplikes, waaronder ook die sterrekundige Johannes Kepler in
   1603, ontdek dat in die jaar 7 v.C. - een van die waarskynlike
   geboortejare van Jesus - danksy 'n buitengewone sterrekonjunksie die
   twee reuseplanete Saturnus en Jupiter dig by mekaar teen die naghemel
   sigbaar was en soos 'n reusester gelyk het.^[1]

[wysig] Historisiteit

   Die teenstrydigheid van die verhale en die afwesigheid van enige
   verwysings na Christus se geboorte in die ander evangelies en die feit
   dat die vertellinge van Mattheus en Lukas eers dekades later geskryf
   is, sonder bevestiging van ooggetuies, het na baie bespiegelinge gelei
   oor die juistheid van hierdie verslae. Christene aanvaar egter die
   juistheid van die Kersverhaal ten spyte van die teenstrydighede as een
   van die leerstellings van hul geloof.

[wysig] Gedenkdatums

   Pogings om 'n datum van Jesus se geboorte vas te stel het ongeveer twee
   eeue na sy dood begin, toe die Katolieke Kerk sy tradisies begin vestig
   het. Kersfees word nou gevier op 25 Desember in die Katolieke kerk, en
   kerke met 'n katolieke oorsprong: die (Oosters Ortodokse kerke, Romeins
   Katolieke en Protestantse kerke). Aangesien die meeste Oosters
   Ortodokse kerke nie die hervormings van die Gregoriaanse kalender of
   die hersiene Juliaanse kalender aanvaar het nie, sal hul geestelike 25
   Desember tussen 1900 en 2099 op 7 Januarie val. Die Armeense kerk vier
   'n Driekoninge-dag maar nie Kersfees nie.

[wysig] Gebruike en vieringe

   'n Deense kersboom
   'n Deense kersboom

   'n Enorme aantal gebruike met sekulêre, godsdienstige of nasionale
   inslag, word rondom Kersfees aangetref en wissel van land tot land. Die
   mees algemene tradisionele gebruike en simbole van kersfees soos die
   Kersboom, en die gee van presente, is aangepas of oorgeneem deur
   Christelike sendelinge vanuit die vroeëre Joelfees, die viering van die
   wintersonkeerpunt. Joel was wydverspreid en gewild in noordelike Europa
   lank voor die aankoms van die Christendom. Die gebruik van die Kersboom
   het waarskynlik eerste in Duitsland plaasgevind.

   Eerder as om te poog om die gewilde heidense feeste te onderdruk, het
   Pous Gregorius I Christen sendelinge toegelaat om aan hulle 'n
   Christelike herinterpretasie te verleen, terwyl hulle die verwante
   gebruike toegelaat het om voort te bestaan met min of sonder enige
   verandering. 'n Paar Christelike kerke, soos die Jehova-getuies en
   sommige Puriteinse groepe en 'n paar ultra-konserwatiewe
   Christen-fundamentaliste kerke, beskou Kersfees as 'n heidense vakansie
   wat nie deur die Bybel voorgeskryf word nie, en vier dit dus nie.

   Toe Oliver Cromwell Engeland in 1645 oorgeneem het, is Kersfees
   gekanselleer as deel van 'n Puriteinse poging om die land van morele
   verval te verlos. Dit was egter ongewild en toe Charles II van Engeland
   in sy troon herstel is, het hy die fees weer ingestel. Die Pelgrims, 'n
   groep Puriteinse Engelse seperatiste wat na Noord-Amerika verhuis het
   in 1620 het ook nie Kersfees goedgekeur nie en dus was Kersfees in die
   vroeëre Amerika ook nie 'n vakansiedag nie. Die vier van Kersfees is
   selfs in Boston tussen 1659 en 1681 verban en afgedwing deur die
   oplegging van 'n 5 sjieling-boete.

   Die mense van die Jamestown-nedersetting het egter die fees vrylik
   gevier. Kersfees se gewildheid in Amerika het na die Amerikaanse
   Rewolusie afgeneem, aangesien dit as 'n Engelse gebruik gesien is.
   Kersfees is in die Verenigde State eers op 26 Junie 1870 as 'n federale
   vakansiedag verklaar.

[wysig] Sekulêre gebruike

   Aangesien die gebruike van die Kersfees hoofsaaklik in Noordelike
   Europa ontwikkel het, word baie van die gebruike met die Noordelike
   Halfrond se winter geassosieer, waarvan die motiewe duidelik is in die
   versierings, asook in die Kersvader-mite.

[wysig] Kersvader en ander geskenkbringers

   'n Klassieke beeld van die jolige Kersvader.
   'n Klassieke beeld van die jolige Kersvader.
   Lekkergoedkieries is 'n gewilde Kersversnapering en word ook dikwels as
   kersversiering gebruik.
   Lekkergoedkieries is 'n gewilde Kersversnapering en word ook dikwels as
   kersversiering gebruik.

   Die gee van presente is 'n byna universele deel van Kersfeesvierings.
   Die begrip van 'n mitiese figuur wat geskenke bring vir die kinders,
   kom van Sint Nikolaas, 'n goedhartige biskop uit die 4de eeu in
   Klein-Asië. Die Nederlanders het 'n geskenkbringende Sint Nikolaas
   rondom sy feesdag op die 6de Desember geskoei. In Noord-Amerika het
   Engelse koloniste verskeie aspekte van hierdie fees aangeneem in hul
   Kersfeesviering, en Sinterklaas het Santa Claus geword. In
   Anglo-Amerikaanse tradisie kom hierdie joviale persoon op 'n slee aan
   wat deur takbokke gesleep word, klim teen die skoorsteen af, laat
   presente vir die kinders agter, en eet dan ook die kos wat vir hom
   agtergelaat word. Hy spandeer die res van die jaar dan met die maak van
   geskenke en hou boek oor die kinders se gedrag. In sommige kulture word
   Kersvader vergesel deur 'n handlanger genaamd Rupert, of Swarte Piet.
   In sommige verhale werk elwe in 'n werkswinkel en maak geskenke; en in
   ander is Kersvader met Mevrou Claus getroud. In baie winkelsentrums in
   die westerse wêreld is daar dan ook oor kerstyd 'n Kersvader vir wie
   kinders kan besoek en kan vra vir presente.

   In baie lande laat kinders leë houers agter vir Kersvader om vol te
   maak met geskenke soos speelgoed, lekkergoed of vrugte. In die V.S.A.
   hang kinders 'n kerskous by die kaggel op Oukersaand sodat Kersvader
   dit kan volmaak gedurende Oukersnag. In ander lande weer plaas kinders
   hulle leë skoene daar sodat Kersvader dit vir hulle kan volmaak en in
   die geval van Sint Nikolaas op die 5de Desember. Die gee van geskenke
   word egter nie tot hierdie geskenkbringers beperk nie en vriende en
   familie gee ook aan mekaar geskenke.

[wysig] Tyd vir geskenke

   In baie lande, bly Sint Nikolaasdag (6 Desember) die dag vir die gee
   van geskenke. In groot dele van Duitsland sit kinders hulle skoene op
   die vensterbanke op die nag van die 5de Desember en kry hulle dit dan
   vol lekkergoed en klein geskenke teen die volgende oggend. In plekke
   soos Nederland bly Kersfees steeds 'n godsdienstige vakansie. In Spanje
   en lande met soortgelyke tradisies word geskenke deur die wyse manne,
   fortuinvertellers en priesters van 'n heidense geloof op
   Driekoninge-dag, op die 6de Januarie, gebring.

[wysig] Kerskaartjies

   Kerskaartjies is uiters gewild in die V.S.A en Europa, en vorm dikwels
   'n manier vir mense om verhoudings met vriende, verlangse familie en
   besigheidsvennote te onderhou. Baie gesinne sluit 'n jaarlikse
   gesinsfoto by die kaartjie in en/of 'n familienuusbrief wat die
   avonture en prestasies van die familielede tydens die afgelope jaar
   opsom.

[wysig] Versierings

   Die versiering van 'n Kersboom met kersliggies en kersornamente en die
   versiering van die huis met kranse is algemene tradisies. In
   Noord-Amerika en tot 'n mindere mate in Europa is dit 'n tradisie om
   die buitekant van die huise met ligte te versier.

   Munisipale owerhede borg dikwels ook die versieringe en hang
   kersbaniere of -ligte op die straatligte, of plaas Kersbome in die
   dorpsplein.

[wysig] Sosiale aspekte en vermaak

   In baie lande hou besighede, skole en gemeenskappe kerspartytjies en
   danse. Hierdie geleenthede vind dikwels etlike weke voor Kersdag plaas.
   Sommige groepe hou konserte waar die geboorte van Jesus Christus
   uitgebeeld word. Ander het weer die tradisie om van huis tot huis deur
   die buurt te loop en kersliedere te sing. In ander gevalle word die
   welwillendheid tot die mens gevier deur die verrigting van
   gemeenskapsdiens.

   Op Kersdag word spesiale disse dikwels voorgesit, waarvoor elke land
   dikwels sy eie tradisionele resepte het.

   In Suid-Afrika val Kersfees oor die somervakansie van skole en
   universiteite. Baie mense spandeer dus Kersfees by die kus,
   vakansie-oorde en/of familie.

[wysig] Godsdienstige gebruike en vieringe

   Die godsdienstige vieringe begin met die Advent, die afwagting op die
   geboorte van Christus, vier weke voor Kersfees en word gevier deur
   spesiale kerkdienste. Adventdienste sluit dikwels kersliedere in. Reg
   voor Kersfees hou baie kerke spesiale kersdienste waar Christelike
   gesange en kersliedere gesing word. Op Oukersaand en Kersfeesdag word
   soms spesiale dienste gehou wat die middernagmis en die geboortemis, of
   soortgelyke diens, kan insluit.

[wysig] Verwysings

    1. ^ Pröse, Tim: Weihnachtsgeschichte. Die Geburt Christi aus heutiger
       Sicht: von Magiern, Ausgestoßenen und einer Geliebten. In: FOCUS
       nommer 52, 22 Desember 2007, bl. 108-109

[wysig] Bronne

     * 1908 Katolieke Ensiklopedie-artikel oor Kersfees
     * Talley, Thomas J. (1986). The Origins of the Liturgical Year

[wysig] Eksterne skakels

     * Kersfees in Noorweë
     * Kersfees op die net
     * Die oorsprong van Kersfees
     * Christmas - Bible Answer ('n Anti-kersfees webwerf wat die
       vakansiedag aanval vanuit 'n streng fundamentalistiese standpunt.)
     * Kersfees in Japan
     * Die geskiedenis van Kersfees
     * Die gebruik om Kersfees met ligte te vier
     * "Calculating Christmas" by William J. Tighe
     * Die verhaal van Kersgeskenke
     * Kersfees-grafika
     * Catholic Encyclopedia: Kersfees
     * Live Online Aftelling na Kersfees
     * Video Kersfees

   Kategorieë: Feesdae • Christelike herdenkings • Openbare Vakansiedae in
   Suid-Afrika • Christendom • Kersfees

