Keulen


                                            Keulen
                                          Kaart                      Wapen

                                                                      Vlag

                                           Land                  Duitsland
                                      Deelstaat           Noordryn-Wesfale
                                     Koördinate        50° 56' N, 5° 57' O
                                       Stigting 50 n.C. Romeinse "colonia"
                                     Stadstatus       1475 (Vrye Ryksstad)
                                   Oppervlakte:
                                       - Totaal               405,15 vk km
                              Hoogte bo seevlak                 37,5-118 m
                                     Bevolking:
                       - Totaal (30 Junie 2007)                    991 395
                           - Bevolkingsdigtheid                2 447/vk km
                       - Metropolitaanse gebied                         --
                                        Tydsone               UTC +1 (MET)
                                   Burgemeester       Fritz Schramma (CDU)
                              Amptelike webwerf         www.stadt-koeln.de

   Keulen (Duits: Köln, Frans en Engels: Cologne) is die vierde grootste
   stad van die Bondsrepubliek Duitsland en die grootste stad van die
   westelike deelstaat Noordryn-Wesfale. Die stad aan die Ryn gaan terug
   op 'n Romeinse nedersetting en is met sy meer as 2 000-jarige
   geskiedenis een van die oudste stede in Duitsland. Vandag is die stad
   met naastenby een miljoen inwoners die ekonomiese, kulturele en
   geskiedkundige sentrum van die Rynland. Die Universiteit van Keulen en
   ander hoëronderwysinstellings het altesaam meer as 85 000 studente. Sy
   ligging aan die Ryn, die belangrikste Duitse rivier, en by die
   kruispunt van belangrike handelsroetes maak van Keulen ook 'n
   eersterangse Europese vervoersentrum. Die stad is naas New York een van
   die belangrikste sentrums van die internasionale kunshandel.

   Vrolikheid word as een van die tipiese Rynlandse eienskappe beskou, en
   dit vind veral neerslag in Keulen se losbandige Karnavaltyd, wat met
   die optogte op Rosenmontag sy hoogtepunt bereik. Keulen staan daarnaas
   bekend as een van die belangrikste sentrums van gay- en lesbiese
   kultuur in Duitsland. Meer as 175 000 Keulenaars is van buitelandse
   afkoms, en die stad is dus nog steeds 'n smeltkroes van vele kulture.
   Keulen huisves een van die grootste Turkse gemeenskappe in Duitsland en
   is ook die setel van 'n aantal Islamitiese organisasies.

   Inhoud

        * 1 Geografie en klimaat
        * 2 Die Ryn en sy brûe
        * 3 Geskiedenis
             + 3.1 Die Romeinse tydperk
             + 3.2 Die middeleeue
             + 3.3 Ekonomiese agteruitgang en Dertigjarige Oorlog
             + 3.4 Franse Rewolusie en industrialisering
             + 3.5 Konrad Adenauer
             + 3.6 Die Tweede Wêreldoorlog
             + 3.7 Heropbou en ekonomiese groei na die Tweede Wêreldoorlog
        * 4 Ekonomie
        * 5 Museums
        * 6 Sakrale argitektuur
        * 7 Vervoer
        * 8 Kookkuns
        * 9 Bronne
        * 10 Verwysings
        * 11 Eksterne skakels

[wysig] Geografie en klimaat

   Die stadsgebied van Keulen strek oor 405,15 vierkante kilometer,
   waarvan 230,25 aan die linkeroewer en 174,87 aan die regteroewer van
   die Ryn. Ten opsigte van sy oppervlak is Keulen na Berlyn en Hamburg
   die derde grootste stad van Duitsland. Die hoogste punt in die
   Königsforst lê 118,04 meter bo seevlak, die laagste in die Worringer
   Bruch 37,5 meter bo seevlak.

   Keulen lê in die sogenaamde Keulense Bekken (Duits: Kölner Bucht), 'n
   vallei tussen die heuwels van die Bergische Land en die Eifel, wat deur
   klimatiese besonderhede gekenmerk word:
     * Aangesien die Eifel-gebergte 'n soort versperring vorm, lê Keulen
       (en veral sy linkeroewer) in die reënskadu van westelike winde.
       Warm valwinde tree hier gereeld op.
     * Die lug in die bekken word meer verwarm as dié van die omgewing, en
       die middestad van Keulen word as die warmste plek in Duitsland nog
       voor Freiburg im Breisgau beskou. Die verdamping van Rynwater
       veroorsaak 'n hoë humiditeit en lei in die somer dikwels tot
       bedompige weer met donderbuie.

   Die metropolitaanse gebied van Keulen lê in die oorgangsgebied van
   gematigde see- en kontinentale klimaat met milde winters (die
   gemiddelde temperatuur in Januarie is 2,4 °C) en gematigde somers (met
   'n gemiddelde temperatuur van 18,3 °C in Julie). Die gemiddelde
   jaarlikse neerslag is 798 millimeter.

[wysig] Die Ryn en sy brûe

   Die Hohenzollernbrücke is die belangrikste spoorwegbrug oor die Ryn
   Die Hohenzollernbrücke is die belangrikste spoorwegbrug oor die Ryn

   Die Ryn, wat in Keulen 'n wydte van vierhonderd meter (1 300 voet)
   bereik en oor 'n lengte van veertig kilometer (25 myl) deur die stad
   vloei, maak 'n groot boog in Keulen en verdeel die stad in twee
   verskillende helftes: Die linkeroewer, wat in die volksmond as die
   "ware Keulen" ("wahre Kölle") bekend staan, en die "schäl Sick" of
   regteroewer. Hier lê ook voormalige selfstandige stede soos Deutz en
   Mülheim, wat lankal by Keulen ingesluit is.

   Die beide kante van die rivier is eeue lank slegs deur een veerboot met
   mekaar verbind. Tans is daar agt brûe. Die eerste permanente brug, die
   voorloper van die huidige Hohenzollern-spoorwegbrug tussen die
   hoofstasie en die voorstad Deutz, is eers in 1859 geopen.

   Die Suidbrug met sy indrukwekkende boë is eweneens 'n suiwer
   spoorwegbrug, terwyl die Rodenkirchen- en die Leverkusen-brug uit die
   jaar 1965 vir motors oop staan. Die Zoo-brug word as die pronkstuk
   beskou. Hierdie kabelbrug is deur die argitek Gerd Lohmer ontwerp en in
   1966 ingewy. Met 1 300 meter (4 200 voet) is dit ook die langste brug
   in Keulen. Die gunstelingbrug van voetgangers is die Deutz-brug met 'n
   lengte van 400 meter (1 300 voet), wat Deutz met die ou stadskern van
   Keulen verbind en 'n pragtige uitsig oor die linkeroewer bied. Duisende
   toeskouers kom hier jaarliks op Nuwejaarsaand byeen om die groot
   vuurwerk te bewonder.

[wysig] Geskiedenis

[wysig] Die Romeinse tydperk

   'n Rekonstruksie van die Romeinse stad
   'n Rekonstruksie van die Romeinse stad
   Die Romeinse toring, 'n oorblyfsel van die antieke stadsmuur
   Die Romeinse toring, 'n oorblyfsel van die antieke stadsmuur

   Oorspronklik het 'n klein Germaanse volk met die Latynse naam Eburones
   op die linkeroewer van die Ryn gewoon. In die jaar 53 v.C. is hulle
   deur Gaius Julius Caesar verslaan en feitlik uitgewis. 'n Ander volk in
   die gebied, die Ubii, het besluit om liewer geen weerstand teen die
   Romeinse verowering te bied nie en eerder 'n verbond met die Romeine te
   sluit. Die Romeinse veldheer Agrippa het die Ubii se nedersetting van
   die regter- na die linkeroewer van die Ryn verskuif. Die versterkte
   nedersetting oppidum Ubiori, wat in 39 v.C. ontstaan het, was die
   voorloper van die stad Keulen.

   In 50 n.C. is die Romeinse keiser Claudius deur sy nig en eggenote
   Julia Agrippina, 'n boorling van Keulen en die moeder van Nero, oorreed
   om stadstatus aan die nedersetting te verleen. Dit het vervolgens die
   nuwe Latynse naam Colonia Claudia Ara Agrippinensium gekry (wat dikwels
   met sy voorletters CCAA afgekort is). Die term colonia het na die
   Romeinse burgerreg verwys, Claudia na die ontstaanstyd (gedurende
   keiser Claudius se heerskappy), ara na die feit dat 'n belangrike
   Romeinse altaar in die gebied opgerig is, en Agrippinensium na
   Agrippina, wat die aanleiding tot die stigting van die kolonie gegee
   het.

   Die stad het tot een van die belangrikstes in die Romeinse Ryk gegroei.
   Aanvanklik was dit veral 'n militêre voorpos met die laers van die
   1^ste en 20^ste Romeinse legioen, maar dit het vinnig sakemanne,
   veterane, kunstenaars en beamptes gelok. Die stad het 'n oppervlakte
   van een vierkante kilometer gehad en is met 'n verdedigingsmuur teen
   aanvalle beskerm. Strate is volgens 'n roosterpatroon aangelê, en 'n
   waterleiding het die stad oor 'n afstand van 80 kilometer van vars
   water uit die Eifelgebergte voorsien. Ondergrondse kanale het
   rioolwater afgevoer. Die stad het met pragtige pleine gespog, en die
   woonhuise se mure is deur kunstenaars versier.

   Aangesien die stad op die kruispad van belangrike handelsroetes geleë
   was, is hier goedere van orals in die Romeinse Ryk aangebied. Die stad
   het tot een van die grootste Romeinse nywerheidsentrums vir glas en
   keramiek ontwikkel. Die nywerhede is weens die brandgevaar buite die
   stadsmuur aangelê. Langs die paaie, wat van die stad uitgegaan het, was
   ook die begraafplase van die inwoners geleë.

   In die tydperk ná die Bataafse opstand in die jare 69 en 70 tot by die
   politieke en ekonomiese krisis van die Romeinse Ryk in die tweede
   helfte van die 3de eeu het CCAA sy bloeitydperk beleef. In die jaar 90
   n.C. is CCAA as die hoofstad van die provinsie Germania Inferior
   (Neder-Germanië) aangewys. Die stad se inwonertal - insluitende die
   nywerheidsgebiede buite die stadsmuur - word deur deskundiges op sowat
   20 000 mense beraam.^[1]

   Die agteruitgang van die Romeinse stad het met die rebellie van die
   Frankiese generaal Silvanus en die plundering en verwoesting deur
   Frankiese krygers in die jaar 355 begin. Keiser Julianus het die stad
   in 356 weer laat opbou, maar in 401 het Rome sy troepe uit die Rynland
   onttrek. In 450 het die Franke die stad oorgeneem, en Keulen het een
   van die residensies van die Frankiese konings geword, alhoewel dit in
   werklikheid eeue lank net 'n klein boeredorp gebly het.

[wysig] Die middeleeue

   Die stadsmuur van Keulen
   Die stadsmuur van Keulen

   Onder die heerskappy van Karel die Grote het 'n nuwe bloeitydperk vir
   Keulen begin. In 795 was die stad die setel van 'n aartsbiskop. Met
   Karel se oorwinning oor die Sakse het Keulen van die periferie na die
   sentrum van die ryk beweeg en tot 'n belangrike godsdienstige en
   ekonomiese metropool en die grootste stad in Duitsland gegroei. Ondanks
   die teenstellings tussen die biskoppe en die welvarende burgery sedert
   die laat elfde eeu was Keulen gedurende die 12de eeu die grootste stad
   noord van die Alpe, met 'n oppervlak van sowat 400 hektaar binne sy
   stadsmuur en meer as 35 000 inwoners. 'n Aantal voorstede is by Keulen
   ingelyf, en daar was steeds omvangryke boubedrywighede. Net soos in
   Jerusalem was daar twaalf stadspoorte, terwyl langs die Ryn 'n
   bykomende dertig toegange gebou is.

   In 1164 het aartsbiskop Rainald von Dassel daarin geslaag om die
   sterflike oorskot van die Heilige Drie Konings vanuit Milaan na Keulen
   te bring. Met hierdie relieke het Sancta Colonia nou ook 'n belangrike
   rol as bedevaartsoord begin speel.

   Danksy die bydraes van welvarende burgers is talle kerke en kloosters
   opgerig. In 1248 is die grondsteen van die gotiese katedraal gelê, die
   grootste kerkgebou wat ooit in Keulen opgerig is. Die katedraal is
   volgens die voorbeelde uit Frankryk ontwerp, tog is dit eers in die
   laat 19de eeu voltooi.
   Die Dreikönigsschrein, die heiligdom van die Heilige Drie Konings in
   die Keulense katedraal
   Die Dreikönigsschrein, die heiligdom van die Heilige Drie Konings in
   die Keulense katedraal

   In die 13de eeu het Keulen een van die belangrikste Europese
   handelsentrums geword, en was naas die Franse stad Bordeaux die
   grootste uitvoerhawe vir wyn, met Engeland as een van die vernaamste
   bestemmings. Ander belangrike handelsgoedere was sout, harings, wol,
   tekstiele, swaarde, juweliersware, basalt en leiklip. Die invoering van
   die sogenaamde stapelreg, waarvolgens uitheemse handelaars hulle ware
   eers op die plaaslike mark moes aanbied voordat hulle verder mog trek,
   het die ekonomiese groei vanaf 1255 bevorder en die politieke
   selfbewussyn van die Keulense burgery steeds verder aangewakker. Met
   hulle neerlaag in die slag van Worringen op 5 Junie 1288 het die klerus
   sy politieke leiersrol kwytgeraak, en Keulen het feitlik 'n vrye
   ryksstad geword.
   Die kerk St. Kunibert
   Die kerk St. Kunibert

   Die mag het nou by vyftien patrisiërgesinne berus, wat van Keulen in
   die 14de en 15de eeu die rykste stad in die Duitse Ryk gemaak het. Die
   universiteit van Keulen, wat deur die welgstelde burgery in 1388 gestig
   is, was die eerste wat sy ontstaan nie aan die keiser of 'n vors te
   danke gehad het nie. Keulen het by die Hanse, die magtige vereniging
   van Noord-Duitse handelstede, aangesluit en sy handelsbetrekkinge
   dwarsoor Duitsland uitgebrei.

   Naas die handelaars en koopmanne het ook die Keulense kunstenaars en
   ambagsmanne 'n groot rol by die ekonomiese opbloei van die stad
   gespeel. Hulle het hul eie gildes gestig, waarvan die wewersgilde die
   mees invloedryke geword het. Teen die einde van die 14de eeu het hulle
   uiteindelik daarin geslaag om naas die lede van die koopmansgildes ook
   tot die stadsraad toegelaat te word.

   In 1475 is Keulen deur keiser Frederik III amptelik tot Vrye Ryksstad
   verklaar.

[wysig] Ekonomiese agteruitgang en Dertigjarige Oorlog

   Die geleidelike ekonomiese agteruitgang moet toegeskryf word aan die
   vinnig veranderende ekonomiese toestande. Met die ontdekking van
   Amerika het die seehandel al hoe belangriker geword, terwyl ook die
   ambagsmanne en kunstenaars met die invoering van nuwe produkte en
   produksiemetodes groot moeilikhede ondervind het.

   Alhoewel die stadsregering daarin geslaag het om Keulen nie in die
   slagte van die Dertigjarige Oorlog te verwikkel nie en wapentuig, klere
   en voedsel aan die oorlogspartye verskaf het, het die ekonomiese
   agteruitgang steeds aangehou. Nepotisme en korrupsie het gedurende die
   17de eeu 'n groot probleem geword.

[wysig] Franse Rewolusie en industrialisering

   Die kerk Groß-St.-Martin
   Die kerk Groß-St.-Martin

   Op 6 Oktober 1794 is Keulen deur Franse troepe beset, en die ideale van
   die Franse Rewolusie het 'n einde aan die erfenis van die middeleeue en
   die selfregerende status van die stad gemaak. Een van die belangrikste
   veranderings was die sekularisasie, waarby talle kloosters en kerke
   gesluit en onteien is.

   Na sowat twintig jaar se Franse bewind is die linkeroewer van die Ryn
   tydens die Kongres van Wene in 1815 aan Pruise toegeken. Die Pruisiese
   owerhede het met die versterking van Keulen begin. Terselfdertyd het
   die vinnige industrialisering die ekonomiese basis van die stad
   verander, en die nuwe tekstiel- en metaalnywerhede, brouerye,
   suikersuiweringsfabrieke en ander industriële installasies het van
   Keulen een van die leidende ekonomiese sentra in Duitsland gemaak.

   Bekende nyweraars uit Keulen sluit Nikolaus August Otto (masjienbou en
   toerusting, Klöckner-Humboldt-Deutz), Theodor Felten en sy skoonseun
   Carl Guillaume (kabels, Felten & Guillaume), Franz Stollwerck
   (sjokolade, Stollwerck) en Carl Joest (suiker) in.

   Met die inlywing van talle voorstede op 1 April 1888 het Keulen die
   grootste stad van Duitsland met 'n oppervlak van sowat 11 000 hektaar
   en meer as 260 000 inwoners geword. Die stad het steeds verder
   uitgebrei; in 1910 het die stede Kalk en Vingst, in 1914 Mülheim en
   Merheim met Keulen saamgesmelt. Aan die begin van die Eerste
   Wêreldoorlog het meer as 630 000 mense in die stadsgebied van 20 000
   hektaar gewoon.

[wysig] Konrad Adenauer

   Konrad Adenauer (1876-1967) het in 1917 burgemeester van Keulen geword.
   Alhoewel die stad na die einde van die oorlog tot 1926 deur Britse
   troepe beset is, het Adenauer daarin geslaag om sy politieke doelwitte
   te bereik, waaronder die heropening van die universiteit, een van die
   grootstes in Duitsland, in die jaar 1919 en die oprigting van die
   Müngersdorf-stadion, die grootste in Europa, vanaf 1921. Ander groot
   projekte in dié tyd was die bou van 'n industriële hawe, die
   handelskouterrein in Deutz en die inlywing van die voorstad Worringen.

   Die Nasionaal-Sosialistiese Party NSDAP het sowat veertig persent van
   die stemme in die munisipale verkiesing van die jaar 1933 gewen en 'n
   oorwinning in die politieke magstryd behaal wat gevolg het. Konrad
   Adenauer is in dieselfde jaar afgedank.

[wysig] Die Tweede Wêreldoorlog

   Keulen in die jaar 1945
   Keulen in die jaar 1945

   Op 31 Mei 1942 is Keulen vir die eerste keer deur die bomme van 'n
   gealliëerde lugaanval getref, en teen die einde van die oorlog was meer
   as 90 persent van die stad se woonhuise en alle brûe oor die Ryn
   verwoes. Van die driekwart miljoen inwoners het meer as 20 000 as
   gevolg van die bombardemente gesterf, en honderdduisende is geëvakueer
   of het na die plattelandse gebiede van die omgewing gevlug. In Mei 1945
   was daar nog net 40 000 Keulenaars in die stad.

   In die tydperk van Januarie tot Maart 1945 is sowat 1 800 Duitse en
   buitelandse lede van weerstandsbewegings in Keulen vermoor.

[wysig] Heropbou en ekonomiese groei na die Tweede Wêreldoorlog

   Kort na die einde van die Tweede Wêreldoorlog het reeds sowat 400 000
   Keulenaars na hulle stad teruggekeer, en met die invoering van die nuwe
   geldstelsel in die jaar 1948 het die grootskaalse heropbou van die stad
   se historiese geboue begin.

   Die moderne Keulen is 'n sentrum van die Duitse motornywerheid, maar
   ook talle chemiese en versekeringmaatskappye het hulle hoofkwartiere in
   die stad.

   Met die inlywing van 'n aantal voorstede soos Porz in 1975 het Keulen
   se inwonertal vir 'n tyd lank die een-miljoen-kerf oorskry.

[wysig] Ekonomie

   'n Nagtelike uitsig oor die binnestad van Keulen
   'n Nagtelike uitsig oor die binnestad van Keulen

   Die metropolitaanse gebied van Keulen is met sowat 2,5 miljoen inwoners
   die derde grootste nywerheidsentrum van Duitsland. In die laaste jare
   handhaaf ook die dienstesektor 'n stewige en bestendige groeikoers.

   Die motorbedryf bly die belangrikste nywerheid, en reeds in 1930 kies
   die Amerikaanse motorpionier Henry Ford Keulen met sy uitstekende
   infrastruktuur en vervoergeriewe as die mees geskikte stad vir die
   oprigting van 'n Duitse Ford-fabriek. Later volg Franse
   motorvervaardigers soos Citroën en Renault en Japanse soos Toyota en
   Mazda. Daarnaas word ook trekkers en ander landboumasjiene in Keulen
   vervaardig.

   Met die Ryn as een van die belangrikste Europese waterweë, die lughawe
   Keulen-Bonn as die tweede grootste lugvragsentrum in Duitsland, 'n
   spoorwegnet met honderde daaglikse treinverbindings en 'n snelwegnet,
   wat twaalf grootpaaie insluit, behoort Keulen tot die leidende
   ekonomiese metropole in Europa.

   Chemiese en petrochemiese nywerhede met dosyne raffinaderye lê soos 'n
   gordel ringsom die stad. Ander belangrike nywerhede is masjienbou,
   elektriese apparate, enjins, voedselverwerking (onder meer sjokolade en
   suiker), brouerye en kosmetiek (met onder meer die beroemde Eau de
   Cologne).

   Tientalle versekeringsmaatskappye het hulle hoofkwartiere in Keulen en
   maak van die stad 'n eersterangse sentrum van hierdie bedryf. Sedert
   die middeleue is Keulen 'n finansiële sentrum met talle
   bankmaatskappye.

   Die mediabedryf met die grootste publieke Duitse uitsaaikorporasie, die
   Westdeutscher Rundfunk, en 'n aantal private korporasies maak van
   Keulen 'n eersterangse sentrum vir televisie-, radio- en
   rolprentproduksies. Honderde ondernemings uit die persbedryf en
   drukkerye het hulle hoofkwartiere in Keulen.

   Internasionale handelskoue en vele besienswaardighede is die ekonomiese
   basis vir die plaaslike toerismebedryf.

[wysig] Museums

   Die Romeins-Germaanse Museum
   Die Romeins-Germaanse Museum

   Keulen beskik oor 'n aantal museums met eersterangse versamelings.
   Terwyl die meeste beduidende Duitse museums teruggaan op koninklike
   versamelings, is Keulen se belangrikste museums deur plaaslike burgers
   en versamelaars gestig.

   Die Romeins-Germaanse Museum (Römisch-Germanisches Museum) is in 1946
   deur Hugo Borger as "'n supermark van die vroeë geskiedenis" gestig en
   besit indrukwekkende argeologiese vondse uit die prehistoriese,
   Romeinse en Merowingiese tydperke, waaronder die inskripsie CCAA van
   die oorspronklike Romeinse stadspoort.
   'n Gedeelte van die Dionysos-mosaiek (220-230 n.C.)
   'n Gedeelte van die Dionysos-mosaiek (220-230 n.C.)
   Die grafmonument van Lucius Poblicius (40 n.C., Romeins-Germaanse
   Museum Keulen)
   Die grafmonument van Lucius Poblicius (40 n.C., Romeins-Germaanse
   Museum Keulen)
   Die Museum Ludwig
   Die Museum Ludwig

   Die museum se huidige gebou naby die katedraal van Keulen is op die
   bouvalle van 'n 3de eeuse Romeinse villa, wat in 1941 tydens die bou
   van 'n bunker ontdek is, opgerig en in 1974 ingewy. Die villa se
   hoofvertrek pronk met 'n peristylehuis (suilegang) en die beroemde
   Dionysos-mosaiek. Die museumsgebou met sy binnehowe is deur die
   argitekte Klaus Renner en Heinz Röcke volgens die argitektoniese
   grondvorme van die Romeinse villa ontwerp, alhoewel sy moderne boustyl
   eintlik nie by sy omgewing pas nie.

   Die moderne konsep van die museum, wat vondse volgens 'n aantal
   onderwerpe vertoon, het in die sewentigerjare baie opspraak veroorsaak.
   Die museum dien tegelykertyd as 'n belangrike navorsingsentrum, as die
   argeologiese argief van die stad Keulen en as openbare versameling.

   Sy bekendste kunsskatte naas die Dionysos-mosaiek, wat omtrent 220-230
   n.C. ontstaan het, is die pragtige grafmonument van die Romeinse
   legioensoldaat Ponlicius (omtrent 40 n.C.) en die grootste versameling
   van Romeinse glaskuns wêreldwyd.

   Ander historiese voorwerpe sluit Romeinse en vroeg-Middeleeuse sieraad,
   Romeinse portrette van onder meer keiser Augustus en sy eggenote Livia
   Drusilla, inskripsies, keramiek en ander artefakte in, wat die
   historiese ontwikkeling van Keulen van die Germaans-Ubiese tot by die
   Romeinse periode dokumenteer. Naas mosaieke gee ook muurskilderye 'n
   lewendige indruk van Romeinse binnenshuise versierings. Die
   prehistoriese artefakte dateer uit die Steen-, Brons- en Ystertydperk.

   Die Wallraf-Richartz-Museum & Fondation Corboud behoort tot die groot
   klassieke skilderyemuseums van Duitsland en huisves een van die
   omvangrykste versamelings van Middeleeuse skilderye ter wêreld,
   waaronder werke van die sogenaamde "Keulense Skool", en 'n belangrike
   versameling van grafiese kuns. Die museum gaan soos talle versamelings
   in die stad terug op die Keulense priester Ferdinand Franz Wallraf
   (1748-1824), wat sy boeke, skilderye, tekeninge, etse, munte,
   steenmonumente en altaarbeelde aan die stad Keulen bemaak het, en die
   sakeman Johann Heinrich Richartz (1795-1861), wat 100 000 Thaler vir
   die oprigting van 'n museumsgebou vir Wallraf se versamelings aan die
   stad geskenk het. Die eerste museum is in 1861 geopen, maar deur 'n
   bomaanval tydens die Tweede Wêreldoorlog verniel. Danksy 'n skenking
   van die advokaat Josef Haubrich is 'n nuwe gebou in 1957 geopen - as
   die eerste nuwe museum in die na-oorlogse Duitsland. Die huidige
   kubusvormige museumsgebou is deur die argitek Oswald Mathias Ungers
   ontwerp en op 19 Januarie 2001 op die perseel van die skilder Stefan
   Lochner (omtrent 1400-1451) se voormalige ateljee geopen.

   Die museum vertoon skilderkuns, wat vanaf die Middeleeuse tydperk tot
   by die 19de eeu ontstaan het. Aangesien Keulen steeds 'n
   Rooms-Katolieke stad gebly het, was daar in die Reformasietydperk geen
   beeldestormloop nie, en die kunswerke os ook nie deur brande geraak
   nie, sodat 'n buitengewoon groot aantal Middeleeuse tafelbeelde bewaar
   gebly het. Die museumstigter het tydens die sekularisasie altaarbeelde
   van geprofaniseerde kerke en kloosters versamel. Die naam van die
   museum is gewysig, nadat die Switserse versamelaar Gérard Corboud in
   2001 'n permanente tentoonstelling van impressionistiese skilderkuns
   aan die Wallraf-Richartz-Museum beskikbaar gestel het.

   Die Museum Ludwig net agter die katedraal vertoon kuns uit die 20ste en
   21ste eeu en huisves daarnaas ook die Agfa-Photo-Historama ('n
   versameling van historiese fotografie), 'n eersterangse kuns- en
   museumbiblioteek en 'n konsertsaal, die Kölner Philharmonie. Die museum
   is vernoem na die egpaar Peter en Irene Ludwig uit Aken, wat sy
   versameling van moderne kuns (veral Amerikaanse pop-art en kunswerke
   van die Nuwe Realisme) in 1976 aan die stad Keulen bemaak het - onder
   die voorwaarde dat 'n museum vir hulle sowat driehonderd kunswerke
   opgerig word. Die stadsregering het 'n dubbelmuseum, wat die
   Wallraf-Richartz-Museum en die Museum Ludwig gehuisves het, is digby
   die Keulense katedraal laat bou, wat in 1986 geopen is.

   Die museum se versameling van klassieke moderne kuns sluit die grootste
   aantal pop-art-kunswerke buite die Verenigde State (waaronder
   sleutelwerke van Jasper Johns, Andy Warhol en Roy Lichtenstein),
   Russiese Avantgarde-kuns uit die 1920's, ekspressionistiese Duitse
   skilderye en die grootste versameling van Picasso-kunswerke in
   Duitsland in. Uitstallings oor moderne kunstenaars en kunshistoriese
   onderwerpe vind gereeld plaas.

[wysig] Sakrale argitektuur

   Die katedraal van Keulen
   Die katedraal van Keulen
   Die historiese Vismark met Groß St. Martin, die grootste van Keulen se
   Romaanse kerke
   Die historiese Vismark met Groß St. Martin, die grootste van Keulen se
   Romaanse kerke

   Die katedraal van Keulen (amptelik: Hohe Domkirche St. Peter und Maria)
   is vandag die bekendste baken in die stad, en dit is deur kunshistorici
   as die "jongste en mooiste suster van die groot katedrale van Frankryk"
   beskryf.

   Die omgewing van die huidige katedraal was in die Romeinse tydperk 'n
   digbevolkte kwartier, en die eerste episkopale kerk, wat volgens die
   Sint-Pieterskerk in Rome ontwerp was, is in 313 opgerig. In 817 het
   Karel die Grote sy vriend en raadgewer Hildebold as biskop van Keulen
   benoem en die stad tegelykertyd tot die setel van 'n aartsbisdom
   verhef. In hierdie periode is die sogenaamde Ou Katedraal opgerig, 'n
   Karolingiese kerkgebou met twee kore en torings, wat aan die hand van
   argeologiese opgrawings en vroeg-Middeleeusese beskrywings en
   illustrasies gerekonstrueer is.

   Op 23 Julie 1164 het aartsbiskop Rainald von Dassel die relikwieë van
   die Drie wyse Manne uit die Ooste van Milaan na Keulen gebring, en die
   stad het skielik tot een van die belangrikste bedevaartsoorde in die
   Heilige Romeinse Ryk ontwikkel. Die Middeleeuse mense het die besit van
   heilige relikwieë as 'n belangrike stap op hulle weg na verlossing
   beskou, en Keulen is gevolglik dikwels die "Heilige Stad" genoem. Die
   nuut-gekroonde konings en keisers van die Heilige Romeinse Ryk het
   voortaan hulle eerste reis van Aken na Keulen onderneem, om die skryn
   van die Drie Wyses te besoek. Groot skare pelgrims het na Keulen
   gestroom, en ook sy inwonerstal het vinnig gestyg. Keulen was in die
   Middeleeue selfs die grootste stad in Europa.

   In die 13de eeu is 'n nuwe katedraal beplan, en in 1248 is die
   hoeksteen van die nuwe kerkgebou deur Konrad von Hochstaden gelê. Die
   Keulense katedraal is volgens die groot Franse katedrale, veral dié van
   Amiens, in die Gotiese boustyl ontwerp. Sy koor is op 27 September 1322
   ingewy. Die hyskraan, 'n houtstruktuur wat op die voorlopige dak van
   die suidelike toring, wat in 1410 voltooi was, opgerig is, het eeue
   lank 'n kenmerkende deel van Keulen se stadshorison gevorm. Die
   boubedrywighede is in 1560 gestaak, maar nogtans was die grootste deel
   van die katedraal reeds in gebruik.

   Eers in die 19de eeu is die katedraal as "Duitsland se nasionale skryn"
   uiteindelik voltooi. Die hoeksteen vir die nuwe boubedrywighede is in
   1842 gelê, en danksy die gevorderde tegnologie is die katedraal daarna
   in slegs 38 jare deur die argitekte Zwirner en Voigtel voltooi.

   Naas sy Gotiese katedraal beskik Keulen oor twaalf unieke kerke in die
   Romaanse boustyl, wat almal in die bomaanvalle van die Tweede
   Wêreldoorlog verniel en later heropgebou is. Die tydperk tussen 1150 en
   1250 word as die goue eeu van Keulen se kerkargitektuur beskou, en
   danksy die twaalf kerke, wat naby mekaar in die historiese middestad
   opgerig is, het Keulen in die Middeleeue die bynaam hillige Cöllen
   ("die heilige Keulen") gekry. Die twaalf Romaanse kerke word by die
   belangrikste kerkgeboue van Wes-Europa gereken. En alhoewel na die
   boustyl van hierdie kerkgeboue as "Romaans" verwys word, dateer sommige
   van hulle nog uit die laat Grieks-Romeinse stylperiode, en die meeste
   is voortdurend verander sodat hulle uiteindelik 'n verskeidenheid
   stylelemente verenig het.

   Omtrent 1800 was daar altesaam 149 kerkgeboue met 171 torings, waarvan
   talle in die tydperk van die sekularisasie in die vroeë 19de eeu
   gesloop is - net soos 'n aantal abdye en kloostermure. Slegs die groot
   kerke is gespaar en het as parogiekerke gedien, wat verskeie kere
   gerestoureer en by die styl van die verskillende periodes aangepas is.

   Ná die verwoestings van die oorlog is die Romaanse kerke in die
   puristiese styl van die 1950's herstel; mosaïeke, wat gedurende die
   19de eeu bygevoeg is, is verwyder.

   Sint-Gereon is as 'n indrukwekkende dekagonale gebou op 'n 4de eeuse
   Romeinse fondament opgerig en word as een van die uitstekendse
   voorbeelde van kerkargitektuur uit die Hohenstaufen-tydperk beskou.

   Sint-Severinus het as 'n kapel oor 'n Romeinse begraafplaas ontstaan en
   is in die 10de, 11de, 13de, 14de en vroeë 15de eeu verander en
   vergroot. Die kerkgebou behels stylelemente uit die Laat
   Hohenstaufen-periode in sy oostelike gedeelte en Laat Gotiese invloede
   in sy westelike gedeelte, wat op 'n indrukwekkende manier met mekaar
   versmelt.

[wysig] Vervoer

   'n Lugfoto van Keulen se hoofstasie
   'n Lugfoto van Keulen se hoofstasie

   Die Konrad-Adenauer-lughawe van Keulen/Bonn is die vierde grootste in
   Duitsland (die tweede grootste vir lugvrag en sewende grootste ten
   opsigte van passasiersgetalle).

   Alhoewel dit in die sestigerjare as 'n interkontinentale lughawe beplan
   is, word slegs 'n klein aantal oorsese bestemmings bedien. Daar is
   altesaam 139 bestemmings in 38 lande, wat vanaf Keulen/Bonn bedien
   word, waaronder regstreekse verbindings met New York-Newark
   (Continental Airlines) en Rio de Janeiro. Die meeste ander oorsese
   verbindings is seisoenaal. Keulen/Bonn is daarnaas die Europese
   vervoersentrum van die Amerikaanse United Parcel Service (UPS) en 'n
   belangrike vragbasis vir FedEx, DHL en Lufthansa Cargo.

   Die lughawe is ook een van net veertig wêreldwyd, wat oor
   landingsgeriewe vir die Amerikaanse ruimtependelvoertuie (Space
   Shuttles) beskik.

   Keulen se hoofstasie is die belangrikste in die weste van Duitsland en
   sy besigste kruispunt met spoorwegverbindings na Trier, Aken, Frankfurt
   am Main, Parys en talle Duitse stede. Meer as duisend treine ry
   daagliks oor Keulen se Hohenzollern-brug.

[wysig] Kookkuns

   Rynlandse mossels
   Rynlandse mossels
   'n Kranz Kölsch ("'n krans Keulense bier")
   'n Kranz Kölsch ("'n krans Keulense bier")

   Keulen pronk met 'n ryk kulinêre tradisie, wat oor baie eeue heen
   ontwikkel het en steeds plaaslike bestanddele op 'n geskikte manier met
   ingevoerde en soms selfs eksotiese elemente vermeng het. Weens die
   internasionale handelsbetrekkinge het haring, mossels en talle speserye
   al vroeg deel van die plaaslike kookkuns geword. In die Middeleeue, toe
   salms in die Ryn nog volop was, is hierdie vissoort as 'n gereg vir arm
   mense beskou, terwyl haring net op die spyskaart van welgesteldes
   verskyn het. Rynlandse Heringsstipp met appels, uie en room is 'n
   tipiese gereg, wat uit hierdie periode dateer.

   Die plaaslike kookkuns spog ook met pikante soet-sure geregte soos
   gemarineerde vleis met rosyntjies (Rheinischer Sauerbraten), wat saam
   met kluitjies bedien word. Oorspronklik is perdevleis vir hierdie gereg
   gebruik, wat deesdae egter meestal van beesvleis berei word.

   Himmel un Ääd ("Hemel en Aarde") is 'n mengsel van fyngedrukte
   aartappels ("Aarde") en appelmoes ("Hemel"), wat tradisioneel saam met
   bloedwors (Flönz, Bloodwoosch) geniet word. Rievkoche is pankoekies,
   wat van vars fyngedrukte aartappels en uie berei en met of sonder
   appelmoes bedien word. Dit is ook 'n gewilde wegneem-ete, wat orals in
   die stad aangebied word.

   Ääzezupp is die gewilde tradisionele ertjiessop, wat vroeër gereeld op
   Saterdae geëet is. Hierdie pikante gereg word verfyn met lamvleis, ham
   en uie. Die sop word ook dikwels as wegneem-ete geniet.

   Die Keulense variant van varkpootjies heet Hämmche met suure Kappes -
   die pootjies word saam met suurkool en fyngedrukte aartappels bedien.

   Die Keulense Halve Hahn is allesbehalwe 'n hoendergereg. Hierdie
   spesialiteit is 'n rog-rolletjie (met 'n oppervlak wat baie op 'n
   gebraaide hoender lyk), wat met botter en Nederlandse kaas bedien en -
   net soos die meeste ander spesialiteite - saam met Keulen se tipiese
   Kölsch-bier geniet word.

   Kölsch is 'n bier van hoë gisting, wat vars geniet moet word en dus in
   spesiale glasies bedien word. In sy huidige vorm word Kölsch-bier
   sedert die vroeë 20ste eeu aangebied, terwyl die naam Kölsch vir die
   eerste keer in 1918 deur 'n plaaslike brouery gebruik is om hierdie
   bierspesialiteit te bemark. Kölsch is die enigste bier in die Europese
   Unie wat as 'n streeksgebonde spesialiteit en bier van oorsprong erken
   word, en dit geniet dus in die EU dieselfde beskerming soos byvoorbeeld
   cognac of Franse champagne-vonkelwyn. Naas restourante en kroeë word
   die bier ook in Keulen se gewilde brouhuise aangebied, 'n soort
   gesellige kroeë, wat ook etes bedien. Danksy die nabyheid van
   eersterangse wynbougebiede is daar ook talle uitstekende wynkroeë.

[wysig] Bronne

     * Köster, Nina (uitgewer): Cologne. Insight City Guide. Hong
       Kong/Singapoer: Houghton Mifflin/Apa Publications 1992
     * Mackendrick, Paul: Romans on the Rhine. New York: Funk & Wagnalls
       1970
     * Prinz, Friedrich: Kelten, Römer und Germanen. Deutschlands
       Frühgeschichte. München: Piper 2007

[wysig] Verwysings

    1. ^ Prinz, Friedrich: Kelten, Römer und Germanen. Deutschlands
       Frühgeschichte. München: Piper 2007, bl. 98

[wysig] Eksterne skakels

     * Amptelike webwerf


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Stede in Duitsland • Noordryn-Wesfale

