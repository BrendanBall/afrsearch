Keëlsnit


   Tipes keëlsnitte
   Tipes keëlsnitte

   In wiskunde is 'n keëlsnit 'n kromme wat gevorm word deur die snyding
   van 'n keël (meer nougeset 'n regsirkulêre keëloppervlak ) met 'n vlak.
   Keëlsnitte sluit in sirkels, ellipse, parabole en hiperbole. Keëlsnitte
   is solank terug as 200 v.C. bestudeer toe Apollonius van Perga 'n
   stelselmatige studie oor hulle eienskappe onderneem het. Hoewel die
   Grieke reeds van die optiese eienskappe van die krommes ontdek het word
   dit egter eers teen die 16de eeu buite optika toegepas toe Johannes
   Kepler ontdek het dat planete in elliptiese wentelbane om die son
   beweeg en Galileo bewys het dat projektielbeweging parabolies is. Die
   keëlsnitte het almal unieke weerkaatsingseienskappe waarvan veral die
   van die parabool belangrik is vir satellietskottels, teleskope en by
   beligting. Parabole, ellipse, sirkels en hiperbole word ook as gevolg
   van estetiese en strukturele eienskappe algemeen in boukuns gebruik in
   byvoorbeeld hiperboloïde water- en verkoeltorings of die paraboliese
   boë van die Asphalt Green Aquacenter in New York.

   Inhoud

        * 1 Tipes keëlsnitte
             + 1.1 Ontaarde gevalle
        * 2 Wiskundige beskrywing van keëlsnitte
             + 2.1 Keëlsnitte as puntlokusse
             + 2.2 Eksentrisiteit
             + 2.3 Kartesiese koördinate
             + 2.4 Poolkoördinate
             + 2.5 Dandelinsfere
        * 3 Eienskappe, voorkoms en toepassings
             + 3.1 Weerkaatsingseienskappe
             + 3.2 Sterrekunde
             + 3.3 Projektielbeweging
             + 3.4 Argitektuur
             + 3.5 Elipsvoorkoms en toepassings
             + 3.6 Paraboolvoorkoms en toepassings
             + 3.7 Hiperboolvoorkoms en toepassings
             + 3.8 Gladheid

[wysig] Tipes keëlsnitte

   Verskillende krommes word gevorm afhangende van die hoek waarteen die
   snyding plaasvind. Sirkels en ellipse is van die bekendste voorbeelde
   van keëlsnitte en word gevorm wanneer die snydingshoek van 'n keël en
   'n vlak sodanig is dat die vlak slegs deur een helfte van 'n dubbelkeël
   gaan en dus 'n geslote kromme vorm. 'n Sirkel is 'n spesiale geval van
   'n ellips waar die vlak reghoekig tot die keëlas is. As die vlak
   parallel is aan 'n generator lyn van die keël word 'n parabool gevorm
   wat 'n oop kromme is. 'n Hiperbool word gevorm as die snydingshoek
   veroorsaak dat die vlak deur beide dele van 'n dubbekkeël gaan om 'n
   twee oop krommes te vorm.

[wysig] Ontaarde gevalle

   Die ontaarde gevalle waar die vlak deur die toppunt van die keël gaan
   of waar die keël self ontaard is word gewoonlik nie ingesluit by die
   keëlsnitte nie.

   In die geval waar die vlak deur die toppunt gaan word 'n punt, 'n
   reguit lyn, of 'n paar kruisende lyne gevorm.

   Die keël self kan ontaard wees as die hoek wat die keël genereer of 0°
   of 90° is. As die hoek 90° is beslaan die binnekant van die keël alle
   driedimensionele ruimte en is die buitekant van die keël die vlak wat
   deur die toppunt van die keël gaan en reghoekig tot die keël se as is.
   Dieselfde vlak kan die snydingsvlak wees wat dan die hele vlak as
   snyding lewer. Alle ander snydings is 'n reguit lyn. As die keël se
   generatorhoek daarteenoor 0° is, en die snydingsvlak is parallel aan
   (maar nie op) die keëlas, is die snyding nul.

[wysig] Wiskundige beskrywing van keëlsnitte

[wysig] Keëlsnitte as puntlokusse

   Elke tipe keëlsnit kan gedefinieer word as die lokus van alle punte P
   met 'n sekere eienskap:
     * Sirkel: dist(P,C) = r, waar C 'n vaste punt (die middelpunt) is, en
       r 'n vaste konstante (die radius) is.
     * Parabool: dist(P,F) = dist(P,L), waar F 'n vaste punt (die
       brandpunt) is, en L 'n vaste lyn (die direktriks of riglyn) is wat
       F nie bevat nie.
     * Ellips: dist(P,A) + dist(P,B) = d, waar A,B verskillende vaste
       punte (die brandpunte) is, en d > dist(A,B) 'n vaste konstante (die
       hoof diameter) is.
     * Hiperbool: | dist(P,A) − dist(P,B) | = d, waar A,B verskillende
       vaste punte (die brandpunte) is, en d < dist(A,B) 'n vaste
       konstante is.

   In projeksiemeetkunde kan elkeen van die keëlsnitte gedefinieer word as
   die lokus van alle punte ewe ver van 'n vaste punt (die brandpunt) en
   'n vaste kromme (die direktriks). Alle keëlsnitte het identiese
   eienskappe in projeksieruimte en elke stelling in projeksiemeetkunde
   wat vir een keëlsnit waar is is waar vir alle ander.

[wysig] Eksentrisiteit

   Ellips (e=1/2), parabool (e=1) en hiperbool (e=2) met vaste brandpunt F
   en direktriks.
   Ellips (e=1/2), parabool (e=1) en hiperbool (e=2) met vaste brandpunt F
   en direktriks.

   Die vier bostaande voorwaardes kan in een voorwaarde gekombineer word
   wat afhang van 'n vaste punt F (die brandpunt), 'n lyn L (die
   direktriks) wat F nie bevat nie en 'n nie-negatiewe reële getal e (die
   eksentrisiteit). Die ooreenstemmende keëlsnit bestaan uit alle punte
   waarvan die afstand na F gelyk is aan e maal die afstand na L. Vir 0 <
   e < 1 word 'n ellips verkry, vir e = 1 'n parabool, en vir e > 1 'n
   hiperbool.

   Vir 'n ellips en 'n hiperbool kan twee brandpunt-direktriks kombinasies
   geneem word waar elkeen die selfde volle ellips of hiperbool verskaf.
   Die afstand van die middelpunt na die direktriks is {a}\over{e} , waar
   a die semi-hoofas van die ellipse is, of die afstand van die middelpunt
   na die bopunte van die hiperbool. Die afstand van die middelpunt na 'n
   brandpunt is ae.

   In die geval van 'n sirkel is e = 0 en kan mens jou voorstel dat die
   direktriks oneindig ver van die middelpunt is. Die stelling dat die
   sirkel uit alle punte bestaan waarvan die afstand e maal die afstand na
   L is, is nie nuttig nie aangesien dit nul keer oneindig lewer.

   Die eksentrisiteit van 'n keëlsnit is dus 'n maatstaf van hoe ver dit
   van 'n sirkelvorm afwyk.

   Vir 'n gegewe a, hoe nader e is aan 1, hoe kleiner is die halfklein as.

[wysig] Kartesiese koördinate

   In die Kartesiese koördinaatstelsel is die grafiek van 'n kwadratiese
   vergelyking met twee veranderlikes altyd 'n keëlsnit, en alle
   keëlsnitte spruit hieruit voort. Die vergelyking sal die volgende vrom
   hê

          Ax^2 + Bxy + Cy^2 +Dx + Ey + F = 0\; met A, B, C nie almal nul
          nie.

   Grafiese uitbeelding van die keëlsnitte
   Grafiese uitbeelding van die keëlsnitte

   dan:
     * as B^2 − 4AC < 0, verteenwoordig die vergelyking 'n ellips (behalwe
       as die keël ontaard is, byvoorbeeld x^2 + y^2 + 10 = 0);
          + as A = C en B = 0, verteenwoordig die vergelyking 'n sirkel;
     * as B^2 − 4AC = 0, verteenwoordig die vergelyking 'n parabool;
     * as B^2 − 4AC > 0, verteenwoordig die vergelyking 'n hiperbool;
          + as A + B = 0 ook waar is, verteenwoordig die vergelyking 'n
            reghoekige hiperbool.

   polinoom Let daarop dat A en B slegs veeltermige koëffisiënte is en nie
   die lengtes van half-hoof/klein as soos in die vorige afdelings
   gedefinieer nie.

   Deur verandering van koördinate kan die vergelykings in standaardvorms
   geskryf word:
     * Sirkel: x^2+y^2=a^2\,
     * Ellips: {x^2\over a^2}+{y^2\over b^2}=1
     * Parabool: y^2=4ax\,
     * Hiperbool: {x^2\over a^2}-{y^2\over b^2}=1

   Sulke vorms sal simmetries om die x-as, en vir die sirkel, ellips en
   hiperbool ook simmetries om die y-as wees.

   Die standaardvorme kan as parametriese vergelykings geskryf word,
     * Sirkel: (a\cos\theta,a\sin\theta)\, ,
     * Ellips: (a\cos\theta,b\sin\theta)\, ,
     * Parabool: (a t^2,2 a t)\, ,
     * Hiperbool: (a\sec\theta,b\tan\theta)\, of (\pm a\cosh u,b \sinh
       u)\, .

[wysig] Poolkoördinate

   Semi-latus rectum in die geval van 'n ellips
   Semi-latus rectum in die geval van 'n ellips

   Die semi-latus rectum van 'n keëlsnit, gewoonlik met l aangedui, is die
   afstand van die enkele brandpunt, of een van die twee brandpunte na die
   keëlsnit self gemeet langs 'n lyn reghoekig tot die hoof-as. Dit is
   verwant aan die halfhoof-as a, en die halfklein-as b, deur die formula
   al = b^2, of l = a(1 − e^2).

   In poolkoördinate word 'n keëlsnit met een brandpunt by die oorsprong
   en, indien enige, die ander op die positiewe x-as, is gegee deur die
   vergelyking

          r = {l \over (1 - e \cos \theta) } .

   Soos hierbo, vir e = 0, word 'n sirkel verkry, vir 0 < e < 1 'n
   ellipse, vir e = 1 'n parabool, en vir e > 1 'n hiperbool.

[wysig] Dandelinsfere

   Deur gebruik te maak van Dandelinsfere kan 'n kort elementêre argument
   gemaak word wat aantoon dat die karakterisering van die krommes as
   snydings van 'n hoek met 'n keël ekwivalent is aan die karakterisering
   in terme van brandpunte, of van 'n brandpunt en 'n direktriks.

[wysig] Eienskappe, voorkoms en toepassings

   Die Hiperboloïed Kobe Hawetoring, Kobe, Japan.
   Die Hiperboloïed Kobe Hawetoring, Kobe, Japan.

[wysig] Weerkaatsingseienskappe

   Die keëlsnitte het almal spesifieke unieke weerkaatsings eienskappe:
     * In 'n Ellips word enige lig of ander sein wat by een brandpunt
       opgewek word na die ander brandpunt weerkaats. Die eienskap word
       gebruik in 'n fluistergewelf om iemand wat by een brandpunt staan
       toe te laat om 'n fluistergesprek met iemand by die ander brandpunt
       te hou. Die mediese prosedure litotripsie maak gebruik van die
       eienskap van ellipse om nierstene te behandel. In die prosedure
       word die pasiënt in 'n elliptiese watertenk geplaas met die
       niersteen by een brandpunt. Hoe-energie skokgolwe word dan by die
       ander brandpunt, wat buite die pasiënt se liggaam lê, opgewek. Die
       golwe word as gevolg van die ellips se weerkaatsings eienskappe op
       die niersteen gefokus om dit te vernietig.
     * In 'n Parabool het die vermoë om as 'n spieël of ander
       weerkaatsings toestel lig of ander vorms van
       elektromagnetiesestraling op 'n gemene brandpunt te fokus. Die
       beginsel van 'n paraboliese weerkaatser is reeds in die 3de eeu
       v.C. deur Archimedes ontdek. Volgens oorlewering ^[1] het hy
       paraboliese spieëls gebruik om Syracuse teen die Romeinse vloot te
       verdedig deur die son se strale te konsentreer om die Romeinse
       skepe aan die brand te steek. Die beginsel is van die 17de eeu
       toegepas in teleskope. vandag word paraboliese weerkaatsers
       algemeen gebruik in mikrogolf antennas, satellietskottels ens. Dit
       word ook omgekeerd in beligting gebruik om 'n punt bron soos 'n
       gloeilamp se uitstraling in 'n nou bundel te fokus.
     * In 'n Hiperbool word strale wat gerig is op die een brandpunt van
       die hiperbool by die ander brandpunt van 'n hiperboliese spieël
       weerkaats. As 'n mens dus byvoorbeeld 'n gloeilamp voor 'n
       hiperboliese weerkaatser plaas sal dit lyk asof dit van die ander
       brandpunt agter die weerkaatser skyn.

[wysig] Sterrekunde

   Keëlsnitte is belangrik in sterrekunde: die wentelbane van twee
   massiewe voorwerpe wat volgens Newton se wet van universele gravitasie
   met mekaar wisselwerk, is keëlsnitte as hulle gemene massamiddelpunt as
   stilstaande beskou word. As hulle aan mekaar verbind is sal beide
   ellipse aftrek; as hulle uit mekaar beweeg sal beide parabool- of
   hiperboolbane volg.

[wysig] Projektielbeweging

   Een van die bekendste voorbeelde van die parabool in die natuur is die
   trajek van 'n deeltjie of liggaam wat beweeg onder die invloed van 'n
   eenvormige gravitasieveld sonder lugweerstand (byvoorbeeld, 'n
   krieketbal wat deur die lug vleig waar lugweerstand weggelaat word).
   Die paraboliese trajek van projektiele is eksperimenteel deur Galileo
   vroeg in die 17de eeu ontdek toe hy eksperimkente uitgevoer het met
   balle wat op hellende vlakke rol. Die paraboliese vorm van
   projektielbeweging is later wiskundig deur Isaac Newton bewys.

[wysig] Argitektuur

   Benewens die voorkoms van ellipse in fluistergewelwe word benaderings
   van parabole ook aangetref in die vorm van kabels van hangbrûe.
   Vryhangende kabels wat op die oog af soos parabole lyk beskryf nie
   parabole nie maar eerder kettinglyne. Onder die invloed van 'n
   eenvormige lading (soos 'n brugdek byvoorbeeld), word dit egter tot 'n
   parabool vervorm. Baie boë wat soos parabole lyk is eintlik eerder
   onderstebo kettinglyne wat gebruik word as gevolg van die strukturele
   voordele wat die vorm bied. Hiperbole kom veral in
   hiperboloïedstrukture soos hiperboliese dakke en torings voor.

[wysig] Elipsvoorkoms en toepassings

[wysig] Paraboolvoorkoms en toepassings

[wysig] Hiperboolvoorkoms en toepassings

[wysig] Gladheid

   Keëlsnitte is altyd "glad". Meer nougeset, hulle bevat nooit enige
   infleksie punte nie. Dit is belangrik vir baie toepassings soos
   aërodinamika, waar 'n gladde oppervlak nodig is om laminêre vloei te
   verseker en om turbulensie te vermy.
   Kategorieë: Meetkunde • Keëlsnitte

