Kimberley


   Kimberley is 'n stad in Suid-Afrika en die hoofstad van die Noord-Kaap
   met sowat 170 000 inwoners. Die stad verwerf in 1871 internasionale
   bekendheid danksy die ontdekking van 'n diamantveld. Die
   mynboubedrywighede, wat hier vinnig ontwikkel het, gee onder meer die
   aanleiding tot die industrialisering van Suid-Afrika. Kimberley maak op
   2 September 1882 ook geskiedenis as die eerste stad in Suid-Afrika en
   die suidelike halfrond met gloeilamp-straatverligting.

   Alhoewel die stad nie langs die belangrike toeristeroete van
   Suid-Afrika lê nie, is dit saam met Upington die poort na Suid-Afrika
   se "Wilde Weste" en na Namibië, met Namakwaland, die
   Kalahari-Gemsbokpark, die Augrabies-waterval en die Namibwoestyn met
   die Visrivier-canyon as die belangrikste toeristebestemmings.

[wysig] Geskiedenis

   Die Groot Gat
   Die Groot Gat

   In 1866 het Erasmus Jacobs 'n klein wit klip naby die Oranjerivier, op
   die plaas De Kalk, naby Hoopstad gevind. Die klip was 'n 21,25 karaat
   (4,25 g) diamant, wat die naam Eureka gekry het. Later is 'n groter
   83,50 karaat (16,7 g) diamant by Colesbergkoppie gevind, die Ster van
   Suid-Afrika, en mynwerkers het in hulle duisende gearriveer. Daar is na
   hierdie plek as New Rush verwys. Delwery het hier onder ellendige
   omstandighede plaasgevind - die meeste mense het net oor armsalige
   hulle of tente beskik en is gepla deur hitte, vuiligheid, insekte en
   geweldpleging.

   Die voortdurende magstryd en hebsug het nogtans 'n aantal merkwaardige
   mense voortgebring, wat in die ekonomiese geskiedenis van Suid-Afrika
   'n beduidende rol sou speel: Cecil Rhodes, die seun van 'n Engelse
   vikaris, het hier die welvarendste en magtigste man op die vasteland
   van Afrika geword. Barney Barnato, 'n voormalige straathandelaar uit 'n
   Londense krotbuurt, het hier sy loopbaan as mynmagnaat en
   multimiljoenêr begin.

   Delwery het veral by die Colesbergkoppie plaasgevind, maar die koppie
   is geleidelik weggedelf en staan nou bekend as die Groot Gat - die
   grootste gat in die wêreld wat met pik en graaf gemaak is. Die gat het
   'n omvang van 1 600 meter, 'n diepte van 215 meter, 'n deursnee van 460
   meter en 'n oppervlak van twaalf hektaar. In die tydperk tussen 1871 en
   1914 is 2 722 kilogram of 14,5 miljoen karaat diamante gemyn en 25
   miljoen ton aarde en gesteente verwyder. Die Groot Gat is vandag 'n
   opelugmuseum.

   Gedurende 1873 is dit 'n nuwe naam gegee, Kimberley (vernoem na die
   Britse Sekretaris vir die Kolonie, die Graaf van Kimberley). Huise,
   strate en brûe is opgerig, en teen die eeuwisseling was Kimberley 'n
   bloeiende stad.

   Suid-Afrika se eerste mynbouskool, wat in 1896 in Kimberley geopen is,
   is later na Johannesburg verskuif, waar dit tot die Universiteit van
   die Witwatersrand uitgebou is.

[wysig] Besienswaardighede

     * Belgravia is die oudste woongebied in Kimberley en spog met
       pragtige woonhuise uit die 19de eeu.
     * Die Star of the West is moontlik die oudste kroeg in Suid-Afrika.
       'n Barkruk, wat vir Sir Cecil Rhodes vervaardig is, kan hier nog
       steeds besigtig word.
     * Die kapel van Suster Henrietta Stockdale is in 1887 ter ere van dié
       bekende verpleegster opgerig. Danksy haar invloed was Suid-Afrika
       in 1891 die eerste land ter wêreld, wat met die amptelike
       registrasie van verpleegsters begin het.

[wysig] Eksterne skakels

     * http://kimberley.co.za (in Engels)

   Kategorieë: Noord-Kaap • Stede in Suid-Afrika

