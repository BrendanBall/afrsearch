Kinderarbeid


   Sommige arbeid kan baie voordelig vir ‘n kind se ontwikkeling wees. Dit
   kan ‘n kind leer om verantwoordelikheid te aanvaar en dit ontwikkel
   sekere vaardighede wat hom vir die res van sy lewe tot hulp sal wees.

   Ongelukkig is daar miljoene kinders wat vandag in haaglike
   omstandighede ‘n bestaan moet voer. In die proses word hulle
   gesondheid, opvoeding, persoonlike en sosiale ontwikkeling en selfs
   hulle lewe in die spel geplaas. Hulle moet soms op jong ouderdom reeds
   werk om aan die lewe te bly. Hulle werk is baie keer gevaarlik en hulle
   werksure buitensporig… en in ruil daarvoor omtvang hulle ‘n belaglike
   of geen salaris.

[wysig] Oorsake van kinderarbeid

   Armoede is gewoonlik die rede waarom kinders op ‘n jong ouderdom moet
   werk om aan die lewe te bly. In sommige gevalle is dit ‘n gevestigde
   tradisie om die kinders by die ekonomiese aktiwiteite van die gesin te
   betrek.

   Nog ‘n oorsaak is werkgewers wat goedkoop kinderarbeid inspan vir eie
   ekonomiese gewin. Kinders word in gevaarlike situasies in diens geneem
   omdat hulle nie so veeleisend is nie, sekere werkies met hulle klein
   vingertjies makliker verrig en nie om groter salarisse onderhandel nie.

   Vir die meeste van hierdie kinders is skool nie ‘n opsie nie.

   Kinderarbeid is die begin van ‘n bose kringloop. Hierdie kinders het
   nie die geleentheid om formele onderrig te ondergaan nie en doen
   werkies in ruil vir ‘n karige loon. Uiteindelik moet hulle weer van
   húlle kinders se arbeid gebruik maak om te kan oorleef.

[wysig] Skaal van die probleem

   Die Internasionale Werkersorganisasie skat dat daar 246-miljoen kinders
   tussen die ouderdom van 5 en 17 jaar is wat werk.

   111-miljoen kinders onder die ouderdom van 15 doen lewensgevaarlike
   werk.

   8,4-miljoen kinders is in slawerny. 70% van hierdie kinders werk sonder
   betaling vir hulle gesinne.

   Uit Unicef se studie kan afgelei word dat 5 000 tot 7 000 Nepalese
   kinders prostitute is. Dit is dus ‘n baie groter probleem as wat die
   meeste van ons dink.

   Die ergste vorm van kinderarbeid:
     * Alle vorme van slawerny, die smokkel van kinders of die gebruik van
       kinders in die weermag.
     * Die gebruik van kinders vir prostitusie en pornografie.
     * Die gebruik van kinders om dwelms te smokkel.
     * Kinders van vyf jaar wat tot 16 uur per dag in fabrieke, myne en
       steenmakerye werk.

   Die meeste van hierdie kinders geniet nie versorging nie en daarom moet
   hulle werk.

   Tog is dit belangrik vir kinders, maar veral tieners, om sakgeld te
   verdien. Die woord “verdien” is in hierdie konteks baie belangrik. Die
   kind moet leer om iets te doen in ruil vir geld. Geld het ‘n sentrale
   deel van ons lewe geword; die kort daaraan, die besteding daarvan en
   die gee daarvan aan behoeftiges. Ons moet ons kinders bemagtig om
   eendag gereed te wees vir die harde finansiële wêreld om ons.

   Kinders kan huistakies verrig en op so ‘n manier hulle sakgeld verdien.
   Hier is van die huistakies wat goed is vir ‘n kind se ontwikkeling en
   wat hom ‘n verantwoordelikheidsin aanleer.
     * Skottelgoed was, afdroog en wegpak
     * Tuinwerk
     * Tafel dek
     * Die boekrak regpak
     * Skoene skoonmaak

   Ondernemerskap is ‘n omstrede onderwerp in ons ekonomies veranderde
   wêreld en is self in skole se leerplanne ingewerk. Markdae by skole en
   selfs kleuterskole is deesdae baie gewild en kinders leer die fynere
   kunsies van ondernemerskap aan. Dit is belangrik dat die kind self werk
   en die verantwoordelikheid dra. Ouers moet slegs in ondersteunende
   hoedanigheid betrokke wees.

   Soos Aristoteles tereg gesê het: Dit is 'n natuurlike verloop van die
   lewe dat dit sommige kinders se lot is om aan kinderarbeid blootgestel
   te word. Daardie kringloop kan verbreek word deur kinders as
   ondernemers te bemagtig en hulle op die finansiële wêreld, wat hulle
   gaan betree, voor te berei.

[wysig] Sien ook

     * Kinderslawerny
     * Kindermishandeling
     * Slawerny

   Kategorie: Menseregte

