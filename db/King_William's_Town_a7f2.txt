King William's Town


   Die geskiedkundige dorpseël
   Die geskiedkundige dorpseël

   King William's Town is 'n groot dorp in die Suid-Afrikaanse provinsie
   Oos-Kaap. Dit lê naby die hawestad Oos-Londen en grens aan die
   provinsiehoofstad Bisho, en vorm saam met dié twee stede die
   munisipaliteit Buffalo City, na aanleiding van die Buffelsrivier.

   Inhoud

        * 1 Geskiedenis
        * 2 NG gemeente
        * 3 Besienswaardighede
        * 4 Eksterne skakels
        * 5 Bronne

[wysig] Geskiedenis

   King William's Town het sy ontstaan te danke aan die oorlogvoering met
   die Xhosa in die 19de eeu asook die deursettingvermoë van die Skotse
   sendeling John Brownlee. Hy het die Buffalo Mission Station op die
   vrugbare oewer van die Buffelsrivier in 1826 gestig.

   Teen 1832 was daar reeds vyf gebou op die sendingstasie met 'n nuwe
   kerk in aabou. Maar die Xhosas het in 1832 aangeval en die hele stasie
   afgebrand. Brownlee, sy gesin en 'n handelaar, ene mnr. Kirkman, het
   net-net daarin geslaag om te vlug. Toe kolonel Harry Smith van die
   Rifle Brigade daar opdaag aan die hoof van militêre bedrywighede, het
   hy sy tente opgeslaan naby die tuin van 'n ou sendingstasie. Smith het
   Brownlee se huis laat herbou as blyplek vir hom en sy Spaanse vrou,
   Juana.

   Die goewerneur van die Kaapkolonie, sir Benjamin D'Urban, het King
   William's Town op 24 Mei 1835 tot hoofstad van die Provinsie van
   Koningin Adelaide verklaar. Omdat die nuwe koloniale sekretaris, lord
   Charles Glenelg nie met Harry Smith se metodes saamgestem het nie, het
   hy 'n bevel op 26 Desember 1835 uitgevaardig ingevolge waarvan die
   Xhosas hulle grondgebied tussen die Kei en die Keiskamma kon terugneem
   en so is die Provinsie van Koningin Adelaide laat vaar en King
   William's Town verlate agtergelaat.

   Die sendeling Brownlee het weer op die toneel verskyn toe hy sy
   sendingstasie en huis weer in besit kom neem het, die gebruik waarvan
   hom ontsê is tydens Smith se kortstondige beset. Brownlee het 10 jaar
   lank onverpoos sy werk onder die amaNtinde voortgesit.

   In 1846, tydens die sogenaamde Oorlog van die Byl, is die sendinggeboue
   weereens tot op die grond toe afgebrand. Smith het weer sy opwagting
   gemaak, in die gedaante van sir Harry, dié keer as goewerneur van die
   Kaapkolonie. Hy het Brits-Kaffrarië op 23 Desember 1847 in die lewe
   geroep met King William's Town as hoofstad. Dus is die dorp twee maal
   binne 12 jaar gestig, waarskynlik 'n unieke prestasie in die provinsie
   en die land.

   Sir Harry Smith het kolonel Mckinnon opdrag gegee om die dorp in
   vierkantige straatblokke aan weerskante van die Buffelsrivier uit te
   lê. Die klein dorpie is aanvanklik oorheers deur 'n militêre garnisoen
   met sy forte, barrake, tronk en hospitaal.

   Teen 1856 het die wit, burgerlike bevolking van King William's Town op
   net 626 gestaan, tesame met 267 militêre personeel wat in die hele
   Brits-Kaffrarië ontplooi is. Brits-Kaafrarië was van korte duur omdat
   dit in 1866 by die Kaapkolonie ingelyf is, maar King William's Town is
   die tweede keer behoorlik gevestig en kon nou floreer sodat daar teen
   1884 'n wit bevolking van 4 102 was en 'n Xhosa-bevolking in die
   distrik van 57 998.

   Vyf jaar later het die wit bevolking toegeneem tot 8 000, net 762
   minder as in 1982. Die Xhosa-bevolking van die distrik was toe reeds
   120 000. In daardie jaar het The Argus Annual and South African
   Directory King William's Town beskryf as 'n dorp met netjies beplande
   strate, waarvan baie met bome aan weerskante. Die winkels was volgens
   die beskrywing goed gebou en die voorkante van die vernaamste
   handelaars se winkels was elegant, met uitstallings van ingevoerde
   ware.

   Melding is gemaak van die regeringskantore, die Grey-hospitaal, die
   Dale-kollege, stadsaal en botaniese tuin. Daar was vyf kerke van al die
   vernaamste Engelse kerkverbande asook 'n Duitse Lutherse en Duitse
   Baptiste-kerk. En die dorp het met vier banke (Kaap die Goeie Hoop,
   Kaffrarian and Standard, British Kaffrarian en Government Savings Bank)
   en vier koerante (Cape Mercury, Colonist, Kaffrarian Watchman en Imvo
   Zabantusundu gespog.

   Op 5 Mei 1880 is die dorp per spoor met die sentra van Oos-Londen,
   Keiweg, Kubusie, Cathcart en Queenstown verbind, wat 'n groot
   inspuiting op handelsgebied vir die ontluikende dorp beteken het. Teen
   1861 was daar reeds minstens 13 hotelle op die dorp vir reisende
   handelaars, sakelui en besoekers.

   Vermaak het in daardie dae hoofsaaklik van die inwoners se vermoë om
   dit op te voer, afgehang. Teen 1850 was daar selfs reeds 'n operahuis
   en die kultuur- sowel as kleinburgerlike sosiale lewe het floreer.

[wysig] NG gemeente

   Op 19 November 1912 is die gemeente Kingwilliamstown (soos dit vroeër
   in Afrikaans geskryf is) is in die omgewing wat hoofsaaklik deur
   Engelse en Duitsers bewoon is gestig. Die jong gemeente het in die
   beginjare met sy geringe lidmaattal 'n worstelstryd om voortbestaan
   gevoer.

   In 1913 het die derde beroep geslaag toe prop. H.A. Boshoff bevestig
   is. 'n Belangrike mylpaal is bereik met die inwyding van die nuwe
   kerkgebou op 16 Januarie 1926. Die lidmaattal het geleidelik toegeneem.
   Ongelukkig het die gemeente die laaste drie dekades weer gekrimp, van
   839 belydende (volwasse) lidmate in 1973 tot 720 in 1990 en net 272 in
   2007.

[wysig] Besienswaardighede

   Die Amathole-museum (vroeër die Kaffrarië-museum) behandel die
   natuurgeskiedenis en ontwikkeling van die plaaslike omgewing. Hier word
   ook "Huberta" vertoon, 'n seekoei wat in die dertigerjare van die 20ste
   eeu met haar wandeltogte langs die Suid-Afrikaanse ooskuns
   internasionale bekendheid verwerf. Die Suid-Afrikaanse Sendelingmuseum
   in die historiese Wesleyaanse Kerk is uniek in Suid-Afrika. Daar is ook
   'n sendingmuseum en die Steve Biko-Tuin van Herinnering.

[wysig] Eksterne skakels

     * Volledige geskiedenis van die dorp

[wysig] Bronne

     * Olivier, ds. P.J., Ons gemeentelike feesalbum, N.G. Kerk-uitgewers,
       Kaapstad en Pretoria, 1952.

   Kategorieë: Oos-Kaap • Dorpe in Suid-Afrika

