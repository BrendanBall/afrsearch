Kirsch


   Schwarzwälder Kirschwasser - kirsch uit die Swartwoud
   Schwarzwälder Kirschwasser - kirsch uit die Swartwoud

   Kirsch (Duits: Kirschwasser), ook bekend as kersiebrandewyn, is, soos
   die naam aandui, 'n brandewyn wat uitsluitlik van gefermenteerde
   kersies gedistilleer word. Kersies wat vir kirsch gebruik word is
   gewoonlik kleiner as kersies wat in winkels aangebied word, maar word
   deur 'n hoër suikergehalte en sterker geur gekenmerk. Die gehalte van
   die kirsch word hoofsaaklik deur die kersies se geurstowwe bepaal.
   Kirsch word teen 'n drinktemperatuur van 14-16 °C geniet.

   Kirsch is ook 'n gewilde geurmiddel in die kookkuns en 'n belangrike
   bestanddeel van onder meer Swartwoudkoek, Zuger-kersiekoek (Zuger
   Kirschtorte), Muotathaler-kersieroomtert (Muotathaler Rahmkirschtorte)
   en ander Duitse en Switserse koekspesialiteite. Kirsch word in
   Switserland ook as 'n bestanddeel van kaas-fondues gebruik.

   Kirsch uit die Duitse gebied Swartwoud (Schwarzwälder Kirschwasser) is
   'n kirsch van oorsprong. Wit alkoholiese dranke soos kirsch, wat van
   vrugte gedistilleer word, is orals in die Duits-Alemanniese
   dialekgebied (Baden, Switserland en Elsas) en in Oostenryk gewild.
   Kategorieë: Alkoholiese drank • Swartwoud

