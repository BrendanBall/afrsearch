Kitchener (Ontario)


   Kitchener se Oktoberfest Timeteller
   Kitchener se Oktoberfest Timeteller

   Kitchener is 'n stad in die Sentraal-Kanadese provinsie Ontario suidwes
   van Toronto met 209 000 inwoners. Saam met die nabygeleë
   universiteitstad Waterloo vorm Kitchener die tweelingstad (Engels: Twin
   Cities) Kitchener-Waterloo met 'n totale bevolking van 300 000.
   Kitchener is die setel van die Waterloo-streeksmunisipaliteit (Waterloo
   Regional Municipality).

   Tot by die jaar 1916 het Kitchener, wat in die vroeë 19de eeu deur
   Mennoniete uit Pennsylvanië gestig is, as Berlin bekend gestaan en was
   'n belangrike sentrum van Duitse immigrante. Tydens die Eerste
   Wêreldoorlog is die naam van die stad ter ere van generaal Horatio
   Herbert Kitchener gewysig tot Kitchener. Die stad word nog steeds deur
   'n sterk Duitse invloed gekenmerk en pronk met die grootste Oktoberfest
   buite Duitsland en die Christkindl Market, 'n gewilde kersfeesmark.

   Die Kitchener-Waterloo-gebied is nog steeds een van die sentrums van
   Ontario se sowat 40 000 Mennoniete. Hulle is die nasate van Duitse
   Mennoniete uit die Palts wat hulle in die vroeë 18de eeu in
   Pennsylvanië gevestig het. Omtrent 1800 het 'n groot aantal Mennoniete
   met hulle ossewaens (Conestoga wagons) na Ontario getrek. Die vreedsame
   naasbestaan tussen Mennoniete en die plaaslike Eerste Nasies is deur
   ruilhandel verseker: Die Indiane het hul visse en wildsvleis teen die
   setlaars se melk en brood geruil.

   Tans is daar sowat 17 Mennoniete-groeperings in Ontario, waarvan twee
   derdes "gematigdes". Die res is progressiewe of Mennoniete van die "ou
   orde" wat nog steeds gekant is teen moderne uitvindings soos
   elektrisiteit, motors en telefone en ook hul tradisionele
   landboumetodes bewaar het.

[wysig] Besienswaardighede

[wysig] Markte

   Die weeklikse German Market ("Duitse Mark"), wat op Sondae plaasvind,
   lok talle besoekers met sy uitsluitlik Duitse produkte wat deur
   plaaslike immigrante vervaardig word, soos byvoorbeeld kaas, wors,
   vleis en brandewyn, of uit Duitsland ingevoer word (soos
   koekoekshorlosies en bierglase).

   Die Kitchener Farmers' Market in Frederickstraat word reeds sedert 1839
   gehou; plaaslike Mennoniete het destyds hul selfvervaardigde produkte
   teen goedere geruil wat hulle nie self kon produseer nie, soos
   byvoorbeeld suiker, bakvet en papier. Vandag is daar meer as 300
   stalletjies waar kaas, ham, brood, vleis, wors, heuning,
   esdoringstroop, groente, blomme, ingemaakte voedsel en
   Mennoniete-handwerk verkoop word.
   Kategorieë: Ontario • Kanada

