Kitwe


   Kitwe is met 'n bevolking van meer as 415 720 (2007) die grootste stad
   in Zambië se koperstreek en naas Lusaka die grootste in die land. Dit
   is naby die Nkana-myn geleë en die handelsentrum van 'n streek wat
   plekke soos Ndola, Luanshya, Chingola, Mufulira en Kalulushi insluit.

   Die stad het in 1953 munisipale status verwerf. In 1959 was die totale
   bevolking 46 070, waarvan 6 000 blankes was. Daar was tot en met
   onafhanklikheidwording 'n redelike groot Afrikaanse gemeenskap hier.
   Die NG gemeente Nkana is in 1933 van Lusaka afgestig, waarna vier
   gemeentes uit Nkana ontstaan het. Met die wegtrek van Afrikaners, het
   al vier weer deel van Nkana geword, waarna Nkana uiteindelik by Lusaka,
   die teenswoordige Dutch Reformed Church in Zambia ingelyf is.

   'n Hospitaal van £1 000 000 vir alle rasse is op 11 Oktober 1958 deur
   sy edele die goewerneur-generaal van Rhodesië en Niassaland geopen.

   Die stad lê net 13° suid van die Ewenaar, maar danksy sy ligging van
   sowat 1 400 meter bo seespieël is die klimaat aangenaam en gesond.
   Kategorie: Zambië

