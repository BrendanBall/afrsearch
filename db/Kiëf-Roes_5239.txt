Kiëf-Roes


   Kiëf-Roes omstreeks 1000 n.C.
   Kiëf-Roes omstreeks 1000 n.C.

   Kiëf-Roes (Russies: Киевская Русь; Kijefskaja Roes) is die Middeleeuse
   voorloper van die huidige Rusland, Oekraïne en Belarus (Wit-Rusland).
   Dit het bestaan van omstreeks 880 tot die middel van die twaalfde eeu,
   met Kiëf as belangrikste sentrum.

   Kiëf het sy goue eeu beleef tydens die bewind van Wladimir I (980-1015)
   en sy seun Jaroslaf I die Wyse (1019-1054). In dié tyd is die
   Christelike geloof aanvaar en die eerste Oos-Slawiese geskrewe
   regskode, die Roesskaja Prawda, opgestel. Die vroeë Roes-heersers was
   waarskynlik ’n Skandinawiese elite van krygsmanne wat regeer het oor
   die meerderheid, wat bestaan het uit verskeie Slawiese volke.

   Inhoud

        * 1 Vroeëre geskiedenis
        * 2 Die Goue Eeu
        * 3 Deelprinsdomme
        * 4 Verdere leesstof
        * 5 Eksterne skakels

[wysig] Vroeëre geskiedenis

   Die Roes-volk het waarskynlik die huidige Noordwes-Rusland sedert die
   agtste eeu oorheers. In die negende eeu het hulle in ’n mate
   georganiseerd geraak. Volgens die Primêre Kronieke, die vroegste
   aantekening van die streek se geskiedenis, het ’n Warangiër (of Wiking)
   met die naam Rjoerik hom in Nowgorod gevestig. Hy is in 860 deur
   verskeie Slawiese en Fins-Oegriese stamme as gemeenskaplike leier
   gekies voordat hy suid getrek en sy mag na Kiëf, hoofstad van die
   huidige Oekraïne, uitgebrei het. Hy word in die Kronieke die voorvader
   van die Rjoerik-dinastie genoem wat tot aan die einde van die sestiende
   eeu oor onder meer Rusland sou regeer.

   Oleg die Wyse (879-912) het Kiëf in 882 verower en dit het toe die
   hoofstad van die nuwe ryk geword. Igor (912-945) het ná ’n mislukte
   aanval op Konstantinopel in 944 ’n handelsverdrag met Bisantium gesluit
   en hierdeur is die ryk oopgestel aan Christelike invloede.

[wysig] Die Goue Eeu

   Die binnekant van die Sint Sofia-katedraal in Kiëf wat in die elfde eeu
   gebou is. Dis steeds ’n simbool van die Goue Eeu van Kiëf-Roes
   Die binnekant van die Sint Sofia-katedraal in Kiëf wat in die elfde eeu
   gebou is. Dis steeds ’n simbool van die Goue Eeu van Kiëf-Roes

   Kiëf het Kiëf-Roes die volgende twee eeue oorheers. Die grootprins van
   Kiëf het die streek om die stad beheer, en sy jonger broers het oor die
   ander stede regeer en aan hom belasting betaal.

   Wladimir I se grootste prestasie was die kerstening van Kiëf-Roes, ’n
   proses wat in 988 begin het. Nadat Wladimir na Konstantinopel gereis en
   gedoop is, is hy getroud met prinses Anna, suster van die Bisantynse
   keiser Wasilius II.

   Die aanvaarding van die Oos-Ortodokse geloof het belangrike politieke,
   kulturele en godsdienstige gevolge gehad. Die kerklike formuliere was
   in Kerslawies geskryf en geskrifte is uit Grieks vir die Slawiese volke
   vertaal. So is die oorgang na die Christendom vergemaklik en het die
   Slawiërs kennis gemaak met elementêre Griekse filosofie, wetenskap en
   geskiedenis, sonder dat hulle Grieks moes leer.

   So het die Russiese volk omstreeks 1000 ontstaan deur die samesmelting
   van Skandinawiërs en Slawiese volke met die Bisantynse kultuur en
   godsdiens.

   Jaroslaf het in die hele ryk kerke, kloosters en skole laat bou, onder
   meer die Sint Sofia-katedraal in Kiëf, wat steeds ’n simbool van die
   Goue Eeu van Kiëf-Roes is. Hy het ook die wetgewing hervorm en die
   Roesskaja Prawda laat opstel. In Kiëf het hy die eerste Russiese
   biblioteek laat bou. Ná sy dood het die verval van Kiëf-Roes begin.

[wysig] Deelprinsdomme

   Monument ter ere van Jaroslaf die Wyse in Kiëf
   Monument ter ere van Jaroslaf die Wyse in Kiëf

   Die grootste probleem van Kiëf-Roes was dit op die rand van Europa gelê
   het en aan die Asiatiese steppe gegrens het, van waar nomadiese volke
   die ryk gereeld binnegeval het. ’n Tweede groot probleem was
   eersgeboortereg, wat daartoe gelei het dat met elke troonbestyging ’n
   nuwe burgeroorlog uitgebreek het. Dit was veral weens die
   regeringstelsel wat ná Jaroslaf se dood ingestel is. Wanneer ’n heerser
   gesterf het, het sy seuns die ryk saam regeer. Die oudste erfgenaam was
   heerser van Kiëf, terwyl die ander oor kleiner stede regeer het na
   gelang van hul ouderdom. Die jongste het die kleinste stad gekry.
   Wanner die grootprins van Kiëf sterf, het die tweede oudste broer hom
   opgevolg en elke ander broer het na ’n groter stad geskuif. Dit het
   onvermydelik tot konfik tussen die verskillende prinse gelei, want
   elkeen wou die heerser van ’n groter stad en uiteindelik van Kiëf wees.
   Hulle het voortdurend onder mekaar geveg en bondgenote buite die ryk
   gesoek. Tussen 1054 en 1224 was daar nie minder as 83 burgeroorloë nie.
   In 1100 het die ryk uit twaalf deelstate bestaan wat nouliks deur ’n
   sentrale gesag byeengehou kon word.

   Ná die dood van die magtige Wladimir Monomach in 1125 het sy
   afstammelinge onder leiding van sy oudste seun, Mstislaf, nog probeer
   om die vrede te bewaar. Nadat Kiëf egter in 1169 deur Andrei
   Bogoljoebski, oudste seun van die jongste broer van Wladimir Monomach
   geplunder is, het die ryk vir goed uiteengespat. Nuwe prinsdomme het
   ontstaan wat elk deur afstammelinge van Rjoerik regeer is: Nowgorod,
   Wladimir-Soezdal, Halitsj-Wolhinië, Polotsk, Smolensk, Tsjernigof en
   Perejaslaf.

   Weens die versnippering het dit die Mongole, wat die gebied sedert 1223
   binnegeval het, nie veel gekos om die prinsdomme omver te werp nie.

   Die inwoners van die verskillende prinsdomme het daarna ontwikkel in
   drie volke: die Oekraïners in die suidooste en suidweste, Belarusse (of
   Wit-Russe) in die noordweste en die Russe in die noorde en noordooste.

[wysig] Verdere leesstof

     * Christian, David, A History of Russia, Mongolia and Central Asia.
       Blackwell, 1999.
     * Franklin, Simon en Shepard, Jonathon, The Emergence of Rus,
       750–1200. (Longman, redakteur Harold Shukman.) Longman, Londen,
       1996. ISBN 0-582-49091-X
     * Martin, Janet, Medieval Russia 980–1584. Cambridge University
       Press, Cambridge, 1993. ISBN 0-521-36832-4
     * Obolensky, Dimitri, The Byzantine Commonwealth: Eastern Europe
       500–1453. Weidenfeld & Nicolson, Londen, 1971. ISBN 0-297-00343-7
     * Pritsak, Omeljan, The Origin of Rus'. Cambridge Mass.: Harvard
       University Press, 1991.

[wysig] Eksterne skakels

     * Graphic History of Kievan Rus from c. 800 to 988
     * Rus’, Encyclopedia of Ukraine
     * Ancient Rus: trade and crafts
     * Geskiedenis van die Oekraïne – in Nederlands

   Kategorieë: Oekraïne • Geskiedenis van Rusland

