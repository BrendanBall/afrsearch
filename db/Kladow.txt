Kladow


   Die ligging van Kladow in Berlyn
   Die ligging van Kladow in Berlyn
   Die ou dorpskerk van Kladow
   Die ou dorpskerk van Kladow

   Kladow [ˈklaːdoː] is die mees suidelike geleë stadsbuurt in die
   Berlynse administratiewe distrik Spandau.

   Kladow word in die noorde deur die stadsbuurt Gatow, in die ooste en
   suidooste van die Havel-rivier en in die weste en suidweste deur die
   deelstaat Brandenburg begrens. Hier lê ook Gatow se buurdorpe Sacrow en
   Groß-Glienicke. Met sowat 11 500 inwoners behoort Kladow tot die
   Berlynse stadsbuurte wat hulle dorpskarakter bewaar het.

   Inhoud

        * 1 Geskiedenis
        * 2 Huidige karakter en besienswaardighede
        * 3 Vervoer
        * 4 Eksterne skakels

[wysig] Geskiedenis

   Die eerste historiese verwysing na die dorp as Clodow dateer uit die
   jaar 1267 en maak van Kladow een van die oudste landelike nedersettings
   in die distrik Spandau. 'n Groter aantal mense het hulle eers teen die
   begin van die 19de eeu in die voormalige boeredorp gevestig.

   Met die skepping van Groot-Berlyn (Duits: Groß-Berlin) in die jaar 1920
   is Kladow by die Duitse hoofstad ingelyf. In die jare 1934 en 1935 is
   die plaaslike vliegveld gebou, wat na die Tweede Wêreldoorlog by die
   noordelike stadsbuurt Gatow ingesluit en as Gatow-lughawe naas
   Berlyn-Tempelhof en Berlyn-Tegel een van die drie lughawens in die
   hoofstad was, wat gedurende die Berlynse Lugbrug deur geallieerde
   lugmagte gebruik is.

[wysig] Huidige karakter en besienswaardighede

   Kladow is vandag nog steeds 'n dorp in die metropool. 'n Aantal
   historiese geboue soos die landgoed Neukladow (1800) en die dorpskerk
   (1818) dateer uit die 17de en 18de eeu. Nogtans is daar ook nuwe
   woonkwartiere opgerig soos die Finse buurt uit die jare 1959/1960
   (Finnenhaussiedlung, 'n woonkwartier wat in 'n tipies Finse boustyl
   uitgevoer is).

   Nadat die Gatow-lughawe gedeeltelik weer by Kladow ingesluit is, is die
   nuutste bouprojek Landstadt Gatow aangepak. Die inwyding van 'n nuwe
   winkelsentrum, die Cladow-Center, het tot 'n strawwe mededinger vir
   winkels in die ou dorspskern ontwikkel.

[wysig] Vervoer

   Die Berlynse openbare vervoeronderneming BVG verbind Kladow deur
   busdienste met die middestede van Spandau, Potsdam en Berlyn. Daar is
   ook 'n gereelde pontdiens tussen Kladow en die stadsbuurt Wannsee in
   die suidweste van Berlyn.

[wysig] Eksterne skakels

   Commons
   Multimedia oor hierdie onderwerp is te vinde op Wikimedia Commons onder
   die titel:
   Berlin-Kladow
     * Die kroniek van Kladow
     * Beelde van Kladow
     * Aanlyn-nuusblad vir Kladow en sy omgewing

   Kategorie: Berlyn

