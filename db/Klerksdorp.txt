Klerksdorp


   Klerksdorp is 'n dorp in die Noordwes-provinsie van Suid-Afrika, in die
   weste van die historiese Transvaal. Naas sy mynbouaktiwiteite is
   Klerksdorp die ekonomiese, mediese, onderwys- en handelsentrum van die
   Noordwes-provinsie en die noordelike Vrystaat.

[wysig] Geskiedenis

   Die dorp is in 1837 gestig, toe Voortrekkers hulle teen die oewers van
   die Schoonspruitrivier gevestig het. Die bekendste onder die eerste
   setlaars was C.M. du Plooy, wat op die plaas "Elandsheuwel" met 'n
   oppervlak van 160 vierkante kilometer geboer het. Hy stel erwe en
   weiregte op sy plaas aan ander Voortrekkers beskikbaar, wat in ruil
   daarvoor 'n dam en 'n besproeiingskanaal vir hom gebou het. Die gebied
   kry later, ter ere van sy eerste landdros, Jacob de Clerq, die naam
   Klerksdorp.

   In Augustus 1886 is net soos aan die Witwatersrand ook in die
   Klerksdorp-distrik goud ontdek, en duisende fortuinsoekers het na die
   dorp gestroom, wat vinig gegroei en oor sewentig kroeë en selfs sy eie
   effektebeurs beskik het.

   Die goudrif het egter die gebruik van duur en tegnies gevorderde
   toerusting vir dieontginning van die edelmetaal noodsaaklik gemaak, en
   die meeste gouddelwers het die dorp in die laat negentigerjare weer
   verlaat. Die mynbounywerheid in die gebied beleef 'n ekonomiese
   neergang.

   Op 3 Augustus 1897 word Klerksdorp se spoorwegverbinding met
   Krugersdorp en in 1906 dié met Kimberley geopen.

   Tydens die Tweede Vryheidsoorlog (1899-1902) vind swaar gevegte in die
   omgewing van Klerksdorp plaas, en die Britte rig hier ook 'n groot
   konsentrasiekamp op.

   Groot maatskappye hervat die mynbou in 1932, en Klerksdorp beleef veral
   ná die Tweede Wêreldoorlog 'n nuwe ekonomiese bloeitydperk

   Vandag sluit die metropolitaanse gebied van Klerksdorp met sy meer as
   350 000 inwoners ook die dorpe Orkney, Kanana, Stilfontein, Khuma,
   Hartbeesfontein en Tigane in. Klerksdorp is die ekonomiese sentrum van
   die Noordwes-provinsie en is nog steeds 'n belangrike mynboudorp vir
   die goudbedryf, alhoewel sy belangrikheid geleidelik begin afneem het.
   Naas goud word in die gebied ook uraan ontgin.

   'n Sterk aardbewing het in Maart 2005 groot skade in die oostelike
   voorstad Stilfontein berokken en ook die mynbougeriewe ernstig
   beskadig.

   Die distrik van Klerksdorp is nog steeds 'n belangrike landbousentrum,
   wat veral mielies, sorghum, grondboontjies en sonneblomme betref.
   Klerksdorp beskik oor die grootste mielies-silo in Suid-Afrika en die
   grootste landbou-koöperatief in die suidelike halfrond, Senwes. Die
   dorp staan ook bekend vir sy Sussex-beestroppe; Klerksdorp is die
   hoofkwartier van die Suid-Afrikaanse Sussex-Telersvereniging.

[wysig] Eksterne skakel

     * Die webwerf van Klerksdorp se Stadsraad

   Kategorieë: Noordwes • Dorpe in Suid-Afrika

