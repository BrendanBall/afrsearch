Kloktoring


          Hierdie artikel handel oor die Vlaamse kloktorings of belforte.
     __________________________________________________________________

   Gent
   Gent

   Die term kloktoring (Vlaams Belfort, Frans Beffroi of Belefroi, Duits
   Belfried of Bergfried, Engels Belfry) verwys na 'n hoë stormtoring met
   klokke, wat veral in Vlaamse stede aangetref word.

   Inhoud

        * 1 Etimologie
        * 2 Funksie
        * 3 België
             + 3.1 Vlaandere
             + 3.2 Wallonië
        * 4 Frankryk
             + 4.1 Nord-Pas-de-Calais
             + 4.2 Pas de Calais
             + 4.3 Picardie
        * 5 Nederland
        * 6 Neogotiese boustyl

[wysig] Etimologie

   Die argitektoniese vakterm belfort, wat oorwegend in België gebruik
   word, maar in Nederland en Suid-Afrika nouliks bekend is, is 'n
   analogiese vervorming van die Franse beffroi ("klokkestoel,
   belegtoring"). Die ooreenkomstige Oud-Franse term was berfroi en het in
   die 12de eeu ontstaan uit die Frankiese term bergfrid ("toring,
   bolwerk") - vergelyk Duits Bergfried en Engels belfry.

[wysig] Funksie

   Aalst
   Aalst
   Brugge
   Brugge

   Die meeste kloktorings is in die tydperk van die Gotiese argitektuur
   opgerig en behoort tot die belangrikste wêreldlike geboue van die
   Middeleeue. Hulle voorlopers was dikwels houttorings, waarvan egter
   geen enkele voorbeeld tot vandag bewaar gebly het nie. Hierdie torings
   is deur die stedelike regerings of gildes as 'n simbool van burgerlike
   mag opgerig en het ook hulle onafhanklikheid teenoor die kerklike gesag
   versinnebeeld. Die kloktorings is gewoonlik met die raadsale verbind of
   as vrystaande geboue langsaan opgerig.

   Die kloktoring was die veiligste en mees beskutte gebou van 'n
   Middeleeuse stad en het meestal die stedelike argiewe, die skatkamer en
   dikwels ook die tronk gehuisves. Daarnaas is dit as 'n wagtoring
   gebruik om vyandelike troepe of brande vroegtydig te ontdek en om
   amptelike kennisgewings uit te roep. 'n Toringwagter is aangestel om
   hierdie funksies te vervul.

   'n Stadsklok, vanaf die 16de eeu ook 'n carillon of klokkespel
   (Nederlands: beiaard), is veral in Vlaandere, Nederland en
   Noord-Frankryk gebruik om die tyd te struktureer en die sein te gee vir
   die sluiting van die stadspoorte. Die stadsklokke is ook by die begin
   en einde van die werkstyd en tydens feeste gelui. Die donjons en
   sentrale torings van kastele is nou verwant aan die stedelike
   kloktoring.

[wysig] België

   Die 24 Vlaamse en ses Waalse kloktorings is deur die UNESCO in 1999 as
   wêrelderfenisgeboue gelys. In 2005 is 'n bykomende Waalse kloktoring by
   dié lys gevoeg.

[wysig] Vlaandere

   Gent
   Gent
   Brugge
   Brugge
   Dendermonde
   Dendermonde
   Ieper
   Ieper
     * Gent

   Die kloktoring van Gent met 'n hoogte van 118 meter is in die tydperk
   tussen 1313 en 1380 opgerig. 'n Oorspronklike bouplan van Jan van
   Haelst word in die plaaslike Bijloke-museum bewaar. Die Gentse
   kloktoring lê tussen die torings van die Sint-Baafs-katedraal en die
   Sint-Niklaaskerk en vorm 'n reguit lyn met hulle, die "drie torings van
   Gent". Dit staan bekend vir sy vier wagtersstandbeelde uit die jaar
   1339, wat van steen gemaak en op die hoektorings opgerig is, die
   Rolandsklok uit die jaar 1660 met 'n gewig van 6 070 kilogram, 'n
   klokkespel uit die jaar 1669, 'n toringklok uit die jaar 1912 en veral
   sy kenmerkende spits, die "Draak van Gent", wat in 1377 gegiet is.

   Die "Secreet", 'n kamer, waarin belangrike dokumente aangaande
   voorregte bewaar is, is van twee deure met drie slotte elk voorsien, en
   die sleutels was in die besit van verskillende gildes van ambagsmanne.
   Die kas, waarin die dokumente bewaar is, het oor 18 grendels beskik,
   wat met drie sleutels gesluit is. Slegs regters en lede van die jurie
   was gemahtig om die kas te open, en hulle het ook die sleutels bewaar.
     * Brugge

   Die beroemde koktoring van Brugge is vanaf 1240 as 'n deel van die
   markhalle vir die lakenhandel opgerig. Die steentoring is met 'n spits
   van hout versier, wat in 1280 saam met die stedelike argief deur 'n
   brand verniel is. Die spits is in 1296 herbou, maar opnuut in 1493 deur
   'n brand verwoes, waarby ook die stadsklok verniel is. In 1741 het ook
   die derde spits afgebrand. In 1822 is uiteindelik 'n Neo-Gotiese
   steenkroon in plaas van die spits op die Middeleeuse toring opgerig.
   Die kloktoring het hierdeur 'n hoogte van 93 meter bereik, maar staan
   sowat een meter skuins. Die klokkespel uit die 17de eeu word nog steeds
   gebruik.
     * Aalst

   Die kloktoring van Aalst op die stad se Grote Mark is 'n Laat-Gotiese
   gebou uit die 15de eeu, wat 'n 13de eeuse hoektoring vervang het -
   destyds die oudste toring van sy soort in die Lae Lande. Die klokkespel
   met sy 52 klokke word nog steeds gespeel. Sedert die tagtigerjare van
   die 20ste eeu vind die vergaderings van die stadsraad weer in die
   gebouekompleks plaas.
     * Dendermonde

   Die 14de eeuse kloktoring van Dendermonde was oorspronklik die
   hoektoring van 'n lakenhal, wat vanaf 1337 opgerig is. Die hal is in
   1377 uitgebou tot die stedelike raadsaal, en by hierdie geleentgeid is
   die huidige kloktoring opgerig. Net soos ander dele van die ou
   stadskern is die raadsaal en sy toring tydens die Eerste Wêreldoorlog
   ernstig beskadig. Die kloktoring is volledig verniel en later deur 'n
   nuwe toring vervang.
     * Mechelen

   Mechelen spog met twee kloktorings. Die toring van die
   Sint-Rombout-katedraal (13de tot 16de eeu) is weens 'n gebrek aan
   fondse nie voltooi nie, maar bereik nogtans 'n hoogte van 97 meter. Dit
   beskik naas sy historiese ook oor 'n nuwe klokkespel. Altesaam is daar
   nou 98 bronsklokke met 'n totale gewig van 80 ton. Die kloktoring van
   die lakenhal is eweneens weens 'n gebrek aan fondse nie voltooi nie,
   nadat die lakenhandel minder belangrik geword het.
     * Diksmuide
     * Eeklo
     * Herentals
     * Kortrijk
     * Leuven
     * Lier
     * Lo-Reninge
     * Menen
     * Nieuwpoort
     * Oudenaarde
     * Roeselare
     * Sint-Truiden
     * Tielt
     * Tienen
     * Tongeren
     * Veurne
     * Ieper
     * Zoutleeuw

[wysig] Wallonië

     * Binche
     * Charleroi
     * Mons (bergen)
     * Thuin
     * Tournai (Doornik)
     * Namur
     * Gembloux

[wysig] Frankryk

   In 2005 het die UNESCO ook 23 kloktorings in Nord-Pas de Calais, Pas de
   Calais en Picardie by die lys van wêrelderfenisgeboue gevoeg. Die
   Franse dele van Vlaandere, Hainaut en die gewes Artois is eers in 1678
   by Frankryk ingelyf en het oorspronklik deel uitgemaak van die
   Boergondiese en Spaanse Nederlande.
   Duinkerk
   Duinkerk

[wysig] Nord-Pas-de-Calais

     * Armentières
     * Bailleul
     * Bergues
     * Cambrai
     * Comines
     * Dunkerque
     * Douai
     * Gravelines
     * Lille
     * Loos

[wysig] Pas de Calais

     * Boulogne-sur-Mer
     * Aire-sur-la-Lys
     * Arras
     * Béthune
     * Boulogne-sur-Mer

   Calais
   Calais
     * Calais
     * Hesdin

[wysig] Picardie

     * Abbeville
     * Amiens
     * Doullens
     * Lucheux
     * Rue
     * Saint-Riquier

[wysig] Nederland

   Die enigste historiese kloktoring in Nederland is in Sluis opgerig, wat
   vroeër ook deel uitgemaak het van Vlaandere.

[wysig] Neogotiese boustyl

   Neogotiese raadsal in Sint Niklaas uit die jaar 1878
   Neogotiese raadsal in Sint Niklaas uit die jaar 1878

   Die tradisie van kloktorings het herleef in die Neogotiese boustyl van
   die laat 19de en vroeë 20ste eeu. Talle raadsale, poskantore,
   stasiegeboue en ander openbare instellings is van kloktorings voorsien,
   en hierdie torings het ook in gebiede buite die Lae Lande gewild
   geraak.
   Kategorieë: Argitektuur • Middeleeue • België

