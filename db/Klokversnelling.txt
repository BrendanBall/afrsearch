Klokversnelling


   AMD Athlon XP BIOS-opstelling op 'n ABIT NF7-S om die rekenaar te se
   klok te versnel. Voorkantbusfrekwensie (Eksterne klok) is verhoog na
   133 MHz na 148 MHz en die klokvermenigvuldigingsfaktor is verhoog vanaf
   13.5 na 16.5
   AMD Athlon XP BIOS-opstelling op 'n ABIT NF7-S om die rekenaar te se
   klok te versnel. Voorkantbusfrekwensie (Eksterne klok) is verhoog na
   133 MHz na 148 MHz en die klokvermenigvuldigingsfaktor is verhoog vanaf
   13.5 na 16.5

   Klokversnelling is die proses waar 'n rekenaarkomponent gedwing word om
   teen 'n hoër kloksnelheid te werk as waarvoor dit deur die vervaardiger
   ontwerp of aanbeveel word. Dit word gewoonlik gedoen deur
   rekenaargeesdriftiges om die werkverrigting van hulle rekenaars te
   verhoog. Sommige van dié mense koop goedkoper rekenaars en verhoog die
   kloksnelhed om hoër snelhede te verkry of koop duur komponente en
   versnel dan die klok om selfs beter werkverrigting te verkry as wat die
   komponente gewoonlik toe in staat is. Ander mense gebruik
   klokversnelling van komponente om te verseker dat hulle ouer stelsels
   steeds aan stelselvereistes voldoen eerder as om nuwe hardeware aan te
   skaf soos voorgeskryf deur sagteware handelaars.^[1]

   Gebruikers wat hulle komponente se kloksnelheid verhoog, fokus
   gewoonlik hulle aandag op die Sentrale verwerkingseenheid, videokaarte,
   die moederbord se geïntegreerde stroombane en RAM. Dit word gedoen deur
   die SVE-klokvermenigvuldiger te manipuleer en die moederbord se
   voorkantbus totdat 'n maksimum stabiele bedryfsfrekwensie bereik word.
   Die idee is eenvoudig, maar die variasies in die elektriese en fisiese
   eienskappe van rekenaarstelsels maak die proses ingewikkelder.
   SVE-vermenigvuldigers, busverdelers, elektriese potensiaalverskille,
   termiese ladings,verkoelingstegnieke en verskeie ander faktore kan dit
   beïnvloed.^[2]

   Inhoud

        * 1 Oorwegings
             + 1.1 Verkoeling
             + 1.2 Stabiliteit en funksionele korrektheid
             + 1.3 Faktore wat klokversnelling moontlik maak
        * 2 Verwysings

[wysig] Oorwegings

   Daar is verskeie kwessies wat oorweeg moet word wanneer daar oorweeg
   word om die kloksnelhede te verhoog. Die eerste oorweging is om te
   verseker dat daar voldoende krag is om teen die nuwe spoed te bedryf.
   Omdat fyn toleransies vereis word vir verhoogde kloksnelhede sal slegs
   baie duur moederborde met ingeboude klokverstellings, wat
   rekenaarentoesiaste sal gebruik, toegerus wees. Moederborde met minder
   verstellings soos wat tipies op oorspronklike vervaardigerstelsels
   ingebou word, beskik gewoonlik nie oor sulke verstellingsmoontlikhede
   nie om die moontlikheid van verkeerde verstellings te vermy en die
   gevolglike ondersteunings- en waarborgkostes van die vervaardiger te
   vermy.

[wysig] Verkoeling

   Hoë kwaliteit koelplate word dikwels uit koper vervaardig (Zalman
   verkoeler in beeld).
   Hoë kwaliteit koelplate word dikwels uit koper vervaardig (Zalman
   verkoeler in beeld).

   Alle elektroniese stroombane wek hitte op as gevolg van die beweging
   van elektrone. Soos die klokfrekwensies in digitale stroombane verhoog
   word, sal die hitte wat opgewek word deur komponente ook verhoog.
   Vanweë die verhoogde warmte-opwekking deur komponente met verhoogde
   kloksnelhede, word 'n doeltreffende verkoelingstelsel benodig om te
   verhoed dat die hardeware beskadig word.

   Verder is digitale stroombane geneig om stadiger te werk by hoë
   temperature as gevolg van veranderinge in die eienskappe van
   MOSFET-toestelle. Omdat die meeste standaard verkoelingstelsels ontwerp
   word vir die hoeveelheid warmte wat opgewek word met die klok in
   onversnelde toestand, moet daar tipies van meer doeltreffende
   verkoelingstelsels gebruik gemaak word, soos kragtige waaiers of groter
   koelplate. Grootte, vorm en materiaal beïnvloed almal die vermoë van 'n
   koelplaat om warmte te verwyder. Doeltreffende koelplate word dikwels
   geheel en al uit termies geleidende koper vervaardig, maar hulle is
   gewoonlik baie duur.^[3]

   Aluminium word meer dikwels vir koelplate gebruik aangesien dit
   goedkoper is as koper. Gietyster is die goedkoopste maar het 'n baie
   lae termiese geleidingsvermoë.

   Waterverkoeling wat ooreenkomste toon met 'n motor se
   enjinverkoelingstelsel is meer doeltreffend as koelplaat en
   waaierkombinasies as dit reg geïnstalleer word.

   Termo-elektriese verkoelingstoestelle wat ook bekend staan as
   Peltier-toestelle het onlangs baie gewild geword vir gebruik met
   verwerkers wat baie warmte vrystel. Termo-elektriese
   verkoelingstoestelle skep temperatuurverskille tussen twee plate deur
   'n elektriese stroom deur die plate te laat vloei. Die metode is baie
   doeltreffend op die punt waar verkoeling benodig word maar het die
   probleem dat daar meer afvalhitte opgewek word wat uit die rekenaarkas
   verwyder moet word. Om hierdie rede is dit dikwels nodig om
   termo-elektriese verkoelingstoestelle met konveksie gebaseerde
   koelplate of waterverkoelingstelsels aan te vul.
   Vloeibare stikstof kan ook gebruik word om 'n klokversnelde stelsel af
   te koel as uiterste maatreëls nodig is.
   Vloeibare stikstof kan ook gebruik word om 'n klokversnelde stelsel af
   te koel as uiterste maatreëls nodig is.

   Ander verkoelingsmetodes wat gebruik kan word is meganiese konveksie-
   en faseveranderingstelsels (soos wat in yskaste gebruik word).
   Vloeibare stikstof, -helium en ook droë ys kan gebruik word as
   verkoelingsmiddels in uiterste gevalle,^[4] soos wanneer pogings
   opgestel word om rekords op te stel of wanneer daar geëksperimenteer
   word, maar is nie prakties vir daaglikse gebruik nie aangesien die
   houers hervul moet word soos die verkoelingsmiddel verdamp en verder
   vorm kondensasie op rekenaarkomponente wat kan lei tot
   kortsluitings.^[4] Teen temperature laer as -173 °C sal
   silikongebaseerde spervlak veld-effek transistors (JFET) se werking
   vertraag word en teen - 233 °C sal die toestelle geheel en al ophou
   funksioneer.^[5]

   Verkoeling kan ook bewerkstellig word deur die rekenaarkomponente direk
   in 'n verkoelde vloeistof te plaas soos in die geval van die Cray-2
   superrekenaar. So 'n vloeistof moet 'n voldoende lae elektriese
   geleidingsvermoë hê en termiese geleidend wees. Die voordeel van
   hierdie tegniek is dat geen kondensasie op komponente kan vorm nie.^[6]

[wysig] Stabiliteit en funksionele korrektheid

   Aangesien 'n klokversnelde komponent buite die vervaardiger se
   aanbevole bedryfstoestande werk, mag dit moontlik foutiewelik
   funksioneer en lei tot onstabiliteite in die stelsel. Ander risikos wat
   hiermee verband hou is dat die data korrup kan word en nie onmiddelik
   opgespoor word nie. Daar bestaan verskeie sagtewarehulpmiddele om te
   help met die opspoor van foute en stabiliteit. Dit bly egter moeilik om
   vas te stel of die komponente foutloos onder alle omstandighede sal
   werk in die versnelde toestand. Gewoonlik word komponente aan
   strestoetse onderwerp om vas te stel of die werking van die komponent
   onder versnelde toestande bevredigend is.

[wysig] Faktore wat klokversnelling moontlik maak

   Die vermoë om klokversnelling toe te pas volg gedeeltelik uit die
   ekonomie van die vervaardigingsproses van SVE's. In die meeste gevalle
   sal SVE's met verskillende aangeslane kloksnelhede in presies dieselfde
   vervaardigingsproses gemaak word. Die klokspoed waarvoor die SVE
   aangeslaan word is by of onder die spoed waarvoor die SVE die
   vervaardiger se funksionele toetse geslaag het. Vervaardigers moet ook
   gewoonlik 'n marge laat vir waarborgdoeleindes. Soms sal vervaardigers
   'n oormaat hoë werkverrigting SVE's teen laer pryse en ander
   handelsname verkoop om van die produkte ontslae te raak sonder om die
   vlagskip produkte se beeld aan te tas.

   Soms kan dit voorkom asof daar 'n oortollige marge bestaan wat in
   werklikheid noodsaaklik is vir die verwerker om korrek te werk tydens
   sy leeftyd. Halfgeleiertoestelle kan verouder en daar bestaan verskeie
   faktore wat die stroombaan se werkverrigting kan verswak.

[wysig] Verwysings

    1. ^ The Book of Overclocking, Scott Wainner, Robert Richmond, bladsye
       1-2, isbn = 188641176X, No Starch Press, 2003
    2. ^ The Book of Overclocking, Scott Wainner, Robert Richmond, bl. 29,
       isbn = 188641176X, No Starch Press, 2003
    3. ^ The Book of Overclocking, Scott Wainner, Robert Richmond, bl. 38,
       isbn = 188641176X, No Starch Press, 2003
    4. ^ ^4,0 ^4,1 The Book of Overclocking, Scott Wainner, Robert
       Richmond, bl. 44, isbn = 188641176X, No Starch Press, 2003
    5. ^ {Extreme-Temperature Electronics: Tutorial - Part 3,
       http://www.extremetemperatureelectronics.com/tutorial3.html, 2003,
       2007-11-04
    6. ^ 'n Goeie vloeistof vir onderdompeling is Fluorinert wat deur 3M
       vervaardig word, wat duur is en ook permitte vereis om aan te koop.
       'n Ander opsie is om minerale olie te gebruik maar enige
       onsuiwerhede soos water of reukweerders kan veroorsaak dat dit
       elektrisiteit gelei. - The Book of Overclocking, Scott Wainner,
       Robert Richmond, bl. 48, isbn = 188641176X, No Starch Press, 2003

   Kategorie: Rekenaar

