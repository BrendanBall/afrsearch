Klooster


   Die klooster La Grande Chartreuse (Frankryk)
   Die klooster La Grande Chartreuse (Frankryk)
   Die klooster San Juan de la Peña (Spanje)
   Die klooster San Juan de la Peña (Spanje)

   'n Klooster is 'n gebouekompleks met woon- en nie-woongeboue waarin
   mense - meestal monnike en nonne - hulle toewy aan 'n leefwyse wat van
   die wêreldlike sfeer afgesonder en heeltemal op die beoefening van 'n
   bepaalde godsdiens toegespits is.

   Die huidige Afrikaanse, Nederlandse en Duitse terme "klooster" en
   "Kloster" is afgelei van die Latynse claustrum (letterlik "afgeslote
   plek"). Later het hierdie Latynse term veral na die tipiese kruisgang
   van die westerse kloosterargitektuur begin verwys. Die Latynse wortel
   leef in tale soos Engels (cloister), Frans (cloître), Italiaans
   (chiostro) en Spaans (claustro) in hierdie spesifieke betekenis voort.

   In Nederlands en Duits is die term egter veralgemeen en verwys nou na
   die hele kloostergebou of die instelling as sulks. In die westerse
   kultuur staan veral Christelike kloosters bekend wat grotendeels met
   die Rooms-Katolieke en die Ortodokse Kerke verbind word, alhoewel daar
   ook Protestantse (soos die Duitse vroueklooster Ebstorf) en ekumeniese
   (soos die Franse gemeenskap van Taizé) kloostergemeenskappe bestaan.

   Protestantse kloosters in Duitsland was oorspronklik instellings vir
   ongetroude adellike vroue of ongetroude dogters van predikante. Die
   huidige vroueklooster Ebstorf staan oop vir alle Evangelies-Lutherse
   vroue. Die monnike van die klooster Loccum (tans in Rehburg-Loccum, 'n
   stad in die Duitse deelstaat Nedersakse) het tydens die Reformasie die
   Lutherse geloofsbelydenis aangeneem sonder om hulle kloostergemeenskap
   te ontbind. Die klooster is tans 'n instelling wat vikarisse as
   Evangelies-Lutherse pastore oplei.^[1]

   Die kloosterlike leefwyse word in die Christendom ook monasties genoem
   - afgelei van die Latynse monachus ("monnik"). Die Griekse monasterion
   en die gelatiniseerde afleiding monasterium het in 'n aantal tale die
   wortel van leenwoorde geword wat "klooster" beteken: Monastery
   (Engels), monastère (Frans), monasterio (Spaans).

   Die kloosters (abdye) van monastiese ordes soos die Benediktyne of
   Sistersiënsers word deur abte ("geestelike vaders") of abdisse
   ("geestelike moeders") gelei. Hulle oefen die gesag oor die abdy uit en
   is slegs aan die plaaslike biskop of regstreeks aan die pous
   verantwoordelik. Vanaf die 10de eeu tot by die laat Middeleeue was
   abdye meestal feodale instellings wat oor landgoedere beskik en
   politieke, regterlike en ekonomiese gesag uitgeoefen het.^[2]

   Inhoud

        * 1 Geskiedenis
             + 1.1 Vroeë kloosters
             + 1.2 Keltiese kloosters
             + 1.3 Kloosters en heersers
             + 1.4 Hervormings
             + 1.5 Kuns
             + 1.6 Reformasie en sekularisasie
             + 1.7 Suid-Afrika
        * 2 Christelike kloosterargitektuur
             + 2.1 Kruisgang
             + 2.2 Kloosterbiblioteek
             + 2.3 Refter (refektorium)
             + 2.4 Dormitorium (slaapsaal)
        * 3 Kultuurgeskiedenis
             + 3.1 Algemene oorsig
             + 3.2 Boekskilderkuns
             + 3.3 Huiskloosters en die literêre bedryf
             + 3.4 Kloostergeneeskunde
        * 4 Kloosters in ander religies
             + 4.1 Boeddhisme
             + 4.2 Hindoeïsme
        * 5 Verwysings
        * 6 Bronne
             + 6.1 Keltiese kloosters
        * 7 Eksterne skakels

[wysig] Geskiedenis

   Die Siries-Ortodokse klooster Mor Gabriël in Turkye (gestig in 397)
   Die Siries-Ortodokse klooster Mor Gabriël in Turkye (gestig in 397)
   Die Sint-Katarinakloosterklooster op die Egiptiese Sinaï-skiereiland is
   in 565 gestig
   Die Sint-Katarinakloosterklooster op die Egiptiese Sinaï-skiereiland is
   in 565 gestig
   'n Non sluit met 'n godsdienstige plegtigheid amptelik by haar
   kloosterorde aan
   'n Non sluit met 'n godsdienstige plegtigheid amptelik by haar
   kloosterorde aan
   Die Keltiese klooster Iona is omtrent 563 deur Sint Columbaan gestig en
   het vinnig tot die basis van die sendingwerk in Skotland en die noorde
   van Engeland ontwikkel. Die Sint-Maartenskruis in die voorgrond is 'n
   tipiese voorbeeld van Keltiese hoogkruise
   Die Keltiese klooster Iona is omtrent 563 deur Sint Columbaan gestig en
   het vinnig tot die basis van die sendingwerk in Skotland en die noorde
   van Engeland ontwikkel. Die Sint-Maartenskruis in die voorgrond is 'n
   tipiese voorbeeld van Keltiese hoogkruise
   Die stoorhuis van die Spaanse klooster Santa María de Huerta
   Die stoorhuis van die Spaanse klooster Santa María de Huerta
   Kruisgang in die kapittelkerk Lilienfeld (Neder-Oostenryk)
   Kruisgang in die kapittelkerk Lilienfeld (Neder-Oostenryk)
   Kloostertuin in Blaubeuren (Duitsland): Die kruisgang skep 'n gunstige
   mikroklimaat vir die tuin se boorde
   Kloostertuin in Blaubeuren (Duitsland): Die kruisgang skep 'n gunstige
   mikroklimaat vir die tuin se boorde
   Die bouvalle van die abdykerk in Jumièges (Normandië)
   Die bouvalle van die abdykerk in Jumièges (Normandië)

[wysig] Vroeë kloosters

   Die kloostergemeenskappe het hulle vroegste oorspronge in die asketiese
   lewe van die eerste Christelike gemeentes. Hierdie asketisme was
   aanvanklik tot die gesin beperk, maar het geleidelik tot 'n
   afsonderlike godsdienstige wêreld begin ontwikkel wat sedert die 3de
   eeu as 'n nuwe orde tussen die leke en die klerus bestaan het.^[3] Die
   askete was nou afgesonder van hul gesinne en Christelike gemeentes,
   maar het nogtans 'n deel van die kerkorganisasie gebly. Ondanks die
   spanninge, wat hierdie besondere status geskep het, was dit dikwels aan
   die monnike te danke dat die kerk en Christelike leke hul wêreldlike
   gesindheid laat vaar het en weer op die spirituele betekenis van hul
   geloof gaan besin het.

   Die eerste monnike, wat 'n strenge godsdienstige ideaal van die
   Christendom nagestreef het, het in die laat-antieke tydperk in Egipte
   en Sirië geleef. Die eerste Christelike kloosters het in die 4de eeu
   uit kluisenaargemeenskappe in Egipte en Palestina ontstaan. Omtrent 300
   het Antonius as 'n kluisenaar na die woestyn gegaan, terwyl Pachomius
   (292-346) die eerste kloosterlike gemeenskappe van die sogenaamde
   anachorete gestig het, en in die 4de eeu het steeds meer Christene die
   Egiptiese ideaal van 'n monnikslewe gevolg.^[4]

   Die oudste Christelike klooster, wat nog steeds bestaan, is Mor Gabriël
   in die Turkse dorp Toer Abdin; hierdie gemeenskap is in 397 deur ene
   Shmuel (Samuel) en sy dissipel Shem'un (Simon) gestig, en die plaaslike
   nonne en monnike sit met hulle gebede dus 'n tradisie voort wat reeds
   meer as 1600 jaar lank bestaan.

   Die monnikewese in die Griekse ooste het uiteindelik ook in die
   Westers-Latynse kerk posgevat, en as die eerste Wes-Europese kloosters
   het Marmoutier aan die Loire-rivier (Frankryk) en die abdy Sint-Maximyn
   in Trier (Duitsland) ontstaan. Die kloosterlewe in Gallië en in die
   Frankiese Ryk, wat reeds duidelik van sy Oosterse voorbeelde verskil
   het, het 'n groot invloed op die monnikewese in Sentraal-Europa en
   selfs die kulturele geskiedenis van die vasteland uitgeoefen. Die
   monastiese lewenstyl het vanuit die Mediterreense wêreld in die 4de eeu
   na Gallië en die Donaugebied uitgebrei. Die nuwe beweging, wat vir sy
   uitbreiding van die ou handelspaaie langs die Rhône-rivier gebruik
   gemaak het, was feitlik 'n tweede fase in die kerstening van Europa wat
   die nuwe geloof versterk het.

   Die monastiese ontwikkeling in Wes-Europa is in drie fases voltrek:
     * Die Gallies-laat-antieke fase het moontlik al met biskop Hilarius
       van Poitiers (omtrent 350-367/68) begin, alhoewel die heilige
       Maarten (omtrent 336-397) in Poitou en Touraine en biskop
       Victricius van Rouen (omtrent 340-voor 410) as die belangrikste
       eerste verteenwoordigers van hierdie periode beskou word, wat met
       die stigting van die kloosters in Provence sy hoogtepunt bereik
       het.
     * Die heilige Columbaan het die Irofrankiese fase (omtrent 590-690)
       met die stigting van die klooster Luxeuil in die Vogese ingelui.
     * In die vroeë Karolingiese tydperk het 'n golf van Angelsaksiese
       kloosterstigtings (omtrent 690-768) plaasgevind wat deur sendelinge
       soos Willibrord (die stigter van die kloosters in Utrecht en
       Echternach) en Winfrid-Bonifatius, stigter van die klooster in
       Fulda (Duitsland), oorheers is.

   Tot by die einde van die 8de eeu is in die Wes-Europese gebiede tot by
   die Elbe-rivier en die middelloop van die Donau sowat 1 000 kloosters
   gestig.^[5] Benedictus van Nursia het in 529 die voorbeeld vir 'n groot
   aantal westerse kloosters gestig en reëls van die kloosterlewe
   saamgestel wat as Regula Benedicti eeue lank die ontwikkeling van
   kloosters sterk beïnvloed het. Die Regula S. Benedicti of Benediktynse
   reëls het vanaf die 7de eeu die kloosterlewe in die Latynse Weste
   gedefinieer.

   Die vroeë kloosters was nie net sentrums van die geestelike lewe nie,
   maar het daarnaas ook ambagte en landbou (in die kloostertuine),
   navorsing en die versameling van kennis (in kloosterbiblioteke)
   bevorder. Die kloosters het 'n belangrike rol by die bewaring en
   uitbreiding van kennis gespeel wat sedert die antieke oudheid verlore
   gegaan het. Met hul werkplase en landboukundige produksie het die
   kloosters ook die plaaslike boerebevolking met professionele
   vaardighede en vakkennis ondersteun en sodoende belangrike steunpilare
   van die Christelike sendingwerk in veral Noord- en Oos-Europa geword.

[wysig] Keltiese kloosters

   Kloosterordes het ná die neergang van die plaaslike kerkadministrasie
   in die 6de eeu 'n leidende rol in die Keltiese Christendom gespeel. As
   gevolg van die klein aantal stede in die Keltiese gebiede van Brittanje
   en Ierland het die meeste groot kerke by die setels van die adellike
   heersers ontstaan, en gewoonlik het die wêreldlike gesag die stigting
   van nuwe kloosters bevorder en beskerming aan hulle verleen.

   Keltiese monnike en abde het die ekonomiese onafhanklikheid van hulle
   kloosters verseker en hulle daarnaas veral op hul kulturele,
   intellektuele en spirituele ontwikkeling gekonsentreer. In teenstelling
   met Keltiese biskoppe, wat eerder as die geestelike raadgewers van
   hulle heersers gefungeer het, het abde oor 'n relatief groot magsbasis
   beskik.

   In Ierland het kloosters tot belangrike sentrums van die Keltiese
   kultuur ontwikkel; monnike het Keltiese mites en literêre werke
   neergeskryf en sodoende bewaar, meesterwerke van die destydse Keltiese
   kuns geskep soos boekskilderye, metaalkunswerke en die kenmerkende
   Iers-Keltiese hoogkruise. As welvarende kulturele sentrums het Ierse
   kloosters nie net in konflik met die Rooms-Katolieke Kerk van die
   Europese vasteland gekom, hulle was in die vroeë 8de eeu ook 'n gewilde
   teiken vir Wiking-rooftogte.

   Die meeste Keltiese kloosters het geleidelik hul eie onafhanklike reëls
   en liturgie ontwikkel en sodoende sterk van mekaar verskil. Die gebrek
   aan eenheidstrukture en 'n gemeenskaplike tradisie het uiteindelik
   daartoe gelei dat die Keltiese monnikeorde hulle weer aan die
   Rooms-Katolieke Kerk se sentralistiese stelsel onderwerp het.

[wysig] Kloosters en heersers

   Die kloosterkerk, wat deur ab Angilbert van Centula, 'n vriend van
   Karel die Grote, wat ook nou verwant aan hom was, vanaf 790 opgerig is,
   het 'n soort modelkerk en -klooster in Karel se ryk geword.^[6] Die nou
   verbinding tussen kloosterorde en heerserhuis was 'n tipiese kenmerk
   van die Middeleeuse samelewing, aangesien heersers kloosters dikwels
   ingespan het om hulle etnies diverse ryke te kersten en tot 'n
   kulturele eenheid saam te smelt. Vanaf die tweede derde van die 8de eeu
   het 'n aantal beduidende kloosters soos dié van Hersfeld, Fulda, Sint
   Gallen, die eiland Reichenau en Lotsch ontstaan.^[7]

   Die keisers se gunstelingorde was die Benediktyne; hul reëls het naas
   die geestelike aspek ook praktiese werk behels, en elke klooster was in
   ekonomiese opsig volledig onafhanklik. Dikwels het die kloosters tot
   die bakermat van 'n permanente nedersetting ontwikkel, aangesien hulle
   toegerus was met alle noodsaaklike geestelike en wêreldlike elemente en
   sodoende uiteindelik tot 'n klein stad kon ontwikkel. Die Switserse
   klooster Sint Gallen se "plattegrond" uit die jaar 820 is 'n
   uitstekende voorbeeld vir hierdie soort nedersettings.

   Die kerk het monnike as volkome Christene beskou. Nogtans het die
   politieke en ekonomiese verwêreldliking van kloosters steeds weer die
   aanleiding tot hervormingsbewegings gegee soos byvoorbeeld die
   Cluniasensiese hervorming wat van die Franse abdy Cluny uitgegaan het.

   Met die sogenaamde bedelordes (Fransiskane, Dominikane, Karmeliete en
   Augustyne) het 'n nuwe soort kloosters ontstaan. Inderdaad kan die
   geskiedenis van kloosters as 'n wissel van "verwêreldliking" en
   hervorming volgens bepaalde reëls beskryf word.

   Een belangrike rede vir die herhaalde verwêreldliking van die
   kloosterlewe was die feit dat mense nie steeds vanweë hulle Christelike
   geloofsoortuiging by 'n kloostergemeenskap aangesluit het nie.
   Materiële oorwegings het sowel by adellike gesinne asook by
   boerekinders, wat nie op 'n erfdeel geregtig was en dus nie oor die
   ekonomiese basis vir 'n huwelik beskik het nie, 'n belangrike rol
   gespeel. Ongeag die sosiale afkoms het die ongeskikte persoonlike
   houding van enkeles (en veral van verkose of benoemde abde) teenoor die
   kloosterlewe geleidelik tot die verwêreldliking van die hele instelling
   bygedra.

   Die monastiese lewe het egter ook 'n groot invloed op die samelewing
   uitgeoefen. Daar word beraam dat sowat 'n kwart van die manlike
   bevolking van die 16de eeuse Spanje priesters was of as monnike in
   kloosters geleef het.^[8]

[wysig] Hervormings

   Die belangrikste hervormingsbewegings was die Cluniasense (vanaf die
   10de eeu), die Sistersiënsers uit die Franse klooster Cîteaux (11de
   eeu) en die verskillende bedelordes (vanaf die 13de eeu).

   Die Cluniasensiese hervorming was gemik op 'n sterker rituaal, 'n
   groter aantal misse, 'n nuwe Mariakult en 'n onderskeiding tussen
   priestermonnike en lekebroeders. Dit was vanselfsprekend dat hierdie
   hervorming ook die kloosterboukuns duidelik beïnvloed het. Die
   Sistersiënsers het die voorkeur aan eenvoudige baksteengeboue gegee wat
   nie deur muur- of glasskilderye of standbeelde verfraai is nie. Die
   nuwe Sistersiënser- en Fransiskaanse kloosterboukuns het geen
   voorsiening meer gemaak vir torings of gewelfboë nie.

   Terwyl die Sistersiënsers hulle in afgeleë nuwe gebiede gevestig het,
   was die bedelordes veral in stede werksaam. Hulle het dus kerkgeboue
   benodig waarin gelowiges kon byeenkom en na preke luister.

[wysig] Kuns

   Aanvanklik was monnike self besig met alle boukuns, beeldhouwerk,
   skildery, metaal- en ivoorbewerking en ander kunshandwerk. Geleidelik
   was ook lekebroeders en kloosterambagsmanne by hierdie aktiwiteite
   betrokke en het tot 'n eie beroepsgroep ontwikkel. Klein kunste soos
   ivoorkuns en boekskildery het vinnig voorbeelde vir reliëfs en
   muurskilderye gevorm, en die Romeinse, Bisantynse en vroeg-Christelike
   originele is dwarsdeur Europa gekopieer. Rondtrekkende pelgrims en
   bodes het 'n groot bydrae gelewer by die uitbreiding van nuwe ideeë,
   ervarings en vorme.

[wysig] Reformasie en sekularisasie

   Ná die Reformasie is talle kloosters ontbind, terwyl sommige monastiese
   instellings as gevolg van oorlogshandelinge verwoes en daarna nie meer
   herstel is nie. As gevolg van sekularisasie is die geboue of deur die
   staat of deur adellike gesinne (in enkele gevalle ook nie-adellikes)
   oorgeneem.

   Die Reformasie in Engeland het tot die ontbinding van die meeste
   kloosters in die land gelei, en hul besittings is deur die staat
   gekonfiskeer. 'n Aantal Benediktynse priorye (kloosters wat deur 'n
   prioor gelei is) uit die Normandiese tydperk soos dié van Gloucester,
   Ely, Chester, Durham, Norwich, St. Albans, Peterborough en Winchester
   is in katedrale omgeskep.^[9]
   Die kerkgebou van die Nuwe Klooster Johannisberg. Nadat die klooster om
   finansiële redes ontbind moes word, is hier op 1 Januarie 2006 'n hotel
   en restourant geopen
   Die kerkgebou van die Nuwe Klooster Johannisberg. Nadat die klooster om
   finansiële redes ontbind moes word, is hier op 1 Januarie 2006 'n hotel
   en restourant geopen

   In Oostenryk het keiser Joseph II in 1781 alle suiwer kontemplatiewe
   kloosters - dit wil sê instellings wat geen skole of parogieë onderhou
   het of nie by enige vorm van welsynsorg betrokke was nie - laat
   sluit.^[10]

   In Frankryk is monniksordes en kloosters as gevolg van die Franse
   Rewolusie op 13 Februarie 1790 amptelik ontbind.^[11] Ook in Spanje,
   Portugal, Italië en Switserland is kloosters in die loop van die 19de
   eeu deur liberale regerings ontbind.^[12]

   In Duitsland is in die vroeë 19de eeu meer as 300 kloosters en abdye
   gesekulariseer as gevolg van die sogenaamde
   Reichsdeputationshauptschluss, die laaste belangrike wet van die
   Heilige Romeinse Ryk uit die jaar 1803, gesluit; die geboue is
   afgebreek, deur staatsinstellings oorgeneem en tot skole, gevangenisse,
   stoorhuise en kasarms omgeskep, of verkoop.^[13] Dikwels het die
   gelowiges daarop gedring dat kloosterkerke as parogiekerke bewaar moes
   bly. Die kloosterbiblioteke is egter meestal ontbind; boeke het soms
   verlore gegaan of is aan staats- of privaat biblioteke oorhandig. Eers
   in die laat 19de eeu kon ordes kloosters terugkoop of weer in gebruik
   neem, en daar is ook nuwe kloosters gestig. Terwyl die
   Nasionaal-Sosialistiese diktatuur die kloosters nie aangetas het nie,
   het die Kommunistiese bewind in Oos-Duitsland talle kloosters
   gesekulariseer. Ná die Duitse hereniging is enkele Oos-Duitse
   kloostergemeenskappe herstig.

   En selfs in voormalige sentrums van die Calvinisme is aan die begin van
   die 21ste eeu kloosterprojekte aangepak wat 'n nuwe betekenis aan die
   tradisionele monastiese lewe wil gee. In die Noord-Duitse stad Bremen
   het Birgittyne-nonne naby die vroeëre Fransiskane-klooster 'n nuwe
   bontgekleurde kloostergebou in die postmoderne styl laat oprig waar
   stadsbewoners, wat aan die gejaag van die stad wil ontsnap, die stilte
   en meditasie van 'n klooster kan ervaar. Die nonne beskryf hul projek
   as 'n "vulstasie vir spiritualiteit en transendensie".^[14]^[15]^[16]

   Terwyl sommige kloosters soos die Nuwe Klooster Johannisberg (Rheingau,
   Duitsland) om finansiële redes gesluit is - Johannisberg is in 'n hotel
   omgeskep - het ander begin om as winsgewende ondernemings op te tree
   wat sosiale dienste of produkte soos gebottelde mineraalwater, konfyt,
   likeur, kerse en seep self bemark of deur middel van handelsmaatskappye
   aanbied. Adelholzener Alpenquelle is 'n handelsmerk in besit van die
   Barmherzige Schwestern vom heiligen Vinzenz von Paul, en hierdie
   kloosterlike onderneming met 'n jaarlikse omset van 125 miljoen € en
   426 werknemers voer sy mineraalwater al na 22 lande uit, terwyl die
   handelsmaatskappy Manufactum met sy handelsmerk Gutes aus Klöstern
   produkte van kleiner kloosters bemark. Die kloostergemeenskappe het as
   winsgwewende maatskappye weer selfvoorsienend geword soos hul
   Middeleeuse voorlopers en belê hul winste in hul hospitale en ander
   sosiale instellings.^[17]

[wysig] Suid-Afrika

   Kloosters in Suid-Afrika, soos die Grieks-Ortodokse Sint
   Nektarios-klooster by die Hartebeespoort Dam sowat 45 minute se
   motorrit vanaf Johannesburg, het as gevolg van sendingwerk of danksy
   die immigrasie van nie-Protestantse etniese groepe soos byvoorbeeld
   Grieke ontstaan. In Pinetown (Kwazulu-Natal) het die Trappiste-ab Franz
   Pfanner in 1882 'n klooster gestig wat in 1909 deur die
   Mariannhill-sendingorde oorgeneem is. In Grahamstad (Oos-Kaap) is die
   Mariya uMama weThemba-klooster gestig.

[wysig] Christelike kloosterargitektuur

[wysig] Kruisgang

   Kruisgang van die abdy Saint-Maurice in die Switserse kanton Valais
   Kruisgang van die abdy Saint-Maurice in die Switserse kanton Valais

   Die kruisgang (soms ook kloostergang of ambulatorium genoem) is 'n
   sentraal geleë vierkante hof met arkades wat toegang tot verskillende
   geboue van 'n kloosterkompleks bied, maar ook as 'n plek van gebed en
   meditasie of as 'n begraafplaas gebruik word. Die belangrikste
   argitektoniese elemente van 'n kruisgang is die booggang (arkatuur),
   die gewelf en die fontein (cantharus) wat as sy middelpunt dien. Vanweë
   die tuinagtige ontwerp word die kruisgang tradisioneel ook "paradys"
   genoem, 'n verwysing na die paradystuin in die Bybelse boek Genesis en
   die Nuwe Jerusalem in die Openbaringe.

   Die argitektoniese oorsprong is tans nie duidelik nie. Volgens
   deskundiges kan die Vroeg-Christelike narthex (voorhal of portaal,
   gewoonlik aan die westelike kant van 'n sakrale gebou), Romeinse villas
   met hul patio's of Laat-antieke Siriese kloosterhowe as moontlike
   voorlopers van die latere Europese kloosterkruisgang geïdentifiseer
   word. Onlangse ondersoeke deur onder meer Rolf Legler toon egter dat
   die kruisgang eers in die loop van die Aniaanse hervorming omstreeks
   820 ingang in die Westerse kloosterargitektuur gevind het.

   Die eerste illustrasie van 'n kruisgang is in die bouplan van die
   Switserse klooster Sint Gallen omtrent 820 as die middelpunt van 'n
   geïdealiseerde klooster geteken. Die booggang van die kruisgang het
   volgens 'n vierkante plattegrond ontstaan en omsluit die belangrikste
   dele van die klooster: Die kerk, die dormitorium of slaapsaal, die
   refektorium of eetsaal en die kapittelsaal. Die huishoudelike dele soos
   byvoorbeeld werkplase, kombuis en perdestal was verder af geleë.

[wysig] Kloosterbiblioteek

   Die kloosterbiblioteek van die Oostenrykse abdy Melk
   Die kloosterbiblioteek van die Oostenrykse abdy Melk

   Skryfkuns, die Vrye Kunste en teologie het 'n sentrale rol in die reëls
   van die meeste monniksordes gespeel, en elke kloosterskool het dus sy
   eie biblioteek benodig.^[18] Die Middeleeuse kloosterbiblioteke het
   daarnaas 'n onskatbare rol by die bewaring van die Middeleeuse
   kulturele erfenis, maar veral ook die oorblyfsels van die klassieke
   Grieks-Romeinse literatuur gespeel.

   Gewoonlik was die Bybel en werke van die Kerkvaders die belangrikste
   boeke in 'n kloosterbiblioteek wat met kommentare, die kloosterreëls en
   materiale wat vir die voorbereiding van preke benodig is, aangevul is.

   In die Protestantse gebiede van Europa is die meeste kloosterbiblioteke
   ná die Reformasie ontbind en die boeke na parogiale, hof- of
   raadsbiblioteke verskuif. Soms het die werke ook in
   universiteitsbiblioteke beland. In Rooms-Katolieke gebiede het
   kloosterbiblioteke in die tydperk van die Teenreformasie en die barok
   'n laaste bloeitydperk beleef.

   Veral in Suid-Duitsland en Oostenryk het Benediktynse abdye tydens die
   woelinge van die Dertigjarige Oorlog begin om die werke van kleiner
   kloosterbiblioteke in te samel en vir hulle representatiewe nuwe
   biblioteekssale gebruik. Die abdy Admont in Oostenryk pronk tans met
   die grootste kloosterbiblioteek ter wêreld, terwyl die meeste moderne
   kloosters oor teologiese vakbiblioteke beskik.

[wysig] Refter (refektorium)

   Die refektorium in die abdy van Fontevraud naby Chinon (Anjou,
   Frankryk)
   Die refektorium in die abdy van Fontevraud naby Chinon (Anjou,
   Frankryk)
   Dormitorium in die klooster Arnsburg (Duitsland)
   Dormitorium in die klooster Arnsburg (Duitsland)

   Die groot eetsaal waar monnike en nonne hul maaltye gemeenskaplik
   nuttig word refter of refektorium genoem. Die Latynse werkwoord
   reficere ("herstel") verwys na die refter se funksie as die plek waar
   nonne en monnike liggaamlik herstel. Die refter lê gewoonlik suid van
   die kruisgang en dien ook as vergadersaal.

   Nonne en monnike geniet hul maaltye gewoonlik swygend, alhoewel daar
   dikwels 'n "tafelleser" benoem word wat tydens die etes geestelike
   tekste of nuusberigte uit dagblaaie aan ander lede van sy orde
   voorlees.

   Tot by die Tweede Vatikaanse Konsilie (Vaticanum II), wat tussen 11
   Oktober 1962 en 8 Desember 1965 plaasgevind het, het sommige monastiese
   ordes soos byvoorbeeld die Sistersiënsers, Trappiste en Kartuisers oor
   afsonderlike eetsale vir monnike en lekebroeders beskik. Huidige
   Rooms-Katolieke het net een gemeenskaplike eetsaal. 'n Uitsondering
   word egter vir gaste gemaak, en soms beskik ook die ab oor 'n
   afsonderlike eetsaal vir spesiale gaste.

   Die grootte van 'n refter was vroeër afhanklik van die periode
   waartydens dit gebou is, asook die grootte en rykdom van 'n klooster.
   Daar was egter steeds tipiese kenmerke soos die lang sitbanke;
   belangrike ampsdraers het hoër sitplekke op spesiale sitbanke aan
   weerskante van die eetsaal ingeneem. 'n Lavabo of wasbak was buite die
   refter te vinde.

   Normandiese refters het soms 'n lengte van sowat vyftig meter en 'n
   wydte van tien meter bereik soos in die abdy van Norwich. Vensters was
   reeds in vroeë refters gebruiklik, maar het in die Hoë Middeleeue
   steeds groter en meer gesofistikeerd gword. Die refektorium in die abdy
   van Cluny is deur 36 groot glasvensters verlig.

[wysig] Dormitorium (slaapsaal)

   Die dormitorium (afgelei van die Latynse werkwoord dormire "slaap") is
   die slaapsaal van 'n klooster. Tot by die Middeleeue het nonne en
   monnike in 'n gemeenskaplike slaapsaal op strooi geslaap, en net abte
   of abdisse het soms oor hul eie slaapkamers beskik. Gewoonlik was die
   dormitorium deur 'n trap met die koor van die kloosterkerk verbind
   sodat nonne en monnike dit vir hul nagtelike gebede regstreeks kon
   bereik.

   Aanvanklik het net domhere oor hul eie selle (afgelei van Latyns cella
   "klein vertrek") beskik, terwyl die slaapplekke in 'n groot dormitorium
   slegs deur voorhange of houtwande van mekaar geskei is. Eers in die
   loop van die 20ste eeu het ook nonne en monnike in die meeste kloosters
   privaat selle gekry. Die term dormitorium het dan na die gedeelte van
   die klooster verwys wat die selle gehuisves het.

[wysig] Kultuurgeskiedenis

[wysig] Algemene oorsig

   Die kloosters se skriptoria (skryfkamers) het veral as uitgewerye vir
   privaat opdraggewers gedien
   Die kloosters se skriptoria (skryfkamers) het veral as uitgewerye vir
   privaat opdraggewers gedien

   In die vroeë Middeleeue het kloosters 'n baie belangrike rol as
   bewaarders van die kultuur en opvoedkundige sentrums gespeel. Kulturele
   bedrywighede het uitsluitlik in kloosters plaasgevind - hulle het boeke
   gekopieer, kulturele en kunswerke geskep en kloosterskole onderhou.

   Daarnaas het ook praktiese werk hoë prioriteit geniet - kloosters was
   besig met die ontwikkeling van die landbou, planteteelt, kruid- en
   heelkunde en het hul kennis met die bevolking van die omliggende dorpe
   gedeel. Kloosters het sodoende belangrike ontwikkelingsentrums geword.
   Omsigtige vorste het gevolglik ywerig nuwe kloosters gestig en groot
   landerye - wat dikwels in onderontwikkelde gebiede geleë was - aan
   hulle geskenk. Ordes soos die Sistersiënsers het hulle op kolonisasie
   toegespits.

   Met die golf van stadstigtings in die laat Middeleeue het kloosters
   nuwe take soos welsynsorg vir die armer lae van die bevolking en sieke-
   en bejaardesorg oorgeneem. Sodoende is alle groot stadstigtings van
   tenminste een klooster binne hul stadsmure voorsien, en dit was veral
   Fransiskane en ander bedelordes wat hulle op hierdie soort sosiale
   dienste toegespits het.

   Nogtans het kloosters met die stigting van stede ook hul vroeëre
   belangrikheid kwytgeraak. Die stede met hul ambagsmanne, skole en
   universiteite het kloosters as die nuwe kulturele en tegnologiese
   sentrums vervang.

[wysig] Boekskilderkuns

   Die eerste bladsy van die Evangelie volgens Markus in die Book of
   Durrow (Trinity College, Dublin)
   Die eerste bladsy van die Evangelie volgens Markus in die Book of
   Durrow (Trinity College, Dublin)

   Die laat-antieke boekskilderkuns het met die oorgang van papirus na die
   meer duursame perkament tot volle ontplooiing gekom - pragtige
   manuskripte het baie gewild geraak, alhoewel die literêre gehalte van
   luukse uitgawes soms verontagsaam is.^[19]

   Antieke pragboeke het in die vroeë Middeleeue nog steeds as voorbeelde
   gedien en die ontwikkeling van 'n selfstandige boekskilderkuns bevorder
   wat in Ierse kloosters sy aanvang geneem het en vinnig deur
   Angel-Saksiese kloosters soos Lindisfarne aan die ooskus van
   Northumbria, Wearmouth-Jarrow en die katedraalklooster in Canterbury
   oorgeneem is. Die Angel-Saksiese boekskilderkuns het met die Book of
   Durrow (tussen 660 en 680), die Book of Lindisfarne (698), die Codex
   Amiatinus (die Codex Grandior van Cassiodorus wat voor 716 ontstaan
   het) en die Ierse Book of Kells sy hoogtepunt bereik.^[20]

   Die Ierse en Angel-Saksiese boekkuns het na die vasteland begin
   uitstraal, In die oudste skriptorium in Luxeuil het monnike omtrent 700
   manuskripte soos die Missale Gothicum van pragtige illustrasies
   voorsien. Ander bekende werke uit Luxeuil sluit 'n lectionarium ('n
   liturgiese teks) en 'n manuskrip met tekste van pous Gregorius die
   Grote in. Nadat die klooster in 732 deur Sarrasene verwoes is, het die
   vervaardiging van boeke in Luxeuil tot stilstand gekom.

   Die klooster in Corbie (Picardie) is in 662 as 'n filiasie van Luxeuil
   gestig en het aanvanklik die kunsvorms van sy moederklooster oorgeneem.
   Onder die invloed van Angel-Saksiese, Galliese en Italiese werke het
   Corbie egter geleidelik sy eie styl ontwikkel en in die 8de eeu 'n
   belangrike rol by die ontwikkeling van die Karolingiese
   minuskel-letters gespeel.^[21] Die Luxemburgse klooster Echternach het
   eweneens Ierse, Angel-Saksiese en Merowingiese skryftradisies met
   mekaar versmelt.

   Die kulturele proses het in die tweede helfte van die 8de eeu versnel;
   teenoor net 500 handskrifte in die periode voor 750 het die
   Merowingiese monnike tussen 750 en 900 sowat 7 000 manuskripte geskep.
   Opvallend was die versmelting van antieke, Ierse en Angel-Saksiese
   kunsvorms met dié van die vasteland, terwyl die Karolingiese tydperk
   nog deur sy eenheidsvorms gekenmerk was.

[wysig] Huiskloosters en die literêre bedryf

   Die abdy Fontevraud (vroeër Fontevrault) naby Chinon (Anjou, Frankryk)
   was die begraafplek van die Engels-Normandiese Plantagenêt-dinastie
   Die abdy Fontevraud (vroeër Fontevrault) naby Chinon (Anjou, Frankryk)
   was die begraafplek van die Engels-Normandiese Plantagenêt-dinastie
   Die grafte van Hendrik II van Engeland en Aliénor van Akwitanië in
   Fontevraud
   Die grafte van Hendrik II van Engeland en Aliénor van Akwitanië in
   Fontevraud

   Voor die uitvinding van die boekdrukkuns is die literêre bedryf veral
   deur baie hoë koste geknel - daar was geen uitgewerye, geen boekhandel
   en geen outeursreg nie, en die feit dat die meeste Middeleeuse nog
   ongeletterd was het groot beperkings op die literêre bedryf
   geplaas.^[22]

   Tot by die 12de eeu was die literêre bedryf beperk tot die
   geestelikheid - monnike in kloosters, priesters of mense met 'n
   teologiese opleiding. Alle boeke moes met die hand geskryf word ('n
   taak wat in die geval van omvangryke werke jare geneem het), en voor
   die opkoms van papier in die 14de eeu was net duur perkament beskikbaar
   wat in 'n langdurige proses van skaap-, kalf- en bokhuide vervaardig
   is. Slegs welvarendes kon dus boeke bekostig.

   Aangesien gewoonlik slegs die Latynse alfabet vir die skryf van boeke
   gebruik is, was net mense wat oor die nodige opleiding in Latynskole
   beskik het, regstreeks by die vervaardiging van boeke betrokke.^[23]

   Die literatuur van monnike en ander geestelikes was veral gemik op die
   kerklike gebruik, en teologie, liturgie en eksegese was die
   oorheersende onderwerpe. Daarnaas is apologetiese werke vir die
   Christelike sending, vakwetenskasplike en didaktiese boeke geskryf.
   Wêreldlike digkuns was aanvanklik 'n uitsondering; die verheerliking
   van monarge het hier sentraal gestaan.^[24]

   'n Tipiese verskynsel in die Hoë Middeleeue was die nou verbintenis
   tussen adellike howe en huiskloosters. Huiskloosters was kloosters wat
   deur adellike gesinne op hul eie land gestig is en waaroor hulle steeds
   die wêreldlike gesag uitgeoefen het.^[25] Naas die bou van kastele en
   die stigting van stede het ook die stigting van kloosters 'n belangrike
   rol by die kolonisasie van 'n land gespeel. Dikwels het huiskloosters
   ook as begraafplekke vir hul adellike stigtersgesinne gedien, en
   monnike het generasies lank die nagedagtenis van die oorledenes laat
   voortleef en vir hul sieleheil gebid.

   Die kapelane en ander geestelikes aan die adellike howe het dikwels uit
   die huiskloosters gekom, net soos die argitekte, onderwysers en artse.
   Soms was die klerus van huiskloosters by die argitektoniese ontwerp van
   nuwe paltse betrokke wat in die 12de en 13de eeu opgerig is, en die
   kloosters het gevolglik 'n deel van die nuwe gebouekompleks geword.
   Manuskripte en inkunabele uit die abdy Admont (Oostenryk)
   Manuskripte en inkunabele uit die abdy Admont (Oostenryk)

   Die verbintenis tussen adellike stigters en hul kloosters het al in die
   11de eeu uitwerkings op die literêre bedryf gehad. Die
   ontstaansgeskiedenis (Latyns: fundatio) van 'n klooster het dikwels ook
   sy wêreldlike stigters ingesluit en is soms selfs tot klein kronieke
   uitgebou. Die kloosterlike kronieke was sodoende ook die bakermat van
   die dinastiese geskiedskrywing in baie Europese lande.^[26]

   Genealogiese werke was die volgende stap in die literêre ontwikkeling -
   die oudste genealogiese tekste het reeds in die 10de eeu in Vlaandere
   ontstaan en behandel die afkoms van graaf Arnulf I († 965). Die Franse
   genealogie het in die 11de eeu 'n aanvang geneem met die grawe van
   Vendômes en Anjou.^[27]

   Tot by die 13de was die meste geletterde mense geestelikes, en vorste
   het monnike, teoloë en selfs biskoppe ingespan vir administratiewe
   doeleindes, rekeningkunde en belastinginsameling.^[28] As kroniste en
   geskiedskrywers het monnike egter nie geprobeer om soos huidige
   historici 'n rasionele en objektiewe wetenskaplike ontleding van
   historiese gebeurtenisse te doen nie - hulle het eerder die uitwerking
   van Gods wil in die gebeurtenisse beskryf en dus gewoonlik met die
   Skepping begin. Morele en godsdienstige lesse was 'n integrale
   bestanddeel van kloosterlike kronieke. Maar hierdie werke is steeds in
   die hoop geskryf dat latere generasies hulle sou kopieer en
   voortsit.^[29]

[wysig] Kloostergeneeskunde

   Geneeskunde as wetenskaplike dissipline het sy oorsprong in die Griekse
   oudheid - in die meeste ander beskawings was dit steeds aan
   godsdiens-beoefening en aan tempelrituele gekoppel.^[30] Eers met die
   rasionele benadering van die Griekse arts Hippokrates (460-375 v.C.) is
   geneeskunde van sy religieuse konteks geskei. Die Corpus Hippocraticum,
   'n versamelwerk van sowat 60 tekste, was die grondleggende werk van die
   wetenskaplike geneeskunde. Die laaste beduidende arts van die klassieke
   oudheid, Galenos van Pergamon (129-199 n.C.), het die leerstellings van
   Hippokrates van kommentare voorsien en 'n stelselmatige bewerking
   geskryf wat in die Middeleeue en selfs tot by die 16de eeu as
   gesaghebbend beskou is.^[31]
   'n Kruietuin van Antonieter-monnike by die Justinuskerk in Höchst
   (Duitsland)
   'n Kruietuin van Antonieter-monnike by die Justinuskerk in Höchst
   (Duitsland)

   Met die Christendom as nuwe staatsgodsdiens het die geneeskunde weer
   begin om na sy religieuse oorsprong terug te keer en het - naas Joodse,
   Arabiese en Italiaanse artse wat by die vorstehowe werksaam was - tot
   die kloostergeneeskunde van die vroeë Middeleeue ontwikkel. Aangesien
   die ontbinding van antieke heiligdomme soos die Serapis-tempel in
   Alexandrië deur keiser Theodosius die Grote in 391 ook 'n einde aan die
   georganiseerde mediese versorging en opleiding gemaak het, was die
   vroeë Middeleeuse geneeskunde eerder 'n mengsel van wetenskaplike
   kennis en volksgeneeskunde.

   In die laat-antieke oudheid en vroeë Middeleeue het sogenaamde
   xenodogieë as pelgrimsherberge en sentra vir mediese versorging gedien,
   alhoewel hulle gewoonlik slegs oor 'n fragmentariese geneeskundige
   kennis beskik het. In die 5de en 6de eeu het 'n groot aantal van
   hierdie karitatiewe instellings in Italië, Gallië en Spanje ontstaan
   wat dienste soos arme- en siekesorg aangebied het. Vanaf die 6de eeu is
   die term "hospitaal" gebruik om na hierdie instellings te verwys wat
   hulle geleidelik op mediese dienste toegespits het. In die tyd van
   aartsbiskop Caesarius van Arles (omtrent 470-542) was sieke- en
   armesorg in Suid-Gallië reeds hoogs ontwikkeld, en sowel bisdomme asook
   kloosters was by die hospitale betrokke.

   Die kloosters het in hulle biblioteke oor die meeste geneeskundige
   tekste en kommentare beskik wat uit die klassieke oudheid oorgeërf
   is.^[32] Die monnike het sodoende ook toegang tot plantkundige werke
   gehad en 'n verskeidenheid natuurlike medisyne berei. Die kloosterreëls
   van Sint Benedictus uit die 6de eeu behels onder meer die geneeskundige
   siekesorg in afgesonderde siekesale, terwyl die Switserse klooster St.
   Gallen oor sy eie artsehuis beskik het wat nou verbind was met die
   aderlatingshuis, die geneeskundige kruietuin, die kombuis, die
   hospitaalbad en die dubbelkapel.

   Die kloostergeneeskunde was sodoende 'n belangrike voorloper van die
   geneeskunde in die Hoë Middeleeue wat danksy die brugfunksie van die
   Islamitiese wêreld en die geneeskundige skool van Salerno (Italië) in
   die laat 10de en 11de eeu begin het om die Griekse wetenskaplike
   geneeskunde stelselmatig te bestudeer en toe te pas.^[33]

[wysig] Kloosters in ander religies

[wysig] Boeddhisme

   Die klooster Ki in die Indiese Himalaja-gebergte
   Die klooster Ki in die Indiese Himalaja-gebergte
   Die klooster Taktsjang (Bhoetan)
   Die klooster Taktsjang (Bhoetan)

   Siddharta Gautama, die stigter van die Boeddhistiese religie, was sy
   lewe lank 'n rondtrekkende leraar, en die eerste Boeddhistiese monnike
   het sy voorbeeld gevolg.^[34] Gedurende die reënseisoen, wat hul reis
   deur die land belemmer het, het die monnike egter 'n verblyfplek
   benodig. Gelowiges het derhalwe erwe geskenk waar hulle 'n tydelike
   huisvesting kon oprig. In later periodes het die monnike ook geboue
   ontvang wat naas woonvertrekke ook 'n vergadersaal behels het. Huidige
   Boeddhistiese kloosters is verplig om 'n vergadersaal beskikbaar te
   stel en moet oor 'n leier beskik wat tot monnik gewy is.^[35]

   In teenstelling met Christelike kloosters strewe Boeddhistiese
   instellings nie daarna om selfvoorsienend te kan wees nie, en
   oorspronklik was selfs die erwe waarop Boeddhistiese kloosters opgerig
   is nie in besit van die monnike nie. Die monnike het gewoonlik aalmoese
   ingesamel, en gelowiges het hul bydraes as liefdegawes gemaak. Net in
   Koreaanse en Japanse Zen-Boeddhisme mag monnike werk om in 'n beperkte
   mate selfvoorsienend te kan wees. Die liefdegawes van gelowiges word
   vanweë hul religieuse betekenis nogtans ook deur Zen-Boeddhistiese
   kloosters aanvaar.

   Sodra 'n religieuse gebou as Boeddhistiese klooster gewy is, word dit
   vir ewig as 'n klooster beskou, selfs al sou die monnike dit op 'n
   later tydstip verlaat en die klooster tot 'n bouval word. Net soos die
   gee van aalmoese vir die monike se daaglikse lewe word ook skenkings
   van erwe en geboue as religieuse offergawes beskou. Die monnike is ni
   in sttat om die eiendomme later terug te gee of te verkoop nie
   aangesien hulle die goeie daad van die skenker sodoende tot niet sou
   maak. Die weiering om aalmoese of offergawes te aanvaar is die enigste
   straf wat monnike vir leke kan oplê.^[36]

   Die Boeddhistiese klooster word algemeen as 'n leefruimte en rustige
   plek beskou wat aan mense die geleentheid bied om hulself volledig aan
   die materiële lewe te onttrek. Kloosters dien daarnaas as instellings
   vir religieuse onderwys en vergaderings. Kloosters het vir leke 'n
   belangrike funksie as plekke vir hul offerrituele en instellings wat
   sielsorg aanbied. Hulle mag ook vir meditasie en as leerders tydelik in
   'n klooster bly.

   Gedurende Japan se tydperk van wetteloosheid in die 11de en 12de eeu
   het groot kloosters soos dié in Kyoto en Nara selfs oor hul eie leërs
   beskik, en sohei of "kryger-monnike" het 'n belangrike rol in die
   oorlogvoering teen mededingende kloosters of teen samoerai-leërs
   gespeel. Die klooster Enryaku-ji op die Hiei-berg noordoos van Kyoto,
   wat vanweë sy ligging as 'n natuurlike fort gedien het, het tot by die
   16de eeu vir sy leër met duisende van kryger-monnike bekend
   gestaan.^[37]

[wysig] Hindoeïsme

   Krishnapura matha in Indië
   Krishnapura matha in Indië

   In Hindoeïsme word na kloosters as mathas verwys, terwyl ashrams
   ondanks hulle kloosteragtige karakter net as meditasiesentrums dien.

   Hindoe-kloosters is net soos in die Christendom en Boeddhisme plekke
   waar mense 'n geleentheid kry om hulself aan die materiële wêreld te
   onttrek en God nader te kom. Hindoeïsme ken vier pilare of periodes wat
   'n gelowige in sy lewe moet deurloop. Hy is aanvanklik 'n leerder of
   Brahmacarin, daarna 'n huishouer (Grihastha), later iemand wat as
   Vanaprashta die eensaamheid van afsondering in 'n bos mens soek, en
   uiteindelik 'n mens wat as Samnysin verlossing soek.^[38]

   Hierdie afsondering van die wêreld is egter net tydelik - gelowiges
   word aangemoedig om te trou nadat hulle as leerders matigheid beoefen
   het. Alhoewel gelowiges in hul latere lewe aangemoedig word om
   relgieuse leerstellings te bestudeer, is daar geen selibaat vir
   priesters nie.

   Naas Brahmaanse priesters, wat in kloosters bly, is daar ook Sadhoes
   (askete wat rondtrek sonder om in 'n klooster te lewe), Rishis (wyse
   manne wat hoë en diepere kennis in afsondering probeer vind) en Swamis
   (ook Goeroes genoem, wat dikwels as leiers van 'n ashram fungeer,
   meditasie beoefen en religieuse onderwys aan leerders gee)

   Mathas, Hindoe-kloosters wat oor hul eie tempels beskik het, het eers
   in die tydperk omstreeks 800 VAJ ontstaan en as religieuse, onderwys-
   en geestelike sentrums gedien. Kloosters beskik daarnaas dikwels oor
   hul eie skole, hospitale of weeshuise. Die eerste monniksorde het in
   die tydperk van die geleerde Shankara (788-820) ontstaan, en sy
   kloosters, wat hoofsaaklik in die side van Indië gestig is en deur
   sogenaamde Mahants gelei word, word deur vele Hindoe-gelowiges as 'n
   belangrike geestelike outoriteite beskou.^[39]

[wysig] Verwysings

    1. ^ DreiStromLand. Ems - Weser - Elbe. Boekdeel 2. Hamburg: edition
       nordwest im Europa Verlag 2005, bl. 327
    2. ^ Grabois, Aryeh: Enzyklopädie des Mittelalters. Zürich: Edition
       Atlantis 1988, bl.17
    3. ^ Prinz, Friedrich: Kelten, Römer, Germanen. Deutschlands
       Frühgeschichte. München: Piper 2007, bl. 244
    4. ^ Kinder, Hermann en Hilgermann, Werner: dtv-Atlas zur
       Weltgeschichte. Karten und chronologischer Abriß. München:
       Deutscher Taschenbuchverlag 1980, bl. 141
    5. ^ Prinz (2007), bl. 245
    6. ^ Ulrich, Gerhard: Schätze deutscher Kunst. München, Gütersloh,
       Wene: Bertelsmann 1972, bl. 21
    7. ^ Ulrich (1972), bl. 21
    8. ^ Deutschlandfunk, "Tag für Tag": Teresa von Avila, Teil 1 (Teresa
       van Avila, deel 1) - Die MP3-weergawe van die program wat op 1
       Oktober 2007 uitgesaai is, is tydelik beskikbaar by: dradio.de
       (Besoek op 6 Oktober 2007)
    9. ^ Vess, Dr. Deborah: Medieval Monasticism - The Late Middle Ages
       and the Dissolution of the Monasteries
   10. ^ www.kloster-aktuell.de: Säkularisierung
   11. ^ Franse Rewolusie en Godsdiens
   12. ^ www.kloster-aktuell.de: Säkularisierung
   13. ^ www.kloster-aktuell.de: Säkularisierung
   14. ^ Liffers, Lutz: Bremen. Bremen: Edition Temmen 2007, bl. 57
   15. ^ Birgitten-Kloster in Bremen geweiht, 24 Oktober 2002
   16. ^ Die klooster - 'n vulstasie vir spiritualiteit
   17. ^ Wirtschaftsethik - Wenn die Kirche der Boss ist. In: Focus nommer
       52, 22 Desember 2007, bl. 128-132
   18. ^ www.medienheft.ch: Der Mönch, das Buch, die Bildung - Über das
       Wesen einer Klosterbibliothek
   19. ^ Prinz, Friedrich: Kelten, Römer und Germanen. Deutschlands
       Frühgeschichte. München: Piper 2007, bl. 411
   20. ^ Prinz (2007), bl. 413
   21. ^ Prinz (2007), bl. 413
   22. ^ Bumke, Joachim: Höfische Kultur. Literatur und Gesellschaft im
       hohen Mittelalter. Boekdeel 2. München: Deutscher Taschenbuch
       Verlag 1986, bl. 595
   23. ^ Bumke (1986), bl. 595
   24. ^ Bumke (1986), bl. 595
   25. ^ Bumke (1986), bl. 617
   26. ^ Bumke (1986), bl. 618
   27. ^ Bumke (1986), bl. 618
   28. ^ Hallam, Elizabeth (red.): The Plantagenet Chronicles. Londen:
       Guild Publishing 1986, bl. 11
   29. ^ Hallam (1986), bl. 11
   30. ^ Prinz (2007), bl. 338
   31. ^ Prinz (2007), bl. 340
   32. ^ Prinz (2007), bl. 343
   33. ^ Prinz (2007), bl. 343-344
   34. ^ www.kloster-aktuell.de: Boeddhistiese kloosters
   35. ^ www.kloster-aktuell.de: Boeddhistiese kloosters
   36. ^ www.kloster-aktuell.de: Boeddhistiese kloosters
   37. ^ Turnbull, Stephen: Samurai Warriors. Londen. Guild Publishing
       1987, bl. 18, 22
   38. ^ www.kloster-aktuell.de: Hindoe-kloosters
   39. ^ www.kloster-aktuell.de: Hindoe-kloosters

[wysig] Bronne

[wysig] Keltiese kloosters

     * Konstam, Angus: Die Kelten. Von der Hallstatt-Kultur bis zur
       Gegenwart. Wene: tosa/Carl Ueberreuther 2007, bl. 156-157

[wysig] Eksterne skakels

     * Die Grieks-Ortodokse Sint Nektarios-klooster (Suid-Afrika)
     * Die Rooms-Katolieke stigtingskloster in Mariannhill, Natal
       (Suid-Afrika) (Engels)
     * Die Rooms-Katolieke klooster Inkamana (Abdy) naby Vryheid
       (Suid-Afrika) (Engels)

     * Sint Ottilien (Sankt Ottilien, die aartsabdy is die 'hoofkantoor'
       van die orde van Sint Benedictus (OSB = Benediktyne) (Duits)
     * Sant'Anselmo - die internasionale 'hoofkantoor' van al die groepe
       Benediktyne (in 16 verskillende tale)
     * Geneeskunde en geneeskundiges in die klooster (kruie, voorkoming,
       genesing, ens.) (Duits)
     * Portaal van duitse ordes (Duits) (Internetportal der Orden in
       Deutschland)
     * Portaal van duitse kloosters (Duits) (Internetportal für deutsche
       Klöster)
     * Kloosters in Beiere (Duits) (Klöster in Bayern)

                               Kerkargitektuur
      Kerk: Koornis (apsis) | Dwarsskip | Koor | Skip | Vensterkruis |
    Narthex | Chapelle absidiale | Wandelgang | Boog | Sybeuk | Kripte |
   Kerktoring | Chevet | Toringspits | Tour-lanterne | Doksaal | Kerkplein

   Geboue en monumente: Kerk | Kapittelkerk | Doopkapel | Klooster | Abdy
            | Basiliek | Kapel | Katedraal | Campanile | Kalvarie
   Argitektoniese elemente: Boog | Gewelf | Kapiteel | Steunbeer | | Suil
        Versierings: Kerkvenster | Roosvenster | Gargouille | Timpaan
   Romaanse argitektuur | Gotiese argitektuur | Middeleeuse godsdienstige
                                 argitektuur


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Christendom • Argitektuur

