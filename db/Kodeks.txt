Kodeks


   ’n Kodeks (Latyns codex vir blok hout, boek; meervoud codices) is 'n
   handgeskrewe boek uit die laat-Antieke of die vroeë Middeleeue. Dit het
   oorspronklik bestaan uit klein houtpanele wat met was bestryk was en
   aan die een kant met rieme vasgebind is sodat ’n mens daardeur kon
   “blaai”. Dit was ’n ontwikkeling van enkelblad wastablette wat voorheen
   in omloop was. Sulke skryfmateriale is in skole gebruik, maar kon selde
   meer as 50 woorde bevat. Ná gebruik kon die was weer gladgestryk word
   vir hergebruik.

   Alhoewel die Romeine van die kodeks en soortgelyke voorlopers gebruik
   gemaak het vir notas en ander informele skrywes, dateer die eerste
   bekende gebruik van die kodeks vir letterkundige werk uit die eerste
   eeu, toe Martialus met die formaat geëksperimenteer het. Tot op daardie
   tyd was die boekrol die oorheersende medium vir letterkundige werke en
   dit sou oorheersend bly vir sekulêre letterkunde tot die 4de eeu. So
   ver terug as die vroeë tweede eeu, is daar bewyse dat die kodeks die
   medium van keuse onder Christene was, terwyl ander tradisies die
   boekrol verkies het. Die Christelike kodeks was van papirus gemaak en
   dit was meer kompak en beter gepas vir mense op reis as perkament. Dit
   toon ook dat die vroeg-Christelike beweging daarop ingestel was om die
   nuutste en beste kommunikasie-media te benut.

   In die tyd tussen die 4de eeu, toe die kodeks wye aanvaarding verkry
   het, tot die Karolingiese herlewing in die 8ste eeu is baie werke op
   boekrolle nie oorgeskryf na kodekse nie en het vir die nageslag verlore
   gegaan. Die benaming ‘kodeks’ is minder in konvensionele name van die
   Middeleeuse manuskripte gebruik, toe die kodeksvorm in universele
   gebruik gekom het.

   Die korrekte Latynse meervoud vir kodekse is ‘codices’, alhoewel
   ‘codexes’ ook dikwels as 'n meervoudsvorm in Engels gebruik word. Die
   kodeks was 'n verbetering op die boekrol omdat dit plat oopgemaak kon
   word by enige bladsy, wat ’n gemakliker manier van lees toelaat. Daar
   kon ook op beide kante van die bladsye geskryf word.

   Die latere uitvinding deur Aldus Manutius van ’n kleiner boekie met
   kompakte formaat wat in ’n saalsak pas en kursiewe karakters gebruik,
   het veel aan die kodeks te danke. Die invoeging van bladsynommers vroeg
   in die 1600's het kruisverwysings vergemaklik.

   Die kodeks het dit ook makliker gemaak om dokumente op rakke te
   organiseer omdat dit 'n stabiele rug het waarop die titel van die boek
   aangebring kan word. Omdat dit regop in rakke kon staan het dit die
   rangskikking van boeke in biblioteke vergemaklik. Die rug kon ook
   gebruik word vir die ‘incipit’ (vertaal: dit begin) in ’n tyd toe die
   idee van ’n titel nog nie behoorlik ontwikkel was nie.

   Die Middeleeuse boekvervaardigers se gebruik van perkament of vellum
   vir hul bladsye het gesorg vir baie duursame, maar uiters duur,
   skryfmateriaal. Vroeë kodekse is ook van papirus gemaak, maar
   papirusvelle is te bros om herhaaldelik gevou word. Die geleerde studie
   van manuskripte word Kodikologie genoem. Die studie van outydse
   dokumente in die algemeen word Paleografie genoem.

   Die boeke van pre-Kolumbiese Middel-Amerika vertoon basies dieselfde
   vorm, met lang gevoude stroke van papier (gewoonlik gemaak van hout-bas
   of plantvesels, dikwels met 'n laag van kalk aangewend voor skrywe),
   vandaar die outydse boeke van die Maja, Asteke en Misteke, onder andere
   ook bekend as kodekse.

   ’n Juridiese teks of kode van gedrag word partykeer 'n kodeks genoem
   (byvoorbeeld, die Justiniaanse kodeks), aangesien wette in groot
   kodekse opgeneem is.

[wysig] ’n Aantal kodekse

   Kodekse word gewoonlik vernoem na hul mees beroemde rusplek, hetsy 'n
   stad of 'n privaatbiblioteek. Die Kodeks Sinaiticus dateer uit ongeveer
   350 na Christus en bevat waarskynlik die oudste behoue eksemplaar van
   die Nuwe Testament. 'n Voorbeeld van 'n ietwat later kodeks as
   onderstaande sou die Boek van Kells wees. Hier volg ’n lys van kodekse:
     * Kodeks Abrogans
     * Kodeks Alexandrinus
     * Kodeks Amiatinus
     * Kodeks Argenteus
     * Kodeks Astensis
     * Kodeks Aureus van St. Emmeram
     * Kodeks Aureus van Lorsch
     * Kodeks Berolinensis
     * Kodeks Bezae
     * Kodeks Claromontanus
     * Kodeks Cumanicus
     * Kodeks Ephraemi Rescriptus
     * Kodeks Exoniensis
     * Kodeks Flatoiensis
     * Kodeks Gigas
     * Kodeks Hamer
     * Kodeks Hierosolymitanus
     * Kodeks Koridethi
     * Kodeks Leicester
     * Kodeks Manesse
     * Kodeks Mendoza
     * Kodeks Pisanus
     * Kodeks Regius
     * Kodeks Runicus
     * Kodeks Sinaiticus
     * Kodeks Tchacos
     * Kodeks Vsa$Serianus Primus <--?-->
     * Kodeks Vaticanus
     * Kodeks Wallerstein
     * Kodeks Zamoscianus
     * Kodeks Zouche-Nuttall
     * Kodeks Ms. 3227a
     * Leningrad Kodeks
     * Nowell Kodeks
     * Rohonczi Kodeks
     * Aleppo Kodeks
     * Nag Hammadi Biblioteek, versameling van vroeë Christelike Gnostiese
       tekste in kodeksvorm ontdek in die dorp van Nag Hammadi, Egipte

   Die woord ‘kodeks’ word soms ook gebruik om te verwys na 'n
   ontwerpersgidsboek vir 'n oopbron-sagtewareprojek. Die ‘Wordpress’- en
   die ‘Galery’-projekte is voorbeelde hiervan.

[wysig] Bron

     * Hierdie is ’n vrye vertaling met enkele verbeterings van die
       artikel onder “Codex” in die Engelse Wikipedia

   Kategorieë: Geskiedenis van Europa • Letterkunde

