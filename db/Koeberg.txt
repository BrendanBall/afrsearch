Koeberg


   Koeberg in die provinsie Wes-Kaap (Republiek van Suid-Afrika) is die
   eerste en enigste kernkragsentrale op die vasteland van Afrika, wat op
   15 Maart 1984 sy kritiese fase bereik. Op 4 April van dieselfde jaar
   begin die kernreaktor vir die eerste keer elektrisiteit opwek, gevolg
   deur die tweede reaktor op 25 Julie 1985.

   Koeberg beskik oor twee turbogenerators van 921 megawatt elk, wat tot
   die grootstes in die Suidelike Halfrond behoort.

[wysig] Geskiedenis

   Die Suid-Afrikaanse Elektrisiteitsvoorsieningskommissie (Eskom) koop
   reeds in Mei 1971 die plaas Duynefontein, sowat 28 km noord van
   Kaapstad, wat as geskik vir die oprigting van 'n kernkragsentrale geag
   word. Seewater van die Atlantiese Oseaan kan hier vir verkoeling
   gebruik word, wat groot hoeveelhede vars water bespaar. Die knellende
   tekort aan water, wat deur droogtes versterk word, maak binnelandse
   steenkoolsentrales met hulle groot behoeftes aan verkoelingswater
   minder aantreklik, alhoewel Suid-Afrika oor groot afsettings van
   steenkool beskik. Met die oprigting van Koeberg word die Kaap minder
   afhanklik van die Transvaalse steenkoolsentrales, wat in 1983 in
   naastenby 90 persent van sy kragbehoeftes voorsien.

   Maar eers met die begin van die oliekrisis in 1973, wat op die Jom
   Kippoer-oorlog in Oktober van dieselfde jaar volg, word die projek van
   'n Suid-Afrikaanse kernkragsentrale lewensvatbaar. Suid-Afrika ly onder
   die boikot van Arabiese state wat weier om ru-olie direk na die land
   uit te voer. Die RSA is in dié tyd gedwing om olie teen hoër pryse op
   die vrye mark te koop. Tegelykertyd pleit Eskom daarvoor om die
   steenkoolreserwes van die land eerder vir die bestaande kragsentrales,
   die SASOL-projek en vir die uitvoer na oorsese lande te gebruik.

   Suid-Afrika beoog eers om 'n Switsers-Nederlandse aanbod vir die
   oprigting van 'n kernkragsentrale goed te keur, maar weens politieke
   drukgroepe in Nederland en hulle optrede teen Suid-Afrika word dié
   projek gestaak.

   'n Frans-Belgiese konsortium van Framatome, Spie-Batignolles en Alsthom
   blyk meer betroubaar te wees. Die verdrag oor die Koeberg-projek word
   in Augustus 1976 in Johannesburg en Parys onderteken, en 'n tweesydige
   ooreenkoms tussen Frankryk en Suid-Afrika word in Oktober van dié jaar
   bereik. Die Franse beskik oor die grootste kapasiteit van
   kernkragsentrales in Europa en is soos België nie bereid om die handel
   met Suid-Afrika weens politieke geskille te laat vaar nie. Daarbenewens
   verskaf Franse banke 82 persent van die kapitaal wat vir die oprigting
   van Koeberg noodsaaklik is, terwyl Frankryk ook aanbied om Koeberg se
   kernafval te verwerk.

   Die Frans-Belgiese reaktor is gebaseer op 'n Amerikaanse tipe
   drukwaterreaktor, wat oorspronklik deur die Amerikaanse maatskappy
   Westinghouse ontwerp is.

   Ondanks tegniese probleme wat Eskom met die reaktors ondervind - hulle
   moes aanvanklik jaarliks afgeskakel word om kernbrandstof te kan
   herlaai - voorsien kernkrag in 1992 in naastenby 6 persent van
   Suid-Afrika se elektrisiteitsbehoeftes.

   Koeberg het twee 922 MW kernreaktors wat elektrisiteit in 1985 begin
   lewer het. Die kragsentrale gebruik plaaslike uraan wat deur
   Suid-Afrikaanse wetenskaplikes vir die kragsentrale ontwikkel is. Een
   van die kernreaktors het in Desember 2005 weens instandhoudingsprobleme
   die gees gegee en die Wes-Kaap provinsie vir maande sonder voldoende
   kragvoorsiening gelaat.

[wysig] Eksterne skakels

     * Virtual Nuclear Tourist - meer inligting oor Koeberg (Engels)

   Kategorieë: Wes-Kaap • Kernkragsentrales

