Koerant


   Die tradisionele formate van koerante, met 'n A4-vel ter vergelyking
   Die tradisionele formate van koerante, met 'n A4-vel ter vergelyking

   'n Koerant is 'n nuusblad, wat daagliks of weekliks uitgegee word en
   van gebeurtenisse in die politiek, ekonomie, kultuur en sport berig.
   Dikwels lewer dit eie kommentaar oor geselekteerde nuus en beskik ook
   oor 'n rubriek met briewe van lesers. Koerante kan die openbare mening
   mobiliseer en fungeer as 'n belangrike instrument by die handhawing van
   die meningsvryheid en die demokratiese kontrole van owerhede.

   Inhoud

        * 1 Definisie in die perswetenskap
        * 2 Etimologie
        * 3 Geskiedenis
             + 3.1 Die antieke tydperk
             + 3.2 Die Middeleeue en vroeë moderne tydperk
             + 3.3 Moderne koerante
        * 4 Die Afrikaanse pers in Suid-Afrika
        * 5 Sien ook

[wysig] Definisie in die perswetenskap

   'n Publikasie moet aan 'n aantal kriteria voldoen om as 'n koerant
   gedefinieer te word:
     * Periodisiteit: 'n Koerant moet daagliks of ten minste weekliks
       uitgegee word.
     * Sirkulasie: 'n Koerant moet meganies of andersins in groot getalle
       gekopieer en versprei word.
     * Publisiteit: 'n Koerant moet publiek verskyn en vir almal wat
       belang stel beskikbaar wees.
     * Inhoud: 'n Koerant moet 'n verskeidenheid onderwerpe in sy artikels
       behandel.
     * Neutraliteit: Die koerant se uitgewer(s) en verslaggewers moet
       neutraal wees ten opsigte van die nuus.
     * Seleksie: Met die oordaad van nuusberigte, wat vandag beskikbaar
       is, word die verantwoorde seleksie van die mees belangrike nuus
       vandag ook as 'n belangrike kriterium vir 'n koerant beskou.

[wysig] Etimologie

   Die Afrikaanse woord koerant is afgelei van die Franse leenwoord
   courant, wat in Nederland sedert 1617 gebruik word en blykbaar 'n
   verkorting van die Nederlandse term courante nouvellen "lopende nuus"
   is, wat uit die 16de eeu dateer. In moderne Nederlands is hierdie term
   verder vereenvoudig tot krant.

   Ander Germaanse tale soos Duits (Zeitung) en Sweeds (tidning) bewaar in
   hul woorde 'n ander aspek wat in hierdie vorm omtrent rondom 1300 vir
   die eerste keer gebruik word - die van 'n "berig oor iets wat in die
   tyd gebeur", afgelei byvoorbeeld van die Ou-Noorse tidan "in die tyd
   gebeur". In Nederlands en Afrikaans bestaan nog die woord tijding of
   tyding, wat dieselfde betekenis het.

[wysig] Geskiedenis

[wysig] Die antieke tydperk

   Rome staan bekend as die bakermat van die eerste koerante. Aanvanklik
   lê die verantwoordelikheid vir openbare kennisgewings by die pontifex
   maximus, die Romeinse opperpriester, wat die nuus op plate bekend maak.
   Ook die annales maximi, 'n soort memorandum, is op plate uitgehang.
   Ander vroeë publikasies, wat gereeld verskyn, sluit kronieke en
   kalenders in.

   In die jaar 59 v.C. stig Gaius Iulius Caesar die eerste soort nuusblad,
   die acta populi Romanae diurna (of verkort acta diurna), wat tot 300
   n.C. verskyn. Die acta word in twee uitgawes uitgegee - die acta
   senatus met amptelike kennisgewings van die Romeinse Senaat en die acta
   populi, wat nuus oor die daaglikse gebeurtenisse in Rome bevat en veral
   vir die provinsies bestem is. Acta, wat as besonder belangrik geag
   word, is in erts gegiet om hulle te kan bewaar.

   Die gewone acta populi word op die sogenaamde charta geskryf, wat
   gemaak is van 'n stof of huid wat onderaan die papirusbas lê (Latyns:
   liber).

   Keiser Augustus staak die uitgawe van die acta senatus en versmelt
   hulle met die acta populi.

   Ondanks hulle naam, wat 'n daaglikse verskyning aandui, word die acta
   diurna ("daaglikse gebeurtenisse") gebruik om die nuus van 'n bepaalde
   tydperk in 'n tydelike rangorde op te lys. Die acta diurna, wat soms
   ook acta urbis ("stadskoerant") genoem word, bly steeds onder die
   beheer van die staat. Private nuusblaaie met kennisgewings oor
   familiêre of gemeenskapsnuus word slegs vir 'n kort tydperk toegelaat
   en onder die heerskappy van keiser Traianus uiteindelik verbied.
   Gewoonlik moet hulle deur omroepers bekend gemaak word. Dikwels word
   ook briewe geskryf en sommer net gekopieer vir 'n groter aantal
   belangstellendes.

   Die oplaag van die acta is taamlik klein, en geen enkel eksemplaar het
   bewaar gebly nie. Nietemin kan hulle inhoud deur talle aanhalings in
   ander bronne gerekonstrueer word.

   Die acta bevat veral nuus oor aangeleenthede van die staat, soos reise
   van Romeinse amptenare of kennisgewings van die keiserlike gesin, soos
   geboortes, sterfgevalle, begrafnisse, huwelike en onthale. Daarnaas
   verskyn nuus oor opspraakwekkende gebeurtenisse soos oorstromings,
   droogtes en ander rampe. Geleidelik word ook die kennisgewings van
   vooraanstaande Romeinse gesinne in die acta opgeneem, waarby Romeinse
   familienuus ook gereeld belangrike egskeidings bekend maak.

   Kenmerkend is die sensuur, wat deur die keiserlike redaksie uitgeoefen
   is. Alle familienuus en advertensies is noukeurig ondersoek voordat
   hulle vir publikasie vrygestel is. Dikwels stel die heersers belang in
   spesifieke onderwerpe of wens dat 'n bepaalde saak publiek gemaak moet
   word. In hierdie geval is die redaksie aangewys om artikels in dié
   verband te publiseer.

   Met die verskuiwing van die keiserlike hof na Konstantinopel word die
   acta gestaak. In die etimologie van die Romaanse tale leef hulle egter
   voort. Die Romeinse woordvorming diurnalis "daagliks" is bewaar in die
   Franse journal en Italiaanse giornale.

[wysig] Die Middeleeue en vroeë moderne tydperk

   Koopliede, bodes en vagante (skoliere, studente en werklose predikante
   wat as volkssangers dwarsoor die land reis) dien in die Middeleeue as
   'n soort "lewende koerante", wat nuus orals bekend maak.

   Uit hierdie lewende of mondelinge koerante ontwikkel geleidelik die
   geskrewe nuusblaaie, met amptelike, sake- en privaatbriewe as hulle
   voorlopers.

   Die welvarende Europese stede van die van die 13de en 14de eeu het 'n
   behoefte aan politieke en handelsnuus, en die stadsrade begin ordinari
   (bodes of koeriers) gebruik om nuus uit te ruil. Die grootste
   aanleiding tot die herstigting van gereelde nuusblaaie kom egter van
   die groot handelshuise. Die sogenaamde koopmansbriewe, wat vanaf die
   14de eeu verskyn, bevat nuus oor politieke en handelsake. In die
   Italiaanse hawestad Venesië vrskyn vanaf 1536 die eerste gazette.

   Onder die belangrikste uitgewers is die koopmansgesin Fugger in die
   Duitse stad Augsburg, wat tussen 1568 en 1604 die Fugger-koerant
   uitgee. Die Fuggers beskik reeds oor 'n soort nuusagentskap, wat nuus
   uit alle wêrelddele versamel, kopieer en uitgee. Die bewerkers en
   uitgewers van hierdie nuus staan destyds as nouvellante bekend.

   Die Fuggers verskaf 'n "Ordinari-" en "Ekstra-Ordinari"-koerant aan
   belangstellendes. As bronne dien die boodskappe van die Fugger se
   medewerkers in die buitelandse kantore en bekende persoonlikhede. Die
   meeste nuus word reeds in Duits gepubliseer, daarnaas word ook
   Italiaans en Latyn gebruik. Die nuus en koerante is vinnig dwarsoor die
   vasteland gestuur. Die koerante bevat geen berigte oor die kulturele of
   filosofiese lewe van die tyd nie, maar lewer gedetailleerde artikels
   oor handel, politiek en gebeurtenisse by die keiserlike hof.

   Die volledige biblioteek van meer as 40 000 enkele blaaie van die
   koerant word in 1655 deur keiser Ferdinand III aangekoop en in Wene
   georden.

[wysig] Moderne koerante

   Die titelbladsy van die eerste uitgawe van die Switserse Neue Zürcher
   Zeitung (NZZ, 12 Januarie 1780)
   Die titelbladsy van die eerste uitgawe van die Switserse Neue Zürcher
   Zeitung (NZZ, 12 Januarie 1780)

   Met die uitvinding van die boekdrukkuns teen die einde van die 15de eeu
   ontstaan die tegniese basis om koerante in groot oplaagsyfers te druk
   en te versprei. Aanvanklik word nuusblaaie met net een bladsy gedruk,
   wat van tyd tot tyd verslag gee van oorlogsdade, wonderlike
   gebeurtenisse en ander onderwerpe. Die oudste nuusblad van hierdie
   soort dateer uit die jaar 1482. Die verhale van die
   ontdekkingsreisigers gee aanleiding tot die uitgawe van
   ontdekkerskoerante, waarvan die kolumbusbrief van 1493 die eerste is.
   Die reformasie van die 16de eeu lei tot die grootskaalse uitgawe van
   gedrukte pamflette, wat deur die Duitse reformator Martin Luther en
   ander as gewilde medium vir godsdienstige propagandaveldtogte gebruik
   word.

   Die sogenaamde historische Relationen, wat in Duitsland vanaf die jaar
   1588 verskyn, word in die vorm van kronieke uitgegee, maar verskyn as
   eerste moderne publikasies gereeld op 'n halfjaarlikse basis in groot
   stede soos Frankfurt am Main en Keulen. Die Relation van Augsburg
   verskyn vanaf 1597 maandeliks.
   Die eerste uitgawe van die Aviso (Januarie 1609), een van die oudste
   Duitse koerante
   Die eerste uitgawe van die Aviso (Januarie 1609), een van die oudste
   Duitse koerante

   In 1605 begin die Straatsburgse drukker en boekhandelaar Johann Carolus
   om weekliks gedrukte uitgawes van sy tot dusver handgeskrewe
   nuusversamelings uit te gee. Die nuusblad, wat onder die titel Relation
   verskyn, word in die perswetenskap as die eerste gedrukte koerant ter
   wêreld beskou. Die eerste daaglikse nuusblad verskyn in 1660 in Leipzig
   (Duitsland).

   Die koerant as periodieke medium raak vinnig nie net vir nuusberigte
   nie, maar ook vir politieke en wetenskaplike besprekings gewild.

   Die Franse nuusblad La Gazette, vir die eerste keer in 1631 uitgegee
   deur die geneeskundige Renandot, is die vroegste politieke koerant.
   1665 volg die eerste wetenskaplike nuusblad, die Journal des Savants,
   wat deur die Parysenaar Denis Sallo gestig word.

   Die twee groot mededingers op die koerantemark is die boekdrukkers en
   die posmeesters; tradisioneel dra baie koerante nog name wat die woord
   "Post" bevat. 'n Ander woord, wat soms in verband met koerante uit die
   17de eeu gebruik word, is "intelligensie", wat destyds sinoniem met
   "kennis" of "bekendstelling" gebruik word. Die sogenaamde
   "intelligensieblaaie" bevat oorwegend sakenuus of advertensies met ware
   wat te koop of te ruil is. Die intelligensieblaaie is 'n Franse
   uitvinding en verskyn in 1633 vir die eerste keer in Parys, ses jaar
   later ook in Londen. Dikwels is sakemanne, die besitters van kroeë,
   maar ook Joodse burgers, wat enige soort handel dryf, en ander
   spesifieke groepe gedwing om op die intelligensieblaaie in te teken.

   Voor die Franse Rewolusie van 1789 keer die strenge sensuurmaatreëls en
   die gebrek aan demokratiese burgerregte die sukses van die perswese as
   die spreekbuis van die openbare mening. Met die begin van die liberale
   en demokratiese bewegings, die tegniese vooruitgang in die
   drukkerynywerheid en die uitvinding van goedkoper
   papierverwerkingsmetodes is die tyd ryp om van die koerant 'n werklike
   massamedium te maak. Die vervoer- en inligtingsbedryf ondersteun met
   die nuwe spoorwegverbindings en die telegraaf die vinnige verspreiding
   van nuus. Kommersiële nuusagentskappe soos Havas, Reuter en Wolff stel
   nuusberigte goedkoop ter beskikking.

   Die persvryheid in Suid-Afrika neem 'n aanvang met 'n ordonnansie van
   die Kaapse koloniale regering, wat op 30 April 1829 geproklameer is en
   die publikasie van enige nuusblad toestaan, alhoewel bepaalde
   regulasies en die "lasterwette" van die tyd nog nagekom moet word.

   Veral die perswese in Frankryk, die Verenigde Koninkryk en die
   Verenigde State word deur groot uitgewers soos William Randolph Hearst
   (1863-1951), William Lord Beaverbrook (1879-1964) en Harold Harmsworth,
   lord Rothermere (1868-1940), en hulle trusts oorheers, wat ook vinnig
   die markkrag van die sogenaamde poniekoerante ontdek. Die Duitse
   perslandskap word gekenmerk deur 'n groot aantal klein streekkoerante,
   wat lewensvatbaar bly, alhoewel die grootste uitgewer, die
   ultrakonserwatiewe Alfred Hugenberg (1865-1951), vanaf die
   twintigerjare 'n leidende rol by die vestiging van anti-semitiese en
   ver-regse politieke opvattings speel. Uiteindelik word hy 'n
   wegbereider vir Adolf Hitler. Meer onlangse uitgewers, wat vanweë hul
   groot invloed omstrede raak, is die Duitse uitgewer Axel Springer
   (1912-1985), wat met sy konserwatiewe koerante 'n teenstander van die
   studentebeweging in die jare sestig word, en later die miljoenêr Rupert
   Murdoch (* 1931), wat vanuit Australië 'n wêreldwye uitgewersryk oprig.

[wysig] Die Afrikaanse pers in Suid-Afrika

   Die eerste Afrikaanse nuusblad, wat deur die Genootskap van Regte
   Afrikaners uitgegee word, is die Afrikaanse Patriot, wat as Di Patriot
   vanaf 15 Januarie 1876 in die Paarl verskyn. Dit is later opgevolg deur
   die Paarl Post.

   Ná 1948 verleen die meeste Afrikaanse koerante meer of minder kritiese
   ondersteuning aan die bewind van die Nasionale Party, terwyl die
   anglofone pers, met die uitsondering van The Citizen, as spreekbuis van
   die blanke opposisiepartye optree. Met die algemene verkiesing van 1994
   begin die Afrikaanse perslandskap verander. Koerante soos Die
   Transvaler (Johannesburg) en die Oosterlig (Port Elizabeth), wat
   opgeneem is in 'n Oos-Kaapse uitgawe van Die Burger, is intussen
   gestaak, terwyl die huidige groot Afrikaanse dagblaaie Beeld
   (Johannesburg), Die Burger (Kaapstad) en die Volksblad (Bloemfontein)
   as moderne mediums en spreekbuise van die Afrikaanse gemeenskappe deel
   van die demokratiese samelewing geword het.

   Die Afrikaanse perslandskap word aangevul deur die Sondagkoerant
   Rapport met 'n sirkulasie van meer as 300 000 en Die Son, die eerste
   Afrikaanse poniekoerant.

   Die Afrikaanse gemeenskapsperswese is besonder lewenskragtig, hoewel
   dit in 'n groot mate deur groot mediagroepe oorheers word, wat in die
   meeste gebiede tot 'n monopolie gelei het. In die Wes-Kaap,
   byvoorbeeld, oorheers die Naspers-filiaal Media24 se Boland-koerante
   die markte in die Helderberg met Distrikspos, Worcester met Standard,
   Drakenstein met Paarl Post, Stellenbosch met Eikestadnuus en Hermanus
   met Hermanus Times. Die enigste noemenswaardige uitsondering is die
   Swartland en Weskus, waar Media24 se Swartlander en Weslander meeding
   met die onafhanklike nuwe Freegig en Swartland en Weskus Herald, wat in
   gehalte en sirkulasie die eweknie is van die Media24-weekblaaie.

[wysig] Sien ook

     * Kategorie:Suid-Afrikaanse koerante

   Kategorieë: Koerante • Massamedia

