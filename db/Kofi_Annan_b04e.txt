Kofi Annan


   Gewese Sekretaris-generaal van die Verenigde Nasies

[wysig] Belangrikste prestasies

   Kofi Annan is die eerste swart Afrikaan wat in die pos van
   sekretaris-generaal van die Verenigde Nasies (VN) aangestel is. Hy
   praat 'n aantal Afrika-tale, Engels en Frans en is 'n gerespekteerde
   persoon in die internasionale gemeenskap. Van die doelstellings wat hy
   vir die VN gestel het, is die bewerkstelliging van vrede regoor die
   wêreld en die daarstelling van standaarde vir internasionale regte, met
   beklemtoning van die waardes van gelykheid, verdraagsaamheid en
   menswaardigheid. Hy het 'n visie vir 'n meer doeltreffende VN en is 'n
   voorstander van die uitoefening van universele menseregte. Een van die
   grootste uitdagings vir hom is die stryd teen MIV/Vigs, veral in
   Afrika. Hy het gevra vir die stigting van 'n globale fonds om
   gesondheidsorg in ontwikkelende lande te bevorder. Annan het ook sy
   invloed gebruik om Irak te oorreed om hulle te versoen met die
   uitsprake van die Veiligheidsraad. Hy het ook 'n groot rol gespeel in
   die uitvoering van die oorgang na 'n burgerlike regering in Nigerië. In
   1999 het Annan 'n internasionale reaksie teen die geweld in Oos-Timor
   gefasiliteer. Met sy sterk gevoelens oor menseregte het hy probeer om
   die posisie van die vroue wat in die sekretariaat van VN werk, te
   verbeter. Hy het ook gefokus op die bou van sterker verhoudinge met
   nie-regeringsorganisasies. In Junie 2001 is hy weer aangestel vir nog
   'n termyn en later dieselfde jaar is hy beloon vir sy werk toe hy
   gesamentlik met die VN die Nobelprys vir Vrede ontvang het.

[wysig] Lewensgeskiedenis

   Kofi Atta Annan is op 8 April 1938 in Kumasi, Ghana, gebore. Hy is die
   seun van Henry en Victoria Annan. Hy het die grootste deel van sy
   kinderjare in Bekwi deurgebring. Sy pa was die verkose regeerder van
   die Asjanti-provinsie en die hoofman van die Fante-stam. Hy het vir die
   United African Company gewerk. Annan het by 'n universiteit in Ghana in
   die wetenskap en tegnologie begin studeer. Hier het hy 'n prys ontvang
   wat hom in staat gestel het om in die VSA by die Macalester-kollege in
   Minnesota te gaan studeer. Vanaf 1961 tot 1962 was hy besig met sy
   graadstudies in die ekonomie by die Institut Universitaire des Hautes
   Etudes Internasionales in Genève, Switserland. In 1972 het hy sy
   meestersgraad aan die Massachusetts Institute of Technology (MIT) in
   die VSA verwerf. In 1962 het hy by die VN as 'n administratiewe en
   begrotingsoffisier vir die Wêreldgesondheidsorganisasie (WGO) in Genève
   begin werk. Annan se loopbaan in die VN het gewissel van werk as
   assistent-sekretaris-generaal van programbeplanning, begroting en
   finansies na hoof van menslike hulpbronne en veiligheidskoördinator. In
   1990, ná die besetting van Koeweit deur Irak, het die
   sekretaris-generaal vir Annan 'n spesiale opdrag gegee om die
   terugvoering van meer as 900 internasionale personeel en die vrylating
   van Westerse gyselaars in Irak te fasiliteer. Op 1 Maart 1993 is hy
   aangestel as ondersekretaris-generaal vir vredebewaringsoperasies. In
   die burgeroorlog tussen Bosnië en Herzegowina het hy uitmuntende werk
   gedoen, veral in sy diplomatiese hantering van die oorgang in die
   vredebewaringsoperasies van die VN-magte na NAVO-magte. Met die
   uitsondering van die kort tydjie wat hy as direkteur van toerisme in
   Ghana gewerk het (1974-1976), het hy sy hele loopbaan lank by die VN
   gewerk. Op 13 Desember 1996 is Kofi Annan benoem as sekretaris-generaal
   van die Verenigde Nasies - die eerste swart Afrikaan wat vir dié pos
   benoem is. In 2001 is hy vir nog 'n termyn verkies. Hy is getroud met
   Nane Lagergren, 'n Sweedse prokureur. Hulle het drie kinders.
   Kategorieë: Politici • Verenigde Nasies

