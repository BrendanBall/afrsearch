Kokaïen


   Kokaïen, wat verkry word uit die blare van die kokaboom (Erythroxylon
   coca), is een van die gewildste dwelms onder welgestelde gebruikers van
   verbode middels. Die middel word gewoonlik ingeneem deur dit in die
   neusgate op te snuif. Die gebruiker ervaar 'n gevoel van euforie, wat
   dikwels gevolg word deur 'n tydperk van ernstige depressie nadat die
   middel uitgewerk het.

   Die liggaam ontwikkel nie toleransie vir kokaïen nie, sodat dit nie vir
   gebruikers nodig is om al groter dosisse te neem om dieselfde
   uitwerking te verkry nie. Die dwelm is nie so fisiek verslawend soos
   byvoorbeeld heroïen nie - maar dit het wel 'n kragtige sielkundig
   verslawende invloed. Mense wat dit een maal gebruik het, het dikwels 'n
   sterk begeerte om dit weer te neem.

   Kokaïen benadeel die liggaam op verskillende maniere. Dit kan tot
   chroniese loopneus en misvorming van die gesig weens verval van die
   neusskot lei - maar die grootste gevaar is die invloed wat dit op die
   hart en bloedsomloopstelsel het. Navorsing het getoon dat die gereelde
   gebruik - 12 keer of meer - van kokaïen voor die ouderdom van 45
   jongmense se risiko vir 'n hartaanval met sowat 25 persent verhoog.
   Kokaïengebruikers loop ook 'n aansienlik groter gevaar om beroerte te
   kry.

   Kokaïen benadeel die bloedsomloopstelsel op verskeie maniere:
     * Senu-impulse word versterk, sodat die hart kragtiger saamtrek. Dit
       kan lei tot skade aan die hartspier;
     * Bloedvate word vernou, wat veroorsaak dat minder bloed die hart -
       en ander organe - bereik;
     * Die dwelm kan aritmie meebring. Dit beteken dat die hart ongereeld
       klop en kan gaan staan;
     * Kokaïen bevorder die saamklewing van bloedplaatjies, sodat
       bloedklonte maklik vorm.

   Kategorie: Dwelms

