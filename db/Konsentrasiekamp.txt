Konsentrasiekamp


   Boerevroue en kinders in 'n Britse konsentrasiekamp tydens die
   Anglo-Boere oorlog, ongeveer 1900.
   Boerevroue en kinders in 'n Britse konsentrasiekamp tydens die
   Anglo-Boere oorlog, ongeveer 1900.

   'n Konsentrasiekamp is 'n groot aanhoudingsentrum wat geskep word met
   die doel om politieke vyande, vyandige persone wat nie burgers van die
   betrokke staat is nie, spesifieke etniese of geloofsgroepe, of
   burgerlikes wat krities teenoor 'n regering se beleid staan, veral
   tydens oorlogstoestande, te huisves. Dit word gebruik in omstandighede
   waar die geïnterneerdes voldoen aan breë toelatingskriteria na só 'n
   kamp, maar sonder dat die persone as individûe toegang tot die normale
   regsverteenwoordiging gehad het. Gewoonlik word kampe vir
   krygsgevangenes nie as konsentrasiekampe beskou nie. Die woord
   konsentrasie toon nie alleen 'n geografiese konsentrasie aan nie, maar
   ook die oorbevolkte, ongesonde stand van sake binne-in só 'n kamp.

   Inhoud

        * 1 Geskiedenis
        * 2 Konsentrasiekampe wêreldwyd
             + 2.1 Argentinië
             + 2.2 Bosnië en Herzegowina
             + 2.3 Brittanje
             + 2.4 Chili
             + 2.5 Duitsland
             + 2.6 Finland
             + 2.7 Frankryk
             + 2.8 Italië
             + 2.9 Kambodja
             + 2.10 Kanada
             + 2.11 Kroasië
             + 2.12 Noord-Korea
             + 2.13 Oostenryk-Hongarye
             + 2.14 Pole
             + 2.15 Rusland
             + 2.16 Slowakye
             + 2.17 Die Verenigde State van Amerika
             + 2.18 Volksrepubliek van Sjina
        * 3 Sien ook
        * 4 Bronne

[wysig] Geskiedenis

   Van die vroeëre beskawings, soos die Assiriërs, het gebruik gemaak van
   gedwonge hervestiging van hele bevolkingsgroepe, ten einde grondgebied
   te beheer.

   Die moderne begrip was die eerste keer gevorm om sulke kampe te beskryf
   tydens die Tweede Vryheidsoorlog in Suid-Afrika. Alhoewel Brittanje
   beweer het dat hulle aanvanklik gepoog het om hiermee hulp te verleen
   aan die Boeregesinne wie se eiendom vernietig is, is die kampe lateraan
   gebruik om groot getalle van die burgerlike bevolking te beperk en te
   beheer, in dié dele van die land waar die Boere met
   vryheidsvegteraktiwiteite besig was. Tienduisende Boerevroue en
   -kinders, asook hulle plaaswerkers is van hulle plase verwyder en het
   gesterf vanweë siektes wat die gevolg was van die oorbevolking,
   ondervoeding en gebrekkige sanitasie. Die woord konsentrasiekamp is
   gebruik om die konsentrasie van 'n groot aantal mense op een plek aan
   te dui en is gebruik om beide die kampe in Suid-Afrika (1899 - 1902) en
   die kampe wat met Spaanse ondersteuning in Kuba (circa 1895-1898 [1])
   opgerig is, al is daar sekere Spaanse bronne wat die vergelyking bestry
   [2].

   In die loop van die vroeë twintigste eeu, het die willekeurige
   inperking van burgerlikes deur die staatgesag al meer algemeen geword
   en 'n laagtepunt bereik tydens die volksmoord in die kampe van die
   Nazi-regering in Duitsland en met die Gulagstelsel van
   dwangarbeiderskampe van die Sowjet-Unie. As gevolg van hierdie neiging
   word die begrip konsentrasiekamp sterk geassosieer met uitwissingskampe
   en word soms as sinonieme gebruik. 'n Konsentrasiekamp is egter nie
   noodwendig 'n uitwissingskamp nie.

[wysig] Konsentrasiekampe wêreldwyd

   (In alfabetiese volgorde)

[wysig] Argentinië

   Tydens die sogenaamde Vuiloorlog (1976 to 1983), onder die militêre
   diktatorskap van 'n driemanskap junta, was daar ongeveer 100 plekke
   dwarsoor Argentinië waar mense ondervra, gemartel en vermoor is.
   Hierdie slagoffers moes dikwels gedwonge afstand van hul eiendom doen.
   Ongeveer 11 000 mense het tydens hierdie periode verdwyn, waarvan dit
   bekend is dat ten minste 9000 vermoor is. Die gesaghebbende werk
   hieroor is die Comisión Nacional sobre la Desaparición de Personas
   (1984), of kortweg CONADEP.

[wysig] Bosnië en Herzegowina

   Bronne verskil, maar tussen honderd- tot tweehonderdduisend mense is in
   die periode tussen 1992 en 1995 in ongeveer 520 kampe, hoofsaaklik
   onder Serwiese beheer, aangehou. Vele gruweldade is teen hierdie mense
   gepleeg.

[wysig] Brittanje

   Plakket op die Potchefstroomse Konsentrasiekamp gedenkteken. Die name
   van die gestorwenes kan ook op 'n ander gedenkteken hiernaby gelees
   word.
   Plakket op die Potchefstroomse Konsentrasiekamp gedenkteken. Die name
   van die gestorwenes kan ook op 'n ander gedenkteken hiernaby gelees
   word.
     * Die woord konsentrasiekamp is die eerste keer gebruik deur die
       Britse weermag tydens die Tweede Vryheidsoorlog (1899-1902). Onder
       gevegsdruk van die Boerekommando's, het die Britte as deel van 'n
       verskroeideaardebeleid die Boerekrygers se vroue, kinders en
       plaaswerkers aangekeer en gestuur na 34 tentkampe dwarsoor
       Suid-Afrika. Sodoende kon hulle hul vyande toegang weerhou tot die
       kos- en ander voorrade wat noodsaaklik was vir die Boere om met die
       stryd voort te gaan.

   Die kampe was geleë in Aliwal-Noord, Balmoral, Barberton, Belfast,
   Bethulie, Bloemfontein, Brandfort, Heidelberg, Heilbron, Howick, Irene,
   Kimberley, Klerksdorp, Kroonstad, Krugersdorp, Meerbank, Middelburg,
   Norvalspont, Nylstroom, Pietermaritzburg, Pietersburg, Pinetown, Port
   Elizabeth, Potchefstroom, Springfontein, Standerton, Turffontein,
   Vereeniging, Volksrust, Vredefort en Vryburg.

   Alhoewel die kampe nie uitwissingskampe was nie, is die vroue en
   kinders van aktiewe Boerekrygers kleiner voedselporsies gegee. Die swak
   dieët en gebrek aan higiëne het die weg gebaan vir aansteeklike siektes
   soos masels, ingewandskoors en disenterie. Met die tekort aan mediese
   versorging daarby gereken, het dié toestande gelei tot die dood van 'n
   beraamde 27 927 Afrikaners (waarvan 22 074 kinders was, jonger as
   sestien) en 14 154 swart Afrikane, weens verhongering, siekte en
   blootstelling aan swak weersomstandighede. Altesaam 'n kwart van die
   Afrikaanse en ongeveer 12% van die Afrikaan-gevangenes is dood in dié
   kampe. (Meer onlangse navorsing suggereer dat die sterfgetalle van die
   Afrikane onderskat is, en dat soveel as 20 000 van hulle ook gesterf
   het).
   Foto van die plakette by die Klerksdorpse konsentrasiekamp se kerkhof
   wat die name van gestorwenes (meestal minderjariges) lys. Die kerkhof
   is tans in 'n gehawende toestand.
   Foto van die plakette by die Klerksdorpse konsentrasiekamp se kerkhof
   wat die name van gestorwenes (meestal minderjariges) lys. Die kerkhof
   is tans in 'n gehawende toestand.

   'n Afgevaardigde van die South African Women and Children's Distress
   Fund, Emily Hobhouse het sommige van hierdie kampe in die Vrystaat
   besoek. Sy was grootliks verantwoordelik vir die wye bekendmaking van
   hierdie gevangenes se lot, met haar terugkeer na Brittanje. Haar
   verslag van vyftien bladsye het 'n opskudding in die Britse samelewing
   tot gevolg gehad, en was die oorsaak van die stigting van die
   Fawcettkommissie wat laat in 1901, na 'n besoek aan Suid-Afrika, haar
   bevindinge bevestig het. Die toepassing van die kommissie se
   aanbevelings het die jaarlikse sterftesyfer in die 'wit' kampe
   uiteindelik, in Februarie 1902, na 2% laat daal. Hobhouse se pleiting
   vir soortgelyke veranderinge vir die 'swart' kampe het egter nie so
   geredelik plaasgevind nie.
     * Tydens die Eerste Wêreldoorlog, het Suid-Afrikaanse troepe van die
       Britse Ryk talle Duitse burgers in die destydse Duitswes-Afrika
       bymekaargemaak en weggestuur na konsentrasiekampe in Pretoria en
       later ook in Pietermaritzburg.

     * Aan die begin van die Tweede Wêreldoorlog het die Britte Duitse en
       Oostenrykse burgers wat in Brittanje woonagtig was, in 'n
       konsentrasiekamp op die eiland Man aangehou. Meeste van die
       gevangenes is binne ses maande weer bevry.

     * Ná die Tweede Wêreldoorlog het die Britte gepoog om Joodse
       emigrasie na Palestina te voorkom, en derhalwe konsentrasiekampe in
       Siprus opgerig. Hier is uiteindelik 50 000 mense gevange gehou.
       Meer as 2 000 kinders is in dié kampe gebore. Nadat Israel 'n staat
       geword het, het die Britse regering steeds 8 000 Jode van militêre
       ouderdom, asook 3 000 van hul eggenote daar aangehou, om te probeer
       voorkom dat hulle hul aansluit by die worstelstryd waarbinne die
       Jode hulself bevind het. (Bron: N. Bogner, The Deportation Island:
       Jewish Illegal Immigrant Camps on Cyprus 1946-1948, 1991; in
       Hebreeus).

     * Gedurende die jare 1954 tot 1960, tydens die Mau-Mau opstand in
       Kenia, is kampe opgerig om persone wie vermoedelik rebelle was, aan
       te hou. Alhoewel presiese syfers nie bekend is nie, bestaan daar
       beraminge dat tot 1,5 miljoen mense aangehou is ('n getal soveel as
       omtrent die totale bevolking van die Kikoejoe), en dat tussen 130
       000 en 300 000 mense dood is. (Bron: C. Elkins, Britain's Gulag:
       The Brutal End Of Empire In Kenya, 2005).

[wysig] Chili

   In die dae van Pinochet se diktatorskap (1973 tot 1990), is politieke
   teenstanders aangehou in die stadion van die stad Santiago.

[wysig] Duitsland

   Vir 'n breër dekking van die onderwerp, lees ook die artikel
   Nazi-konsentrasiekampe, die Lys van konsentrasiekampe in Nazi-Duitsland
   en die Joodse volksmoord.
   Buchenwald-konsentrasiekamp
   Buchenwald-konsentrasiekamp

   Die konsentrasiekampe (Konzentrationslager of KZ) het berug geword
   vanweë hule gebruik in Nazi-Duitsland. Die Nazi-bewind het hierdie
   kampe gebruik as arbeids- en strafkampe, reeds vanaf die begin van hule
   bewind in 1933. Na die aanvang van die oorlog, is dit ook gebruik as
   uitwissingskampe vir die volksmoord van die Europese Jode. Meer as drie
   miljoen Jode is so dood. Meeste slagoffers is vermoor deur vergassing
   in gaskamers, maar talle ander is in groepe doodgeskiet, of het omgekom
   van die kombinasie van harde werk en verhongering. Die gevangenes is
   aangery na hierdie kampe in die volgestopte trokke van goederetreine,
   en menige is dood nog voordat hulle die kamp bereik het. Dit word
   beraam dat tot tien miljoen mense in Nazi-konsentrasiekampe dood is.

[wysig] Finland

     * Aan die einde van die Finse burgeroorlog van 1918, is ongeveer 75
       000 gevangenes van die verloorkant geïnterneer. Honderd vyf en
       twintig van hulle is as Kommuniste skuldig bevind aan hoogverraad
       en is tereggestel, maar ongeveer 12 000 is dood aan siekte, en
       verhongering. 'n Onbekende aantal is dood ná hul vrylating; sommige
       van wie geskiet is toe hulle na hul tuisdorpe teruggekeer het.

     * Die Finse weermag het Oos-Karelia in 1941 beset, en het in dié
       gebied konsentrasiekampe tot stand gebring vir Russiese
       burgerlikes. Van die meer as 9 000 gevangenes het ongeveer 4 000
       beswyk aan wanvoeding, veral gedurende die lente en somer van 1942.

[wysig] Frankryk

   In 1830, maar veral ook weer tydens die onafhanklikheidsoorlog (1954
   tot 1962) het Frankryk in besette Algerië groot getalle Algerynse
   burgers in konsentrasiekampe ingedwing. In die tweede geval is daar
   soms hele dorpe ontruim in die proses.

[wysig] Italië

   Italië het ook tientalle konsentrasiekampe gehad gedurende die Tweede
   Wêreldoorlog, vanaf die somer van 1940 tot in September 1943. Min
   korrekte getalle is bekend.

[wysig] Kambodja

   Reuse konsentrasiekampe en volksmoord het Kambodja gekenmerk ten tye
   van die Pol Potbewind (1976 tot 1979): lees die artikel Demokratiese
   Kambodja.

[wysig] Kanada

   Tydens die Tweede Wêreldoorlog het Kanada, soos sy buurman, die VSA dié
   burgers wat van Japanese en Italiaanse afkoms was, asook enige burgers
   wat gereken was om gevaarlik te wees vir die belang van nasionale
   veiligheid, aangehou. Die kampe was geleë naby Petawawa, Ontario,
   Kananaskis, Alberta, en Hull, Quebec.

[wysig] Kroasië

   Die Ustaše, 'n Kroatiese Nazi-organisasie, het in die jare 1941 tot
   1945 drie konsentrasiekampe geskep om tot soveel as 700 000 Serwiërs
   aan te hou.

[wysig] Noord-Korea

   In Noord-Korea is daar huidig vyf konsentrasiekampe bekend. Ten tye van
   die skryf van hierdie artikel word meer as tweehonderdduisend
   gevangenes daarin gehuisves. Wanneer 'n beskuldigde beskuldig word van
   'n politieke misdryf, word die persoon, en sy of haar gesin, sonder
   enige verdere reg op 'n verhoor toegesluit in een van hierdie kampe, en
   van daar af verder afgesonder van enige kontak met diegene daarbuite.
   Die beskuldigde self kry sonder uitsondering 'n lewenslange
   gevangenisstraf, maar die persoon se gesin word ná 'n periode van drie
   jaar vrygelaat, mits hulle ingestem het om intensief te studeer en dan
   'n politieke eksamen deurkom. Daar word berig dat die gevangenes tot
   veertien uur 'n dag aan handearbeid en/of ideologiese breinspoeling
   spandeer. Die voorkoms van siekte en verhongering is hoog.

   Konsentrasiekampe het in Noord-Korea ontstaan aan die einde van die
   Tweede Wêreldoorlog, ten tye van die land se bevryding van Japanese
   koloniale heerserny. Diegene wat toe beskou is as vyandige klasmagte --
   soos grondbesitters, vorige Japanese samewerkers, godsdienstige
   toegewydes en die gesinne van dié wat na Suid-Korea gevlug het -- is
   bymekaargemaak en in 'n groot kamp aangehou. Soos wat die magstryd om
   politieke opponente te beheer, in die 1950's en 1960's verskerp het, is
   meer en meer kampe opgerig. Dit het veral gebeur onder die leiding van
   die Kim Il Sung-diktatorskap en sy opvolger Kim Jong-il. Teen die
   1990's het wêrelddruk op Noord-Korea die getal konsentrasiekampe
   waarskynlik van twaalf na vyf verminder.

[wysig] Oostenryk-Hongarye

   Konsentrasiekampe vir veral Serwiërs het gedurende die Eerste
   Wêreldoorlog in dié gebied tot stand gekom. Mans, vrouens, kinders en
   bejaardes is van hul huise af verdryf en na kampe soos Doboj en
   Neusiedl am See verplaas. Ongeveer twintigduisend Oekraïners is gevange
   gehou in die Talerhofkonsentrasiekamp. 'n Derde van hierdie gevangenes
   is in aanhouding dood.

[wysig] Pole

   Gedurende die later fase van die Tweede Wêreldoorlog en in die eerste
   paar jaar daarna het die kommunistiese regering hier konsentrasiekampe
   gevul met mense wat daarvan verdink is dat hulle anti-Kommunistiese
   gedagtes koester, en ook met Nazi Duitsers.

[wysig] Rusland

   In die Sowjetunie is konsentrasiekampe gewoon 'kampe' (lagerya) genoem,
   en was meestal as werkskampe gebruik. Dit staan vandag bekend as
   Gulags, vernoem na die tak van die NKVD (Narodnyi Komissariat
   Vnutrennikh Del), oftewel die Volkskommissariaat van Binnelandse Sake,
   wat dit behartig het.

   Daar is verwysings deur Sowjetbeamptes (insluitende Lenin) na
   konsentrasiekampe so vroeg as Desember 1917. Alhoewel die kampe ten
   doel gehad het om te straf en gevange te hou ('korrektiewe
   werkskolonies'), het die gevangenes dikwels gesterf of fisies permanent
   ongeskik geraak. 'n Sterftesyfer van 1 054 000 vir die periode vanaf
   1934 tot 1953 is aangeteken, (benewens die bykans 800 000
   teregstellings van 'teenrevolusionêre' buite die kampsisteem).

   Na die Tweede Wêreldoorlog is ongeveer 3 000 000 Duitse soldate en
   burgerlikes na werkskampe in die Sowjetunie gestuur, as deel van 'n
   kompensasieprogram. Slegs 2 000 000 het uiteindelik na Duitsland
   teruggekeer.

[wysig] Slowakye

   Die Slowaakse regering het 'n klein aantal transito-kampe gestig tydens
   die Tweede Wêreldoorlog. Jode is van hier af verskeep na die
   Auschwitz-Birkenau- en Ravensbruckkonsentrasiekampe.

[wysig] Die Verenigde State van Amerika

   In 1838, onder die presidentskap van Martin Van Buren, is die Cherokees
   eers in tronkkampe geplaas voordat hulle hervestig is, ná botsings met
   Amerikaanse setlaars oor die regte tot hulle tradisionele grondgebied.
   Vele van dié gevangenes is dood weens die vinnige verspreiding van die
   siektes wat voorkom met swak higiëne en die samedromming van te veel
   mense in 'n te klein spasie. Hierdie internering het aanhou plaasvind
   vir die 27 jaar van die konfliktydperk.

   Gedurende die Fillipyns-Amerikaanse oorlog in 1901, het 'n Amerikaanse
   generaal, J. Franklin Bell 'n konsentrasiekampbeleid in Batangas begin
   volg - alles buite die "dooie lyne" is vernietig: mense, oeste,
   huisdiere en vee, asook huise en bote. ^[1]

   Kampe om die Amerikaanse burgers wat vyandsverwante voorgeslagte
   afstam, soos die Duits-Amerikaners tydens beide Wêreldoorloë, en die
   Japanees-Amerikaners tydens die Tweede Wêreld-oorlog, te huisves word
   eufemisties interneringskampe genoem, maar was konsentrasiekampe in die
   volle definisie van die woord.

   Soortgelyk word Kamp X-straal, die tronk in Guantanámo-baai, wat
   opgerig is om die aangehoudenes wie na bewering krygsgevangenes of
   persone is met 'n skakel na terrorisme, ook nie 'n konsentrasiekamp
   genoem nie, maar is dit volgens definisie. In Februarie 2006, beveel 'n
   Verenigde Nasiesverslag aan dat die VSA onmiddelik hierdie tronk moet
   sluit, en lys 'n reeks mishandelinge, en skendings van menseregte en
   geneeskundige etiek. Die verslag meld ook dat sekere praktyke in die
   tronkkamp "gesien moet word as dieselfde as marteling" en dat sulke
   praktyke verby die grense gaan soos toegelaat deur die Internasionale
   Reg. Die VSA het hierdie verslag verwerp. ^[2]

[wysig] Volksrepubliek van Sjina

   Kommunisme in die Volksrepubliek van Sjina bring in die 1960's
   konsentrasiekampe mee. Almal wat kritiek op die regering gehad het is
   hiernatoe gestuur en na bewering selfs ook doodgewone mense wat uit hul
   huise gegryp is, om die kwota vir die kampe vol te maak. Die kampe was
   geskoei op die werkskampmodel, amper soos 'n fabriek.

[wysig] Sien ook

     * Lys van konsentrasiekampe in Nazi-Duitsland

[wysig] Bronne

    1. ^ Benevolent Assimilation: The American Conquest of the
       Philippines, 1899-1903, Stuart Creighton Miller, (Yale University
       Press, 1982). p. 208
    2. ^ Die VN vra die VSA om Guantanámokamp te sluit deur John O'Neil,
       'The New York Times' 16 Februarie, 2006

   Hierdie artikel is in sy geheel of gedeeltelik vanuit die Engelse
   Wikipedia vertaal.

   Klik vir info oor hierdie sjabloon.
   Kategorieë: Oorloë • Menseregte • Tweede Vryheidsoorlog

