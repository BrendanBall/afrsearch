Konserwatiewe Party


   Die Konserwatiewe Party was die Amptelike Opposisie in die
   Suid-Afrikaanse Parlement van 6 Mei 1987 tot en met die eerste
   demokratiese verkiesing in die land op 27 April 1994, toe die party
   geweier het om aan die nierassige verkiesing deel te neem en irrelevant
   geword het.

   Inhoud

        * 1 Agtergrond
        * 2 Stigting
        * 3 Toenemde steun
        * 4 1989-verkiesing
        * 5 Bronne

[wysig] Agtergrond

   In die laat jare 70 en vroeë jare 80 van die 20ste eeu het daar
   toenemend spanning binne die Nasionale Party tussen die voorstanders
   van beperkte hervorming en dié wat daarteen gekant was, ontstaan. Die
   verkramptes onder die leiding van dr. Andries Petrus Treurnicht het
   hoofsaaklik gehandel oor veelrassige sport, die politieke lotgeval van
   die bruin mense en Indiërs, veral hulle plek in die samelewing in die
   algemeen.

   Die spanning is in Februarie 1982 op die spits gedryf toe die eerste
   minister, P.W. Botha die grondslag vir magsdeling tussen die wit, bruin
   en Indiërbevolking geherdefinieer het. Dr. Treurnicht en sy volgelinge
   het volgehou die grondwetlike voorstelle, soos in 1977 deur die kiesers
   gesteun, het neergekom op aparte parlemente vir elke groep. Hulle sou
   geen inperking van wit politieke mag duld nie. Botha weer, het
   aangedring elke soewereine staat kan net een soewereine parlement hê en
   dat die drie groepe dus konsensus-besluite oor alle sake wat van
   algemene belang was, sou moes bereik.

   Tydens 'n parlementêre koukus van die Nasionale Party het 22 lede buite
   stemming gebly of teen 'n mosie van vertroue in die eerste minister
   gestem. In die daaropvolgende dae het ses lede hulle vertroue in die
   eerste minister herbevestig, maar die oorblywende 16 het later bedank
   of is uit die N.P. geskop. Buiten Treurnicht, wat minister van
   staatsadministrasie was, het die groep nog 'n minister, dr. [[Ferdie
   Hartzenberg, minister van onderwys en opleiding, ingesluit. Albei het
   uit die kabinet bedank.

[wysig] Stigting

   Op 20 Maart 1982 kom 8 000 mense in Pretoria byeen vir die
   stigtingsvergadering van die Konserwatiewe Party. Treurnicht is
   eenparing tot leier verkies en talle kleiner regse organisasies, soos
   die Nasionale Konserwatiewe Party, het hulle steun aan die K.P.
   toegesê. Die party, met 17 seteles, word die derde grootste in die
   parlement naas die N.P. en die Progressiewe Federale Party, wat 26
   setels gehad het. Die Nuwe Republiek Party het toe 8 setels gehad.

[wysig] Toenemde steun

   Die K.P. het sy eerste tussenverkiesing in Mei 1983 gewen, maar twee
   tussenverkiesings op 29 November 1984 verloor. In November 1985 is die
   N.P.-meerderheid in drie tussenverkiesings kwaai deur die K.P.
   verminder, hoewel die N.P. gelyktydig in al vier tussenverkiesings
   gewen het. In die eerste algemene verkiesing waaraan die K.P.
   deelgeneem het, het die party 547 559 (of 26,62%) van die stemme op hom
   verenig en die Progressiewe Federale Party (met 288 574 of 14,03% van
   die stemme) as die Amptelike Opposisie onttroon. Die N.P. was as gevolg
   van die K.P. se 22 setels en die 19 van die P.F.P. vir die eerste keer
   sedert 1948 links van die Amptelike Opposisie, nadat N.P.-propaganda
   oor die K.P.-gevaar baie verligte kiesers terug in die N.P.-laer gedryf
   het.

[wysig] 1989-verkiesing

   Voor die verkiesing van 6 September 1989 is groot gewag gemaak van die
   moontlikheid van 'n uitslag waarin geen party 'n volstrekte meerderheid
   sou kon behaal nie. Uiteindelik het daar niks van gekom nie met die
   N.P. wat 89 setels gewen het, die K.P. 39 en die Demokratiese Party 33.

   Tydens die onderhandelings wat aanleiding gegee het tot die eerste
   demokratiese verkiesing op 27 April 1994 het die K.P. toenemend 'n
   toeskouer van die hoofstroom-politiek geword en uiteindelik nie aan die
   verkiesing deelgeneem nie. Baie van sy ondersteuners het uiteindelik 'n
   tuiste in die Vryheidsfront gevind, of bloot nie meer gestem nie.

[wysig] Bronne

     * Keyter, Elise (red.) Official Yearbook of the Republic of South
       Africa 1989/90, Buro van Inligting vir die Departement van
       Buitelandse Sake, Pretoria, 1990.
     * Mostert, J.P.C., Politieke Partye in Suid-Afrika, Instituut vir
       Eietydse Geskiedenis, U.O.V.S., Bloemfontein, 1986.

   Kategorieë: Voormalige politieke partye in Suid-Afrika • Politiek

