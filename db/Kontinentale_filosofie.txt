Kontinentale filosofie


   Kontinentale filosofie is 'n term wat gereeld gebruik word veral in the
   Engels-sprekende wêreld om verskeie vertakkings en tradisies van
   filosofie mee te kenmerk wat volg vanuit die werk van sekere 19^de en
   20^ste eeuse filosowe vanaf die Europese vasteland.^[1] Dié konsep word
   gewoonlik gebruik om 'n kontras te skep met analitiese filosofie.
   Vertakkings van filosofie wat gereeld so aangedui word sluit Duitse
   idealisme, fenomenologie, eksistensialisme, hermeneutiek,
   strukturalisme en post-strukturalisme, Franse feminisme, die kritiese
   teorie van die Frankfurt Skool, en sommige weergawes was westerse
   Marxisme.^[2] Daar bestaan geen duidelike skeidslyn of definisie wat
   presies kan aandui wat sou tel as kontinentale filosofie nie, maar in
   die algemeen kan daar gesê word dat kontinentale filosofie draai rondom
   'n min-of-meer Kantiese tesis dat die aard van kennis en ervaring
   gebonde is aan omstandighede en nie direk toeganklik is vir empiriese
   ondersoek nie.

   Die term "kontinentale filosofie" verwys nie presies na alle filosofie
   vanaf die Europese vasteland nie. Baie noemenswaardige Europese
   filosowe se werk word nie as "kontinentaal" in karakter veskou nie,
   maar is inderdaad duidelik deel van die analitiese tradise, soos die
   van Gottlob Frege, Ludwig Wittgenstein en Karl Popper. Frankryk het ook
   'n florerende veld van analitiese filosofie wat langsaan die
   kontinentale tradisie loop. Verder is daar 'n groot hoeveelheid
   filosowe wat hul werk as "kontinentaal" beskou regoor die
   Engels-sprekende wêreld en wat hul filosofie in Engels skryf. Die
   skeiding tussen kontinentale en analitiese filosofie is dus duidelik
   nie aardrykskundige nie.

   In Suid Afrika word kontinentale filosofie goed verteenwoordig, en
   Afrikaans-talige filosofie vind oorweldigend in dié tradisie plaas.^[3]

   Inhoud

        * 1 Kenmerke van kontinentale filosofie
        * 2 Kontinentale teenoor analitiese filosofie
        * 3 Eksterne skakels
        * 4 Verwysings

[wysig] Kenmerke van kontinentale filosofie

   Weens die wye omvang van die term is dit moeilik om betekenisvolle
   kriterië uit te lê waaraan alle kontinentale filosofie voldoen. Die
   volgende kan tog as kenmerkend beskou word:^[4]
     * Die verwerping van die idee dat die metodiek van die
       natuurwetenskappe die beste manier is om waarheid te behaal. Reg
       deur die tradisie is daar die argument dat wetenskaplike ondersoek
       afhanklik is van 'n reeks van ervarings wat plaas vind op 'n
       voor-teoretiese vlak, en wat die wetenskap dus nie toegerus is om
       te ondersoek nie.
     * Die erkenning dat die omstandighede waaronder ondervinding plaas
       vind kan wissel, en ten minste gedeeltelik bepaal word deur
       konteks, taal, geskiedenis, ens.. In kontras met die wetenskaplike
       metodiek (en dié van analitiese filosofie) dat probleme van mekaar
       geskei kan word en dat die geskiedenis van 'n probleem nie 'n rol
       speel in sy korrekte oplossing nie, word daar geargumenteer dat 'n
       probleem nie afgesonder kan word van sy herkoms nie.
     * 'n Beklemtoning van metafilosofie. 'n Belangrike deel van baie
       kontinentale filosofieë is 'n teorie oor die rol wat filosofie
       speel in die mens se lewe en die loop van beskawing, veral in
       vergelyking met die van die natuurwetenskappe, en soms gepaard met
       'n wantroue oor die samehangendheid van enige konsepsie van
       filosofie.

[wysig] Kontinentale teenoor analitiese filosofie

   Die term "kontinentale filosofie" het eers in algemene gebruik gekom
   binne die akademise milieu van die 1970s om die tipe filosofie wat toe
   populêr in Frankryk en Duitsland was, die vertakkings hierbo genoem, te
   kenmerk. Die Engels-sprekende filosowe wat hul werk as aaneenlopend met
   dié tradisie identifiseer het begin om dié term gebruik om hul werk mee
   te beskryf.

   Dié onderskeiding het tog al vir lank bestaan. Om die draai van die
   20ste eeu sit Franz Brentano, Edmund Husserl en Adolf Reinach uit om 'n
   nuwe filosofiese metodiek, fenomenologie, te stig, kontemporêr met
   Gottlob Frege en Bertrand Russell se stigtingswerk in analitiese
   filosofie, en Russel self identifiseer die skeiding tussen die twee
   strominge.^[5]

   'n Nuttige skeiding tussen die twee westerse tradisies is hoe hul die
   werk van Immanuel Kant hanteer. Kant het die spoor geslaan vir Duitse
   idealisme, wat 'n paradigmaties kontinentale vertakking van filosofie
   is, met sy tesis dat die werklikheid nie oop lê vir die mens se direkte
   ondersoeking nie, maar dat die wêreld deur ons bewussyn vir ons
   voorgestel word, en dat ons net kontak het met hierdie samemengsel van
   wat vir ons voorgegee word en wat ons verstand daarmee maak nie.^[6]
   Analitiese filosofie het ook baie te skulde aan Kant, en verwys gereeld
   na sy werk, maar onderhandelinge met Kant se filosofie neem gereeld pas
   in 'n drastiese anderse stem as in die kontinentale tradisie. Daar is
   menige agtenswaardige en populêre posisies in analitiese filosofie wat
   heeltemal die Kantiese tesis verwerp, en daar is 'n aaneenlopende debat
   tussen die wat glo die werklikheid oop is vir empiriese ondersoek en
   die wat nie.^[7] Dit is moeilik om aan enige kontinentale stroming te
   dink wat die Kantiese tesis so sterk bevraagteken.^[8] In die
   analitiese tradisie word Kant se werk gewoonlik stuk-stuk benader,
   sodat moontlik is dat 'n etikus in die Kantiese tradisie geen belang
   het in Kant se metafisika nie, terwyl Kant sy filosofie as 'n
   samehangende stelsel voorgestel het, en kontinentale filosofie dit
   grotendeels so benader. Verder is daar amper geen invloed vanaf latere
   filosowe vanuit Duitse idealisme, soos G.W.F. Hegel, of uit ander
   "kontinentale" vertakkings op die meerderheid van analitiese filosofie
   nie.

[wysig] Eksterne skakels

   Departement van Filosofie aan die Universiteit van Pretoria

   Departement van Filosofie aan die Universiteit van Stellenbosch

[wysig] Verwysings

    1. ^ Brian Leiter en Michael Rosen, The Oxford Handbook of Continental
       Philosophy (Oxford University Press, 2007), bl. 2.
       Simon Critchley en William Schroder (eds.), A Companion to
       Continental Philosophy (Blackwell Publishing, 1998), bl. 4.
    2. ^ Simon Critchley, Continental Philosophy: A Very Short
       Introduction (Oxford University Press, 2001), bl. 13
       Simon Glendinning, The Idea of Continental Philosophy (Edinburgh
       University Press, 2006), bl. 58-65.
    3. ^ Beskou byvoorbeeld hoe beide die Universiteit van Pretoria en die
       Universiteit van Stellenbosch se filosofie departemente
       kontinentale filosofie as hul hoof rigting beskou.
    4. ^ Michael Rosen, "Continental Philosophy from Hegel", in A.C.
       Grayling (ed.), Philosophy 2: Further through the Subject, bl. 665.
    5. ^ Bertrand Russell, A History of Western Philosophy, (Simon &
       Schuster, 1945), p. 641.
    6. ^ Paul Greyer, "Kant, Immanuel", in E. Craig (Ed.), Routledge
       Encyclopedia of Philosophy, (London: Routledge, 1998, 2004) Verhaal
       18 April 2008
    7. ^ Bertrand Russell, A History of Western Philosophy, (Simon &
       Schuster, 1945), p. 643-647.
    8. ^ Robert Solomon, Continental Philosophy since 1750: The Rise and
       Fall of the Self (Oxford University Press, 1988), p. 6.)

   Kategorie: Filosofie

