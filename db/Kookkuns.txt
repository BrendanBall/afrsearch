Kookkuns


   Kookkuns het met voedsel en voedselvoorbereiding te doen. Kookkuns word
   gesien as 'n kuns, 'n vakgebied, 'n vorm van uitdrukking, ontspanning,
   maar natuurlik ook 'n noodsaaklike aktiwiteit vir miljarde mense op
   aarde.

[wysig] Geskiedenis

   Die doel van die kook van kos, asook ander maniere van
   voedselbereiding, was in prehistoriese tye om die tyd wat voedsel
   bewaar kon word te verleng. Smaakverbetering was 'n belangrike tweede
   doel.

   In die tyd van die Grieke ontstaan kookkuns. Toe die Romeine die
   Griekse beskawing oorneem, kom die kookkuns tot bloei a.g.v. die invoer
   van 'n groot verskeidenheid produkte. Met die val van die Romeinse Ryk,
   in die middeleeue, lê die klem op die bereiding en eet van vleis en die
   drink van bier. In die Renaissance kry die gevariëerde en verfynde
   kookkuns weer meer aandag.

   In die twintigste eeu lê die klem sterk op die behou van natuurlike
   smaak, en op die behoud van vitamiene en minerale. Die kalorieë
   (verbrandingswaarde) van verskillende voedingstowwe word vasgestel. Die
   versiering van 'n bord word met tye as baie belangrik beskou. In die
   1990's is Mediterreense kos en mengsels van Asiese en westerse kos hoog
   in die mode asook om bestanddele op mekaar te stapel. Die behoefte aan
   eenvoudige, goeie kos wat van goeie bestanddele gemaak word bly egter
   sterk. Wegneemetes is 'n nuwe fenomeen van hierdie tyd.

   Baie Europese lande het invloede van oorsese kolonies deel gemaak van
   hulle kookkuns. So byvoorbeeld is die invloed van Indiese kos in die
   Verenigde Koninkryk en Nederland groot. In Suid-Afrika word kookkuns
   beïnvloed deur die Maleise slawe, die Indiërs asook die inheemse
   bevolking.

[wysig] Romeinse kookkuns

   Die Romeinse kookkuns word eeue lank deur die eenvoudige geregte van
   die boere oorheers. Ryk en arm geniet aanvanklik veral 'n dik pap van
   geroosterde spelt as hulle hoofmaaltyd, terwyl brood nouliks geëet
   word. Die pap word gereeld met groente verfyn: Groen en wit boontjies,
   prei, kool, keker-ertjies en lensies is die mees bekende soorte.

   Vleis word selde opgedis, in teenstelling met ingesoute vis wat volop
   en teen goedkoop pryse beskikbaar is.

   Die groot omwenteling in die Romeinse kookkuns kom met die tweede eeu
   v.C. en die uitgebreide handelskontakte met die oostelike gebiede van
   die Mediterreense wêreld. Onder die oosterse invloed word die verfynde
   kookkuns baie gewild, en die opkoms van die gesuurde brood verdring die
   tradisionele papgeregte. Terwyl die armes slegs die growwe swartbrood
   kan bekostig, is daar 'n verskeidenheid van broodspesialiteite vir die
   welgesteldes. Witbrood, kaasbrood, brood wat aan die spit gerooster
   word, brood wat in erdewerk-potte gebak word, en brood met rosyntjies,
   anys en olie raak baie gewild. Rolletjies, terte en wafels is eweneens
   al bekend.

   Die arm stedelike bevolking van Rome woon oorwegend in die huurwonings
   van die groot insulae, stadhuise met soms sewe of meer verdiepings,
   waar weens gebrek aan vuurhout en die brandgevaar nouliks gekook kan
   word. Hier eet mense meesal pap of brood met kaas, groente, vygies,
   uie, olywe of knoffel. Gebraaide varkvleis of gesoute vis word as
   wegneem-etes by straathandelaars gekoop.

   Die welgesteldes beskik oor hul eie kombuise, en gewoonlik koop die
   mans daagliks kos op een van die talle markte. Kokke kan in dié tyd
   gehuur word om 'n groot dinee voor te berei.

   Die Romeine hou van vet geregte en gebruik talle souse en speserye om
   kos te verfyn. Die duurste spesery is die silphium-kruid wat uit die
   Cyrenaica (Noord-Afrika) ingevoer word en reeds in die eerste eeu n.C.
   feitlik verdwyn. Dit is vandag nie meer bekend nie. Daarnaas word
   peper, kaneel, asyn en dosyne ander speserye gebruik.

   Die Romeinse smaak verskil sterk van die huidige, en die belangrikste
   vissous in daardie tyd - garum of liquamen - is van visse gemaak wat
   sommer net in die son lê om te verrot en vervolgens uitgepers word. Die
   gefermenteerde vis-vloeistof verleen baie geregte 'n soutige, vis- en
   kaasagtige smaak. Die sous word óf self gemaak, óf in die groot
   sousnywerhede van Antipolis (die huidige Antibes in Frankryk), Leptis
   Magna (in die huidige Libië) of Pompeii vervaardig.

[wysig] Eksterne skakels

     * Wikimedia Cookbook
     * Kookwenke
     * Culinary history timeline

   Kategorie: Kookkuns

