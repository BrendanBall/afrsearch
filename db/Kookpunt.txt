Kookpunt


   Die kookpunt van 'n stof is die temperatuur waar dit van 'n
   vloeistoftoestand na 'n gastoestand deur die hele vloeistofmassa heen
   verander. 'n Vloeistof kan ook na 'n gas verander onder die kookpunt
   deur die proses wat as verdamping bekend staan. Verdamping is 'n
   oppervlakverskynsel waar slegs die molekules op die gas/vloeistof
   intervlak kan verdamp (Soos water uit nat klere op 'n wasgoedlyn). Die
   woord kook omskryf egter 'n proses waar die vloeistofmassa in geheel
   begin verdamp met die vorming van borrels (soos in 'n ketel).

   Die element met die laagste kookpunt is helium. Beide die kookpunte van
   rhenium en wolfram oorskry 5000 K teen standaard-druk. Vanweë die
   eksperimentele probleme om sulke uiters hoë temperature te meet,
   bestaan daar teenstrydighede in die literatuur oor watter element die
   hoogste kookpunt het.

   Die kookpunt stem ooreen met die temperatuur waar die dampdruk van die
   stof gelyk is aan die omgewingsdruk. Die kookpunt is dus drukafhanklik.
   Gewoonlik word kookpunte met betrekking tot standaard-druk gepubliseer
   (101.325 kilopascal of 1 atm). By hoër hoogtes waar die atmosferiese
   druk baie laer is, is die kookpunt dus ook laer. Die kookpunt styg soos
   die omgewingsdruk styg totdat die kritiese punt bereik word, waar daar
   nie onderskeid meer tussen die gas en vloeistoffase getref kan word
   nie. Die kookpunt kan nie hoër as die kritiese temperatuur wees nie. Op
   soortgelyke wyse sal die kookpunt verlaag saam met verlagende
   omgewingsdruk totdat die trippelpunt bereik word. Die kookpunt kan dan
   ook nie verder as hierdie trippelpunt verlaag word nie.

   Die veranderingsproses vanaf vloeistof na 'n gas verg 'n sekere
   hoeveelheid warmte wat die latente verdampingswarmte genoem word. As 'n
   vloeistof by sy kookpunt verhit word, word al hierdie hitte verbruik om
   die faseverandering te bewerkstellig en bly die temperatuur van die
   stof konstant ten spyte van die warmte wat bygevoeg word. Vandaar die
   woord latent wat afgelei is van die latynse woord wat weggesteek
   beteken.

   Op 'n intermolekulêre vlak beskou is die kookpunt die punt waar die
   vloeistofmolekules genoeg energie besit om die verskillende
   intermolekulêre bindingskragte, wat die molekules in die vloeistoffase
   hou, te oorkom (bv. dipool-dipool aantrekkingskrag, oombliklike-dipool
   geïnduseerde-dipool aantrekkingskrag asook waterstofbindings. Die
   kookpunt dien daarom ook as 'n aanduiding van hoe sterk hierdie
   aantrekkingskragte vir 'n spesifieke stof is.

   Die kookpunt van water is benaderd gelyk aan 100 °C teen
   standaard-druk. Bo op die berg Everest is die druk ongeveer 260 mbar
   (26 kPa) en is die kookpunt dus laer by 69 °C.

   Vir puriste met 'n kennis van termodinamika, is die normale kookpunt
   van water 99.97 grade Celsius (d.w.s. teen 'n druk van 1 atm of 101.325
   kPa). Tot en met 1982 het dit ook as die standaard kookpunt van water
   bekend gestaan maar beveel IUPAC nou aan dat 'n standaard-druk van 1
   bar (100 kPa) gebruik word. Teen hierdie effe laer druk van 1 bar (100
   kPa) is die standaard kookpunt van water gelyk aan 99.61 grade Celsius.

[wysig] Verwysings

   Cf. DeVoe, Howard, Thermodynamics and Chemistry. Prentice-Hall, 2001
   Simon & McQuarrie Physical Chemistry a molecular approach, ISBN
   0-935702-99-7 bladsy 928

[wysig] Sien ook

     * Leidenfrost effek
     * flitspunt
     * kookvertraging
     * kritiese temperatuur
     * trippelpunt

   Kategorieë: Chemiese eienskappe • Termodinamika

