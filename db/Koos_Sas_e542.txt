Koos Sas


   Koos Sas was 'n berugte skaapdief, gebore op Touwsrivier in die
   Wes-Kaap van Suid-Afrika, maar hy het veral berug geraak weens sy
   misdadige optrede in die distrik Montagu. Hier is hy verskeie kere
   weens die diefstal van skape in hegtenis geneem, maar het hy ook talle
   kere daarin geslaag om te ontsnap. Dit is egter gebeure na sy dood wat
   bygedra het daartoe dat sy naam bly voortleef.

   Inhoud

        * 1 Misdaadrekord
        * 2 Dood
        * 3 Nadraai
             + 3.1 Bronne

[wysig] Misdaadrekord

   In 1917 het hy begin werk by Boetatjie Botha, seun van 'n predikant van
   Stellenbosch, wat 'n padstal-winkeltjie bedryf het op die plaas
   Hoek-van-die-berg naby Montagu. Volgens oorvertellings het hy egter net
   een dag gewerk voordat hy deur sy werkgewer afgedank is. Later daardie
   selfde dag het hy na sy werkgewer teruggekeer om meel te vra uit die
   winkel. Toe die werkgewer omdraai om die meel te kry het Sas hom na
   bewering met 'n swaar voorwerp oor sy kop geslaan en sy keel met 'n mes
   oopgesny. Sas is weens die moord in hegtenis geneem, maar nadat die
   saak vir verhoor oorgeplaas was na 'n hoër hof op Worcester, het hy
   weereens daarin geslaag om te ontvlug. Hy was hierna vyf jaar lank
   voortvlugtig en is deur die staat as 'n sogenaamde "voëlvrye" verklaar.

[wysig] Dood

   Op 6 Februarie 1922 het 'n lid van die polisie op Springbok in
   Namakwaland, konstabel Jurie Dreyer, tydens 'n patrollierit op die plas
   Droodaap buite Springbok, vir Sas herken aan 'n foto wat aan
   polisiestasies versprei is. Sas het probeer vlug, Dreyer het hom twee
   dae later, op 8 Februarie, ingehaal en doodgeskiet.

[wysig] Nadraai

   Die verhaal van Koos Sas het hierna egter 'n nadraai gehad, want die
   dood van so 'n belangrike voortvlugtende moordenaar van 'n predikant se
   seun was groot nuus en die plaaslike predikant van die NG gemeente, ds.
   W.P. Steenkamp, en sy seun was onder die nuuskieriges wat na die lyk
   van Sas kom kyk het. Die liggaam is toe deur omstanders opgelig sodat
   ds. Steenkamp se seun 'n foto hiervan kon neem. Hierdie foto is toe
   deur ds. Steenkamp en sy vrou in poskaartformaat laat druk met die
   volgende onderskrif daarby: "Koos Sas, moordenaar van die seun van ds.
   Botha van Stellenbosch in 1917. Driemaal gevang en driemaal ontsnap,
   eindelik op 8 Februarie 1922 in die weghardloop doodgeskiet deur
   poliesman Jurie Dreyer op Droodaap, nabij Springbok, Namakwaland.
   Opbrings van verkoop hiervan is vir die ACVV in Namakwaland." Die ACVV
   was die Afrikaanse Christelike Vrouevereniging van die kerk, waarvan
   mev. Steenkamp die voorsitster was. Die poskaarte se opbrengs sou
   aangewend word om blanke pleegkinders in Namakwaland te verwyder uit
   die huise van kleurling-pleegouers.

   Nadat Sas begrawe is, het dieselfde ds. Steenkamp toestemming van die
   destydse landdros verkry om die liggaam op te grawe en het hy na
   bewering die kopbeen van die oorledene met hom saamgeneem toe hy daarna
   op Stellenbosch en in Amerika in 'n mediese rigting gaan studeer het.
   Na sy terugkeer uit Amerika het hy kort voor sy dood die skedel geskenk
   aan professor Hercules Brink van die Universiteit van Stellenbosch, wat
   dit op sy beurt aan die museum op Montagu geskenk het waar dit daarna
   in 'n glaskas uitgestal is.

   Die verhaal van Koos Sas is in 2001 deur die bekende musikant David
   Kramer in 'n musiekteaterstuk verwerk nadat hy ook 'n lied daaroor
   geskryf het, wat in 1983 op sy album "Hanepootpad" uitgegee is.

[wysig] Bronne

     * Bylae tot Die Burger, Saterdag 12 Maart 1977: "Wit plakkers so
       gered" deur Vivia Ferreira
     * Berig in Die Landstem, 25 September 1950. Artikel "Kyk vir oulaas
       na my , ek groet jou Ha-Ha-Ha"
     * Berig in Sunday Times, 30 Julie 2000 : "Postcard from the edge"
     * Berig in Die Burger, 8 November 2001, Landelike bladsy 9: "Sas wys
       op onreg van verlede - Musiekteater vermaak ondanks gebreke"
     * Poskaart: Laat druk deur ACVV, Namakwaland
     * Die Gemeente van Namakawaland: Eeufees Gedenkboek 1850-1950

   Kategorieë: Noord-Kaap • Suid-Afrikaanse geskiedenis

