Koos de la Rey


   Generaal Koos de la Rey
   Generaal Koos de la Rey

   Generaal Koos de la Rey (Jacobus Herculaas de la Rey) (22 Oktober 1847
   - 15 September 1914) was 'n Boeregeneraal gedurende die Tweede
   Vryheidsoorlog en word geag as een van die grootste militêre leiers
   tydens daardie konflik. Hy is gebore naby Winburg, Oranje Vrystaat,
   Suid-Afrika, en was die sesde kind van Adrianus Johannes de la Rey en
   Adriana van Rooyen. Daar word geglo dat hy die kleinseun is van
   immigrante vanuit Nederland. Ná die Slag van Boomplaats in 1848 is hul
   familieplaas deur die Britte geannekseer en het die gesin na die
   Transvaal getrek en hulle naby Lichtenburg gevestig. As jong man het De
   la Rey gewerk as transportryer wat die diamantroetes bedien het by
   Kimberley. Hy het met Jacoba Elizabeth Greeff getrou (wat op die plaas
   Manana grootgeword het, die huis staan nog net oos van lichtenburg) en
   op die plaas Elandsfontein gebly . Die egpaar het tien kinders gehad.
   De la Rey was 'n diep gelowige mens en 'n Sakbybel was selde nie in sy
   hande nie. Hy het 'n formidabele voorkoms gehad - 'n lang, netjies
   gesnyde bruin baard met 'n hoë voorhoof met diepgesette oë wat hom 'n
   patriargiese voorkoms gegee het.

   De la Rey het in die Basotho-oorlog van 1865 geveg en in Sekhukhune se
   oorlog van 1876. Hy was nie 'n aktiewe deelnemer in die Eerste
   Vryheidsoorlog nie, maar was 'n Veldkornet in die Wes-Transvaal en het
   Generaal Piet Cronjé se Potchefstroom Beleg oorgeneem toe Cronjé siek
   geword het. Hy is verkies tot kommandant van die Lichtenburg distrik en
   het in 1883 lid geword van die Transvaalse Volksraad. As voorstaander
   van die vooruitstrewende beleid van Generaal Piet Joubert, het hy Paul
   Kruger se beleid teenoor die uitlanders (buitelanders wat na die
   goudvelde van Transvaal geswerm het) teëgestaan en gewaarsku dat dit
   sou lei tot oorlog met Groot Brittanje. Hy word algemeen aanvaar as die
   sterkste en minste inskiklike Boere Generaal tydens die Tweede
   Vryheidsoorlog en as een van die leiersfigure van Afrikaner
   Nasionalisme. As guerilla het sy taktieke besonderse sukses behaal. De
   la Rey was gekant teen die oorlog tot die laaste, maar toe hy as
   lafaard beskuldig is tydens 'n Volksraadvergadering, het hy gesê dat as
   die tyd vir oorlog sou kom, hy sou veg lank nadat die wat koukus oor
   die oorlog al opgegee het. Die woorde sou later bewaarheid word.

   De la Rey was beroemd vir sy rare gedrag teenoor sy vyande. 'n
   Voorbeeld hiervan is by Tweebosch op die 7de Maart waar hy Luitenant
   Generaal Methuen saam met 'n paar honderd van sy troepe gevange geneem
   het. Die troepe is teruggestuur na hulle onderskeie oorlogslyne omdat
   De la Rey nie die bronne gehad het om hulle te onderhou nie en Methuen
   is vrygelaat omdat hy erg gewond is en De la Rey gemeen het dat hy sou
   doodgaan sonder die mediese dienste wat slegs die Britte op daardie
   stadium kon verskaf.

   Inhoud

        * 1 Veldslae:
             + 1.1 Kraaipan, 12 Oktober 1899.
             + 1.2 Graspan, 25 November 1899.
             + 1.3 Modderrivier, 28 November 1899.
             + 1.4 Magersfontein. , 11 Desember 1899.
        * 2 Vrede
        * 3 Politieke loopbaan
        * 4 Teenkanting teen Suid-Afrika se deelname in die Eerste
          Wêreldoorlog
        * 5 Dood
        * 6 Erfenis
        * 7 Kyk ook
        * 8 Eksterne skakels
        * 9 Verwysings
        * 10 Bronne

[wysig] Veldslae:

[wysig] Kraaipan, 12 Oktober 1899.

   Tydens die uitbreek van die oorlog is De la Rey aangewys as een van
   Piet Cronjé se veldgeneraals. Die eerste skote wat gevuur is in die
   oorlog was op ‘n Britse trein oppad na Mafeking by Kraaipan, gelei deur
   De la Rey. Die trein is ontspoor en na ‘n vyf ure lange geveg het die
   Britse magte oorgegee. Die Slag van Kraaipan het De la Rey beroemd
   gemaak, maar dit het konflik tussen hom en Cronjé verhoog, wat hom
   gestuur het om die Britte te verhoed om die beleg op Kimberley te
   beëindig.

[wysig] Graspan, 25 November 1899.

   Luitenant-generaal Lord Methuen, bevelvoerder van die 1ste Divisie, was
   in beheer van die vernietiging van die Boere se belegging van Kimberley
   en het sy magte per spoor na Belmont stasie in die noordelike
   Kaapprovinsie vervoer. Met hulle aankoms is daar deur ‘n klein Boere
   mag onder leiding van Kommendant J. Prinsloo op Belmont Kopje op hulle
   gevuur. Teen die volgende oggend was die Britte in die posisie om te
   heuwel te bestorm, ongeag die verliese. Die Boere het teruggeval na hul
   perde agter die koppe en teruggekeer na Graspan, waar hulle by die
   groter mag van Vrystaters en Transvalers onder leiding van Prinsloo en
   De la Rey onderskeidelik aangesluit het. Die Boere het daar baie
   koppies beset, maar is ook weggedryf. Die weg het oopgelê vir Methuen
   se magte na die Modderrivier kruising, waar die Boere die treinbrug
   gesaboteer het.

[wysig] Modderrivier, 28 November 1899.

   De la Rey het besef dat die tradisionele Boeretaktiek van gevegvoering
   van die hoër gronde hulle blootgestel het aan die Britse artillerie.
   Dit het daartoe gelei dat hy daarop aangedring het dat dat sy
   manskappe, sowel as Prinsloo se Vrystaters, op die oewers van die
   Modder- en Rietrivier se oewers slote grawe. Dit was die begin van
   loopgaafoorlogvoering in hierdie oorlog. Die plan was om nie te skiet
   totdat die Britte naby genoeg was om die Boere se voordeel met gewere
   te kon benut nie, terwyl dit terselfdetyd dit moeilik sou maak vir die
   Britte om van hulle volle artillerie gebruik te maak. Tydens die vroeë
   oggendure het die Britse troepe ongesteurd oor die vlakte beweeg, maar
   Prinsloo se manskappe het reeds van ver af begin vuur, waarna die
   Britte skuiling gesoek het en die Boere loopgrawe met die
   artillerievuur bestook het. ‘n Reeks aanvalle deur die Britte het die
   Vrystaters laat terugval, terwyl die teenaanval van De la Rey die Boere
   weer in staat gestel om die Britte tot sonsonder teë te staan. Die
   Britte het toe teruggeval. De la Rey is gewond en sy seun Adriaan is
   dood in hierdie slag; hy het Cronjé blameer omdat dié nie
   ondersteunende magte gestuur het nie.

[wysig] Magersfontein. , 11 Desember 1899.

   Nadat die Boere teruggedwing is van die Modderrivier af, het die Britte
   ‘n tydjie geneem om die Modderfonteinbrug te herstel, terwyl De la Rey
   sy manskappe weer loopgrawe laat grawe het by voet van Magersfontein
   heuwel. Sy kontroversiële taktiek is effektief bewys op 10 Desember toe
   die heuwel gebombardeer is sonder enige effek. Voor sonsopkoms die
   volgende oggend is die Hooglandse regimente beveel om naby mekaar te
   loop. Hulle het oor drade gestruikel waaraan blikkies gehang is wat die
   Boere gewaarsku het van die indringers se teenwoordigheid en hulle is
   vinnig afgemaai. Na nege ure van lewensverliese, insluitend die brigade
   kommandeer, Majoor-Generaal Wauchope, en geen vordering nie, het die
   Britte opgebreek en in wanorde teruggeval. Die slag het tot openbare
   rou in Skotland gelei. Methuen is verplaas en die bevryding van
   Kimberley is aan Lord Roberts toe vertrou.

   Nietemin, Magersfontein en die gebeure by die Tugelarivier was die
   keerpunt van die Britse veldtog. Daarna, met massiewe versterkings van
   regoor die Britse Ryk, het hulle stadigaan begin terugveg en veld
   gewen. By die Paardeberg (1900-02-08), terwyl De la Rey besig was om
   manskappe bymekaar te kry vir ‘n weerstand teen Majoor-generaal French
   se tog na die Colesberg area van die Kaap, is die hopelose Cronjé in ‘n
   lokval deur Roberts gevang en is die hele bataljon omsingel.
   Bloemfontein is gevat op 13 Maart 1900, Pretoria op die 5de Junie.
   Kruger het na Portugese Oos-Afrika gevlug en in Eurpan in bannelingskap
   gaan woon.

   Slegs 'n geharde kern groep Boere was gewillig om steeds aan te hou
   veg. De la Rey, Louis Botha en ander bevelvoerders het naby Kroonstad
   ontmoet en ‘n nuwe guerilla-oorlogvoering strategie neergelê. Die
   Wes-Transvaal is toegedeel aan De La Rey en vir die daaropvolgende twee
   jaar het hy die mobiele veldtog gevoer, met oorwinnings by Moedwil,
   Nooitgedacht, Driefontein, Donkerhoek en ander plekke. Hy het groot
   skade aan goedere en Britse manskappe berokken by Ysterspruit
   (1902-02-25), waar genoeg ammunisie en voorraad in beslag gelê is om
   weer lewe te blaas in die Boeremagte. By Tweebosch (1902-03-07) is
   Methuen en ‘n groot deel van sy agterwag gevange geneem. Alhoewel De la
   Rey se manskappe baie keer honger en verslete was, het hulle oor die
   vlaktes gery en tienduisende Britte uitoorlê. De la Rey het 'n
   ongekende talent gehad om lokvalle te vermy en baie het geglo dit was
   omdat hy raad gekry het by 'n eksentrieke profeet, Siener van Rensburg,
   wat saam met hom was.

[wysig] Vrede

   Die Britte het op verskeie geleenthede tydens die oorlog
   vredesvoorstelle gemaak, vernaamlik in Maart 1901. Dit is egter deur
   Botha verwerp. Op Kitchener se versoek vergader De la Rey op 11 Maart
   1902 met hom Klerksdorp met die oog op vredesonderhandelinge. Die twee
   vyande het 'n vriendskapsband gevorm wat by De la Rey vertroue geskep
   het in die Britte se erns met die vredesvoorstelle. Diplomatieke
   pogings om 'n uitweg te vind het voortgeduur en het uiteindelik gelei
   tot 'n ooreenkoms om vredesamesprekinge by Vereeniging te hou. In die
   samesprekinge het De la Rey hom vir vrede beywer. Die Vrede van
   Vereeniging is op 31 Mei 1902 geteken. Die Boere is belowe dat hulle
   eventueel selfregering sou bekom (In onderskeidelik 1906 en 1907 aan
   die Transvaal en Oranje Vrystaat toegeken) en is £3 000 000 in skade
   vergoeding toegeken. Die boere moes die soewereiniteit van Koning
   Edward VII erken.

   Na die oorlog het De la Rey saam met Louis Botha en Christiaan de Wet
   na Europa gereis om vondse in te samel vir die verarmde Boere wie se
   plase in die verskroeide aarde beleid van die Britte vernietig is. Die
   Boeregeneraals se hoofoogmerk was om in Londen met die Britse regering
   samesprekinge te voer oor verhoging van die skadevergoeding. Hulle maak
   van die geleentheid gebruik om andere lande in We-Europa te besoek. In
   Vlaams-België word hulle met geweldige entoesiasme verwelkom. Hulle
   besoek Antwerp (19-20 September 1902), Brussel (6-7 oktober 1902) en
   Gent (8 oktober 1902). Die grootste bydra word gemaak deur die saldo
   van die ambulancecomité (ambulanskomitee) van Pol de Mont. ^[1]

   In 1903 het hy na Indië en Ceylon gereis om krygsgevangenes te ooreed
   om die oath of allegiance te onderneem en na Suid-Afrika terug te keer.
   Uiteindelik het hy met sy vrou, Jacoba, en oorlewende kinders na sy eie
   plaas terug gekeer. Jacoba de la Rey het vir die grootste gedeelte van
   die oorlog in die veld met haar kinders en 'n paar bediendes rond
   getrek. Die gebeur word beskryf in die boek Myne Omzwervingen en
   Beproevingen Gedurende den Oorlog (1903).

[wysig] Politieke loopbaan

   In 1907 is De la Rey verkies tot die nuwe Transvaal Parlement, en was
   hy een van die afgevaardigdes na die Nasionale Konvensie wat gelei het
   tot die daarstel van die Unie van Suid-Afrika in 1910. Hy het 'n
   senator geword en Louis Botha, die eerste Eerste Minister ondersteun in
   sy pogings om Boer en Brit te verenig. 'n teen-faksie gelei deur
   Hertzog wou so gou as moontlik 'n republikeinse regering vestig en het
   weerstand gebied teen samewerking met die Britte, en rassisme
   aangemoedig wat later in die Apartheidstelsel voltrek sou word.

   Ernstige geweld het in 1914 uitgebreek toe wit mynwerker aan die Rand
   met die polisie en troepe gebots het oor die gebruik van swart
   mynwerkers. De la Rey was in bevel van die regeringstroepe en die
   stakings is onderdruk, maar 'n plofbare atmosfeer het ontstaan.

[wysig] Teenkanting teen Suid-Afrika se deelname in die Eerste Wêreldoorlog

   Met die uitbreek van die Eerste Wêreldoorlog het 'n krisis ontstaan toe
   Louis Botha ingestem het om troepe te stuur om die Duitse kolonie in
   Suidwes-Afrika in te val. Baie Boere was gekant daarteen om vir
   Brittanje te veg teen 'n land wat simpatiek gestaan het teeoor die
   boere se stryd teen Brittanje. De la Rey se leiding is versoek. In die
   parlement het hy hom ten gunste van neutraliteit uitgespreek en was hy
   geheel en al gekant teen oorlog behalwe as Suid-Afrika aangeval sou
   word. Hy is wel deur Botha en Smuts oortuig om nie enige aksies te
   onderneem wat tot opstand onder die Boere sou lei nie.

   Siener van Rensburg het groot skares gelok met verslae oor sy visioene
   waarin hy die hele wêreld in oorlog sien verval het en wat sou gelei
   het tot die einde van die Britse Ryk. Op 2 Augustus het hy vertel van
   'n droom waarin hy gesien het hoe Generaal De la Rey tuis gekeer het,
   sonder hooftooisel in 'n perdekar versier met blomme, terwyl 'n swart
   wolk met die getal 15 daarop bloed neergestort. Die opgewonde Boere het
   dit gesien as 'n teken dat De la Rey triomfantlik sou wees, maar Van
   Rensburg self het geglo dat dit 'n doodsvoorbode was.

[wysig] Dood

   Op 15 September 1914 het 'n ou kameraad Generaal C.F. Beyers,
   Kommandant-Generaal van die gewapende magte uit sy pos bedank en sy
   motor gestuur om De la Rey van Johannesburg na Pretoria te bring om met
   hom te vergader. Die twee generaals het die aand na die Potchefstroom
   militêre kamp vertrek waar Generaal Kemp ook bedank het. Hulle het
   onderweg verskeie polisie padblokkades teëgekom maar geweier om te
   stop, al is die padblokkades in werklikheid opgestel om die Fosterbende
   te vang. By Langlaagte het die polisie op die snelverbybeweegende motor
   gevuur en het 'n opslag koeël De la Rey se lewe beëindig; sy laaste
   woorde was dit is raak. Hy het soos Van Rensburg voorspel het na sy
   plaas op Lichtenburg teruggekeer. baie Boere was oortuig dat hy met
   opset om die lewe gebring is, terwyl ander nie kon glo dat hy nie, ten
   spyte van sy eed, by die Rebellie sou aansluit nie. Volgens Beyers het
   hulle beplan om die gelyktydige bedanking van al die senior offisiere
   te koördineer in protes teen die aanval op Suidwes-Afrika.

   Kort na De la Rey se begrafnis het die kortstondige Maritz Rebellie
   uitgebreek waarin De Wet; Beyers; Generaal Maritz, bevelvoerder van 'n
   mag op die grens van die Duitse kolonie, Kemp, en ander Boere veterane
   weer wapens opgeneem, maar die grootste deel van die leër het getrou
   gebly en die rebellie is vinnig deur Botha en Smuts onderdruk. Die
   rebelle is twee jaar later deur Botha in die belang van nasionale
   rekonsiliasie begenadig. Hoewel De la Rey waarskynlik heeltemal in
   staat daartoe sou wees om op 67 na die slagveld terug te keer, word
   daar gevoel dat dit onwaarskynlik is dat hy sy belofte sou breek
   aangesien hy so 'n leidende rol gespeel het in die Vrede van
   Vereeniging.

[wysig] Erfenis

   Daar is baie strate in Suid-Afrika en Nederland wat na De la Rey
   vernoem is. In Nederland dra in totaal 21 strate sy naam: 12 De la
   Reystrate, 3 Generaal de la Reystrate, 3 De la Reyweë, 2 De la Reylane
   en 1 Generaal de la Reylaan. Daar is ook 1 Delareystraat in Antwerpen.

   In Lichtenburg, waar De la Rey begrawe is, staan voor die stadsaal 'n
   twee keer lewensgrote standbeeld van hom op sy perd.

[wysig] Kyk ook

     * Tweede Vryheidsoorlog
     * Bok van Blerk - die Afrikaanse sanger wat in 2006 bekendheid
       verwerf het vir sy liedjie De la Rey en omstredenheid wat daarop
       gevolg het

[wysig] Eksterne skakels

     * Jacobus Herculaas de la Rey 1847 - 1914 op SA History
     * Artikel oor Generaal de la Rey op Lichtenburg se webwerf

[wysig] Verwysings

    1. ^ Afrikaans.be Vlaanderen en de Anglo-Boerenoorlog, 1899-1902,
       Besoek op 23 Februarie 2007

[wysig] Bronne

     * From Belmont to Bloemfontein, Steve Lunderstedt, Diamond Fields
       Advertiser, Mei 2000

   Kategorieë: Boere generaals • Tweede Vryheidsoorlog

