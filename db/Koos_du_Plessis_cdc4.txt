Koos du Plessis


   Koos du Plessis
   Koos du Plessis

   Koos du Plessis (geb. Rustenburg, 10 Mei 1945) was 'n Suid-Afrikaanse
   musikant wat toonaangewend was in die Afrikaanse Musiek-en-Liriek
   beweging van die 1970's en -80's. Hoewel hy kommersieel nie baie
   suksesvol was as uitvoerende kunstenaar nie, het die albums wat hy in
   sy leeftyd uitgereik het 'n nuwe rigting in Afrikaanse musiek aangedui
   en word dit vandag as moontlik die mees invloedrykes in die taal se
   musiekgeskiedenis beskou. Tientalle verwerkings van sy komposisies is
   sedertdien deur verskeie ander Afrikaanse kunstenaars opgeneem en 'n
   hele paar het huldeblyk-albums aan Du Plessis opgeneem.

   Du Plessis is op 14 Januarie 1984 in 'n motorongeluk naby Krugersdorp
   dood, nadat slegs drie Afrikaanse albums onder sy naam uitgereik is.
   Opnames van nuwe liedjies, wat na sy dood ontdek is, het tot 'n vierde
   album gelei wat in 1995 postuum uitgereik is.

   Inhoud

        * 1 Vroeë lewe
        * 2 Loopbaan
             + 2.1 1975-79: Eerste blootstelling
             + 2.2 1979-84: Suid-Afrika neem kennis
        * 3 Verwysings
        * 4 Sien ook
        * 5 Eksterne skakels

[wysig] Vroeë lewe

   Jacobus Johannes du Plessis is op 10 Mei 1945 in die
   Rustenburg-omgewing gebore, waar sy ouers geboer het. Toe sy ouers hul
   plaas verloor, het die Du Plessis's na Springs verhuis, waar Koos 'n
   groot deel van sy kinderlewe gewoon het. (Hy het later 'n liedjie oor
   die dorp en sy lewe hier, genaamd Molsberge (Herinneringe aan Springs),
   op sy tweede album opgeneem.) Du Plessis het skoolgegaan aan die
   Laerskool Pam Brink en Hoër Seunskool Hugenote.^[1] Toe hy in standerd
   agt (Graad 10) was, het hy 'n poging aangewend om sanglesse te neem,
   maar hy is deur die musiekonderwyseres afgeraai, weens 'n skynbare
   gebrek aan vaardigheid.

   Nadat hy matrikuleer het, het Du Plessis in Pretoria aan die Pretoriase
   Normaalkollege vir 'n onderwysdiploma gaan studeer en 'n BA-graad met
   spesialisering in Afrikaans aan die Universiteit van Pretoria
   voltooi.^[1] As student het hy die kitaar ontdek en, met die hulp van
   'n vriend, homself geleer om die instrument te bespeel. Dit was ook in
   hierdie tydperk dat hy sy toekomstige vrou, Mornay du Plessis, ontmoet
   het met wie hy in 1968 getroud is. Intussen het Du Plessis in 1964 na
   Johannesburg vertrek om 'n joernalistieke loopbaan te gaan volg. Daar
   het hy vir Die Vaderland begin werk. Mettertyd het hy en 'n vriend,
   Douglas Davis, in 'n woonstel oorkant Joubertpark, naby Hillbrow,
   ingetrek.^[1] Dit was tydens sy verblyf in Hillbrow dat Du Plessis een
   van sy heel bekendste liedjies, Sprokie vir 'n Stadskind, gekomponeer
   het.^[1]

   Du Plessis het in 1969 na Amanzimtoti verhuis, waar hy vir Die Nataller
   begin werk het.^[1] In 1972 is die Du Plessis-egpaar terug na
   Johannesburg, waar Koos vir Die Vaderland gewerk het. In hierdie tyd
   het hy ook 'n BA-Honneursgraad in Afrikaans-Nederlands aan die
   Universiteit van Witwatersrand voltooi, waarna hy 'n aanstelling by Die
   Oggendblad gekry het.^[1] As gevolg hiervan, het Du Plessis weer
   verhuis, na Sunnyside in Pretoria. In 1973 is sy eerste dogter, Irma,
   gebore.

[wysig] Loopbaan

[wysig] 1975-79: Eerste blootstelling

   In 1975 het Karl Theunissen - 'n vriend van Du Plessis - 'n
   kassetopname van laasgenoemde se musiek na Nick Taylor geneem
   geneem.^[1] Laasgenoemde was die bestuurder van die onafhanklike
   platemaatskappy Incline House-musiek en het 'n tuisateljee gehad. Twee
   jaar later het Du Plessis op die televisie-program Perspektief (met
   Theunissen as regisseur) drie van sy liedjies gesing en die optrede
   opgevolg met nog optredes op die program Musiek en Liriek. 'n Reeks
   konserte by Die Laager by die Markteater in Johannesburg, het hierop
   gevolg.^[1]

[wysig] 1979-84: Suid-Afrika neem kennis

   Die TV-regisseur Katinka Heyns was in 1979 opsoek na 'n temaliedjie vir
   haar komende reeks Phoenix en kie. Sy het Du Plessis se liedjie Kinders
   van die Wind (wat toe alreeds tien jaar gelede geskryf is) ontdek en
   besluit om dit te gebruik. Sy het egter besluit om ook drie ander
   liedjies van Du Plessis (Sprokie vir 'n Stadskind, Skielik is jy vry en
   Somer is verby) by die reeks in te sluit wat, tesame met die
   temaliedjie, almal deur Laurika Rauch gesing is.^[1] Phoenix en kie was
   die deurbraak wat beide Du Plessis en Rauch nodig gehad het om hul
   loopbane van die grond af te kry. Rauch het twee weke later 'n
   kortspeler van Kinders van die Wind vrygestel, wat sewe weke later goue
   status bereik het^[1]

   Na die sukses van die reeks, het Taylor en Du Plessis in dieselfde jaar
   begin om aan laasgenoemde se eerste album, met die titel Skadu's teen
   die Muur te werk. Die album is in 1980 uitgereik. Behalwe vir die vier
   liedjies wat in Phoenix gebruik is, het die album verskeie ander
   liedjies ingesluit wat later ewe bekend geword het, soos die titelsnit,
   Herman ('n ode aan 'n afgestorwe vriend), Op die pad na Nooitgedacht en
   As jy my kon volg. Laasgenoemde is na sy dood hermeng met 'n opname van
   sy eie dogter Karla, sodat sy en haar pa 'n postuum-"duet" kon sing.
   Die album Skadu's teen die muur is genomineer as Afrikaanse Langspeler
   van die Jaar tydens die Springbokradio-Sarie toekennings en Kinders van
   die Wind het die Sarie-toekenning vir Liedjie van die Jaar ontvang.^[1]

[wysig] Verwysings

    1. ^ ^1,00 ^1,01 ^1,02 ^1,03 ^1,04 ^1,05 ^1,06 ^1,07 ^1,08 ^1,09 ^1,10
       Skielik is jy vry - Die lewe en musiek van Koos du Plessis

[wysig] Sien ook

     * Lys van Suid-Afrikaanse musikale kunstenaars

[wysig] Eksterne skakels

     * Tuisblad
     * Boekwurm - Koos du Plessis

   Kategorie: Suid-Afrikaanse musici

