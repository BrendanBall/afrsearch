Kopiereg


   Die kopieregsimbool word gebruik as kennisgewing dat 'n werk onderhewig
   is aan beskerming onder kopiereg.
   Die kopieregsimbool word gebruik as kennisgewing dat 'n werk onderhewig
   is aan beskerming onder kopiereg.

   'n Kopiereg of outeursreg is 'n vorm van intellektuele eiendom wat die
   houer daarvan geregtig om die kopieer en gebruik van 'n oorspronklike,
   kreatiewe uiting, soos 'n literêre werk, rolprente, musikale werk of
   klankopname, skildery, rekenaarprogram of 'n industriële ontwerp te
   beperk vir 'n gedefinieerde tydperk. In Suid-Afrika word kopiereg
   gereël deur die Wet op outeursreg en word die tydperk waarvolgens die
   beskerming voor geldig is gedefinieer as 50 jaar na die eerste
   bekendstelling aan die publiek of 50 jaar na die afsterwe van die
   outeur indien die werk nie tydens die outeur se leeftyd gepubliseer is
   nie.

   Die regte afdwingbaar onder kopieregbeskerming dek slegs die gebruik
   van ontasbare goedere— die storie wat in 'n boek vertel word is beskerm
   teen misbruik eerder as die kopie self, of die vorm van 'n beeldhouwerk
   eerder as die fisiese gekerfde rots. Kopieregte beskerm nie idees nie,
   wat eerder die domein van patente beslaan (indien enigsins), maar
   eerder die uitdrukking van die idee. 'n Kopiereg op 'n
   tekenprentkarakter soos bv. Mickey Muis, kan nie ander verhoed om ook
   pratende muise te skep nie, maar slegs keer dat hulle nie die karakter
   en kenmerke van die muis te naby kan namaak nie.

   Kopiereg funksioneer soortgelyk aan patente in die sin dat hulle albei
   die uitsluitlike regte toeken oor hulle onderskeie onderwerpe en wat
   afdwingbaar is teen enigeen (behalwe vir 'n paar uitsonderings
   hieronder bespreek). Dit staan in teenstelling met
   handelsmerkbeskerming, wat byna altyd slegs teen mededingers in
   dieselfde mark afgedwing kan word en slegs vir beperkte kommersiële
   gebruike. Verder word kopiereg- en patentbeskerming, in teenstelling
   met handelsmerke, vasgestel vir 'n statutêr gedefinieerde tydperk,
   waartydens die kopiereg eienaar nie noodwendig van sy werk gebruik hoef
   te maak om te keer dat ander dit wel doen nie.

   Na afloop van die termyn betree die beskermde werk die publieke domein
   en is vrylik beskikbaar vir gebruik deur enigeen.

   Inhoud

        * 1 Agtergrond
             + 1.1 Regte van 'n houer van kopiereg
             + 1.2 Oordrag van regte
             + 1.3 Idee-uitdrukking verdeling en die verbindingsleerstelling
             + 1.4 Die eerste verkoping leerstelling
             + 1.5 Billike gebruik en handeling
        * 2 Statutêre en verpligte lisensies
        * 3 Hoe kopiereg verkry en afgedwing word
        * 4 Kopieregkennisgewings
             + 4.1 Jaar van kopiereg
             + 4.2 Alle regte voorbehou
             + 4.3 Kopiereg op lettertipes
        * 5 Regte buiten normale kopiereg
        * 6 Geskiedenis van kopiereg
        * 7 Kritiek op kopiereg
        * 8 Ongewone kopieregtoekennings
        * 9 Kopiereg in Suid-Afrika
        * 10 Suid-Afrikaanse kopieregsake
        * 11 Verwante onderwerpe
             + 11.1 Nasionale kopieregwette
             + 11.2 Internasionale verdrae met betrekking tot kopiereg
             + 11.3 Voorstanders van kopiereghervorming
        * 12 Eksterne skakels

[wysig] Agtergrond

[wysig] Regte van 'n houer van kopiereg

   'n Eienaar van kopiereg het tipies die volgende uitsluitlike regte:
     * om kopieë te maak en te verkoop van die werk (insluitende
       elektroniese kopieë)
     * om die werk in of uit te voer
     * om afgeleide werke te skep
     * om die werk in die openbaar op te voer
     * om die regte te verkoop of aan ander toe te ken

   Wat beteken word deur die term "uitsluitlike reg" is dat die
   kopieregeienaar en slegs die eienaar van die kopiereg die reg het om
   bostaande aksies te neem; alle ander persone word verbied om dit te
   doen sonder die kopieregeienaar se toestemming. Kopiereg word dikwels
   'n "negatiewe reg" genoem, om te beklemtoon dat dit minder te doen het
   met mense toestemming (bv. skrywers) te gee om iets te doen, as wat dit
   te doen het met mense te verbied (bv. lesers, kykers of luisteraars) om
   iets te doen d.w.s. die beskermde werk te kopieer.

[wysig] Oordrag van regte

   Kopiereg mag toegeken, verkoop of opgesê word. Dikwels sal 'n
   kopiereghouer deur middel van 'n kontrak sy kopiereg oordra aan 'n
   maatskappy. 'n Musikant wat 'n opname maak kan byvoorbeeld 'n
   onderneming aangaan met 'n plate-maatskappy waarin hy instem om al sy
   kopieregte in die opnames aan die maatskappy oor te dra in ruil vir
   tantième of ander voorwaardes. Die vraag mag dalk opduik oor waarom 'n
   kopieregeienaar dan ooit sy regte sou opsê. Die antwoord is natuurlik
   dat groot maatskappye vervaardigings- en bemarkingsvermoëns vêr buite
   die bereik van die betrokke skrywer het. In die digitale era van musiek
   kan musiek gekopieer en versprei word teen minimale koste oor die
   internet, maar plate etikette (Engels: Record label) poog om 'n
   promosie- en bemarkingsdiens te lewer wat die kunstenaar aan 'n wyer
   publiek bekend stel. 'n Kopiereghouer hoef egter nie noodwendig al sy
   regte oor te dra nie. Sommige van die regte kan oorgedra word, of die
   kopiereghouer kan 'n ander party 'n nie-uitsluitlike lisensie gee om
   die werk te kopieer en te versprei in 'n bepaalde gebied.

[wysig] Idee-uitdrukking verdeling en die verbindingsleerstelling

   Kopiereg sluit die uitdrukking van 'n idee in en nie die idee self nie
   — dit word genoem die idee-uitdrukking verdeling. As 'n boek
   byvoorbeeld geskryf word wat 'n nuwe manier beskryf om boeke in 'n
   biblioteek te organiseer, kan die leser vryelik gebruik maak van die
   metode daarin beskryf en dit ook aan ander verduidelik sonder om
   regsaanspreeklik te wees; dit is slegs die manier waarop die
   oorspronklike skrywer die proses beskryf het wat deur kopiereg beskerm
   word. 'n Patent kan verkry word om 'n metode te beskerm. Samestellings
   van feite of data kan beskerm word as die feite geselekteer en
   gerangskik is op 'n oorspronklike metode, maar dit sal slegs die
   grootskaalse reproduksie van die seleksie en rangskikking keer
   aangesien die data en feite nie self beskerm word nie.

   In sommige gevalle kan 'n idee slegs op een of 'n beperkte aantal
   maniere uitgedruk word. Die uitdrukking is in sulke gevalle onbeskermd
   of die beskerming is slegs beperk tot woordelikse kopiëring. In die
   Verenigde State staan dit bekend as die verbindingsleerstelling
   (Engels: merger doctrine), omdat die uitdrukking beskou word as sou dit
   onlosmaakbaar verbind te wees aan die idee.

[wysig] Die eerste verkoping leerstelling

   Neem kennis dat kopiereg nie die verkoop of herverkoop van kopieë van
   werke beskerm nie, op voorwaarde dat daardie kopieë gemaak is met die
   goedkeuring van die oorspronklike eienaar van die kopiereg. Dit is
   wettig om dus byvoorbeeld 'n boek te herverkoop wat jy aangekoop het op
   voorwaarde dat jy nie 'n kopie vir jouself hou nie. In die Verenigde
   State staan dit bekend as die eerste verkoping leerstelling, en is daar
   in die howe gevestig om die wetlike aspekte van die herverkoop van
   boeke uit te klaar.

   Onderhewig aan morele regte, verhoed kopiereg ook nie die eienaar van
   'n fisiese kopie van 'n werk om dit te wysig, te ontsier, vernietig
   ens. nie, solank as wat die aksie nie duplisering behels nie.

[wysig] Billike gebruik en handeling

   Kopiereg verbied nie alle vorme van kopiëring nie. In die VSA, word die
   billike gebruik leersteling in die wet opgeneem en laat reproduksie en
   verspreiding toe. Die wet daar definieer nie duidelik wat billike
   gebruik is nie, maar gee eerder vier nie-eksklusiwiteitsfaktore om te
   oorweeg vir die evaluering van billike gebruik. Ander lande het ook
   wette wat die konsep van billike gebruik insluit, maar dit word
   hoofsaaklik gebou deur geregtelike presedent en is swak gedefinieer
   (veral in die Suid-Afrikaanse wet).

[wysig] Statutêre en verpligte lisensies

   In sommige regsgebiede word daar voorsiening gemaak vir 'n sekere klas
   beskermde werke (bv. musikale werke in die V.S.A) wat onderhewig is aan
   'n statutêre lisensie (Blykbaar nie van toepassing in die R.S.A.). Dit
   word ook 'n verpligte lisensie genoem aangesien onder hierdie reëling
   enigeen wat 'n kopie van sodanig beskermde werk wil maak dit kan
   kopieer sonder toestemming van die eienaar van die kopiereg, maar moet
   eenvoudig die vereiste kennisgewing indien en die voorgeskrewe fooi
   deur die statuut, betaal. Aangesien dit moeilik is om die proses vir
   elke indiwiduele werk te volg is organisasies soos kopieregverenigings
   en uitvoerende kunste-organisasies gestig. Voorbeelde hiervan is BMI,
   RIAA, en MPAA wat gevorm is om die regte op baie werke op een slag te
   kan verkoop. Hierdie markgedrewe oplossing omseil die statutêre
   lisensies maar die beskikbaarheid van statutêre lisensies help om die
   prys binne perke te hou. Dit wil sê so laag as wat die vermyding van
   burokratiese prosedure dit regverdig.

[wysig] Hoe kopiereg verkry en afgedwing word

   Tipies moet 'n werk aan sekere minimum standaarde van oorspronklikheid
   voldoen om te kwalifiseer vir kopiereg. Verskillende lande het
   verskillende toetse waaraan die werk moet voldoen, al is die toets oor
   die algemeen nie baie streng nie; in die Verenigde Koninkryk moet daar
   bewys wees van 'n mate van 'vaardigheid, oorspronklikheid en werk' wat
   in die werk ingesit is. Oor die algemeen is klein hoeveelhede van dié
   elemente egter voldoende.

   In die Verenigde State van Amerika, kan die oorspronklike eienaar van
   die kopiereg die werkgewer van die eintlike outeur wees eerder as die
   eienaar self as die werk 'n werk vir vergoeding is. Die Engelse reg
   maak voorsiening dat waar 'n werk wat deur kopiereg beskerm word en
   geskep is deur 'n werkgewer as deel van sy werk, die kopiereg
   outomaties aan die werkgewer toegeken word.

   Kopiereg word algemeen afgedwing deur die eienaar in 'n siviele hof,
   maar daar bestaan ook statute wat kriminele vervolging moontlik maak.
   Kriminele sanksies word algemeen gemik op ernstige
   vervalsingsaktiwiteite, maar mag meer algemeen begin word noudat
   kopieregverenigings soos die RIAA meer en meer hulle visiere op
   lêerdeling deur tuis Internet verbruikers stel. Tot dusver is die
   meeste van hierdie gevalle buite die hof geskik na eise van betaling
   van etlike duisende dollar deur die organisasie onder die dreigement
   van eise. Dus bereik baie van die sake uiteindelik selde selfs die
   siviele howe.

[wysig] Kopieregkennisgewings

   Vanweë ouer wetlike vereistes is die meeste werke soos boeke en
   rolprente vervaardig met 'n kopieregkennisgewing. Die kennisgewing deur
   die statute gespesifiseer moes bestaan uit die letter c binne in 'n
   sirkel ©, of die woord "kopiereg", gevolg deur die jaar van die
   kopiereg en die kopiereg eienaar se naam. Sekere alternatiewe vorme was
   toegelaat vir sekere tipe werke.

   Die doelwit was om enige potensiële verbruikers in kennis te stel dat
   die werk deur kopiereg beskerm word.

   Hierdie vereiste is egter sedert 1989 in die V.S.A., byna geheel en al
   opsioneel gemaak. Met die uitsondering van 'n paar lande wat steeds die
   kennisgewing op die werk vereis, is die vereiste ook algemeen opsioneel
   behalwe waar die werke geskep is voordat daardie land 'n lid geword het
   van die Berne Konvensie vir die beskerming van literêre en artistieke
   werke, andersyds ook bekend as die Berne Unie, of Berne Konvensie.

   Kennisgewing word nie vereis vir die werk om die wetlike beskerming te
   geniet in nasies wat hulself tot die Berne Konvensie verbind het nie.
   Kopiereg kennisgewing kan dit egter makliker maak om skadevergoeding te
   eis vir kopieregskendings, aangesien dit die eiser toelaat om aan te
   voer dat die oortreder se skending doelbewus was.

   Die simbool, ©, is die Unicode simbool 00A9 in heksadesimaal, en kan in
   (X)HTML ingevoer word as &copy;, &#x00A9;, of &#169;

[wysig] Jaar van kopiereg

   Die jaar of jare van kopiereg word gelys na die © simbool. As die werk
   gewysig is (d.w.s. 'n nuwe uitgawe) sal daar meer as een jaar gelys
   wees.

[wysig] Alle regte voorbehou

   Die uitdrukking, Alle regte voorbehou was 'n formele kennisgewing dat
   alle kopieregte onder die kopieregwet behou word deur die kopiereg
   eienaar en dat enige kopieregskendingwetlike vervolging tot gevolg sou
   hê. Dit was 'n gevolg van die Buenos Aires Konvensie van 1910 wat
   vereis het dat 'n stelling oor die reservering van regte gemaak moes
   word om die regte internasionaal van toepassing te maak op lidlande van
   die Buenos Aires Konvensie. Terwyl die stelling nog algemeen voorkom is
   die kennisgewing nou oorbodig aangesien elke land wat lede was van die
   Buenos Aires Konvensie nou ook lede is van die Berne Konvensie, wat
   bepaal dat kopiereg geldig kan wees sonder enige formele kennisgewing.

[wysig] Kopiereg op lettertipes

   In die Verenigde State bestaan daar geen kopiereg op die ontwerp van
   lettertipes nie, patentreg kan egter verkry word indien dit
   oorspronklik genoeg is.

   In Europa, Duitsland (in 1981) en die Verenigde Koninkryk (in 1989) is
   wette uitgevaardig om beskerming aan lettertipes te verleen. Die wet in
   die Verenigde Koninkryk is selfs terugwerkend, dus kan ontwerpe wat
   voor 1989 geproduser is ook beskerming verkry, op voorwaarde dat die
   kopieregtermyn nie reeds verval het nie. Die Duitse wet is nie
   terugwerkend nie.

[wysig] Regte buiten normale kopiereg

   Baie Europese lande (en ander lande as 'n gevolg van die GATT
   Handelverwante Intellektuele Eiendom of "TRIPS" ooreenkoms) maak
   voorsiening vir bykomende morele regte vir kopiereg wat outeurs besit,
   soos die reg tot erkenning van hulle werk en dat hul werk nie
   verkleineer mag word nie.

   Terwyl kopiereg normaalweg aan 'n uitgewer verkoop of gelisensieer
   word, behou outers oor die algemeen hul morele regte. In sekere
   omstandighede word vereis dat 'n outeur hierdie morele regte bevestig
   deur byvoorbeeld 'n bladsy met sodanige uiteensetting in te voeg.

[wysig] Geskiedenis van kopiereg

   Terwyl regerings voorheen dikwels monopolie regte aan uitgewers
   toegeken het om gedrukte werke te verkoop, het die moderne begrip van
   kopiereg sy oorsprong in 1710 met die Britse Statuut van Anne. Die
   statuut het vir die eerste keer erkenning verleen aan outeurs en nie
   uitgewers nie, as die primêre bevoordeeldes van sodanige wette en het
   ook beskerming verleen aan verbruikers om te verseker dat uitgewers nie
   die gebruik van die werk kon beheer na dit verkoop is nie. Dit het ook
   die tydperk van sodanige eksklusiewe regte tot 28 jaar beperk, waarna
   al die werke die publieke domein betree het.

   Die Berne Konvensie van 1886 het vir die eerste keer kopiereg erken
   tussen onafhanklike, soewereine state (Kopiereg is ook voorsien deur
   die Universele Kopiereg Konvensie van 1952 maar daardie konvensie is
   vandag slegs van geskiedkundige belang). onder die bepalings van die
   Berne konvensie word kopiereg outomaties toegeken aan kreatiewe werke;
   'n outeur hoef nie die werk te "registreer" of "aansoek" te doen vir 'n
   kopiereg nie. Sodra die werk vasgestel, d.w.s. geskryf of opgeneem is
   op een of ander fisiese medium, word die outeur outomaties alle
   eksklusiewe regte toegeken en vir enige afgeleide werke daarvan tensy
   die outeur die reg uitdruklik opsê.

[wysig] Kritiek op kopiereg

   Kritiek op kopiereg in geheel kan breedweg in twee kampe verdeel word.
   Die een wat beweer dat die begrip van kopiereg nooit tot voordeel van
   die samelewing was nie en bloot gedien het om 'n minderheid te verryk
   ten koste van kreatiwiteit en die een wat beweer dat die huidige
   kopieregstelsel nie kan werk in die nuwe Inligtingsamelewing nie. Die
   algemene probleem is dat die huidige (internasionale) kopieregsisteem
   sy eie doelwitte ondermyn (Boyle, 1996, 142). Die konsep van publieke
   domein wat benodig word as 'n poel vir toekomstige skeppers word stadig
   maar seker verweer omdat kopiereg tydperke verleng word en langer duur
   as die leeftyd van die gehoor wat die oorspronklike werke ervaar en
   geken het.

   Ander geleerdes glo weer dat ongeag die huidige vooruitgang in
   tegnologie, kopiereg die fundamentele manier bly waarop outeurs,
   beeldhouers, kunstenaars, musikante en ander hul nuwe werk kan
   finansier en dat sonder die beskerming baie waardevolle boeke en
   kunswerke nooit geskep sou gewees het nie. Die belang word betwisbaar
   gedien selfs deur herhaalde verlenging van die kopiereg se lewensduur
   tot vele geslagte na die outeur se afsterwe. Nie net omdat vele
   "outeurs" en kopiereghouers korporasies is nie, maar ook omdat die
   vermoë van die outeur se erfgename om voortdurend voordeel te trek uit
   'n beskermde werk as bykomende aansporing dien om te skep.

   Die gemak waarmee digitale materiale gekopieer kan word en die gebrek
   aan ernstige nagevolge vir die produsente of verbruikers van sodanige
   kopieë, het stelselmatig die geloof dat kopiereg soos dit huidiglik
   daar uitsien onmisbaar is, begin verweer. Daar kan geargumenteer word
   dat eerder as om die vele miljoene leêrdelers rondom die wêreld (wat
   tans die internet op 'n gereelde basis benut om kopiereg te skend omdat
   kopiereg byna onafdwingbaar geword het) te kriminaliseer, dat dit
   eintlik die kopiereghouers is wat die wet misbruik om mense uit te buit
   deur hulle te laat betaal vir produkte wat geredelik en gratis
   beskikbaar is. Bill Gates is op rekord dat hy gesê het dat daar geen
   manier is om te keer dat materiaal onder kopieregbeskerming
   gereproduseer word nie, en dat hy glo dat toekomstige pogings om
   kopieregbeskerming af te dwing onekonomies asook polities ongewild kan
   word. Oopbron sagteware en projekte soos Wikipedia het bewys dat selfs
   in die afwesigheid van die gedwonge monopolieë deur middel van
   kopiereg, werke van hoogstaande gehalte steeds geskep kan word. Outeurs
   soos Cory Doctorow behou hul kopiereg tot hulle werk maar gee daaraan
   'n lisensie vir vrye verspreiding (soos byvoorbeeld die Creative
   Commons License). Dit het die voordeel dat dit die outeur toelaat om
   sommige van die beperkings van kopiereg te verminder sonder om beheer
   oor ander aspekte van die werk te verloor. Kopiereg kan ook potensieël
   gebruik word om politieke kritiek in die kiem te smoor en daar is al
   gevalle in die V.S.A aangeteken in die verband.

[wysig] Ongewone kopieregtoekennings

   In seldsame gevalle kan regte toegeken word buite die gewone wetgewing.
   Toe die kopieregwet van die Verenigde Koninkryk bespreek is, het James
   Callaghan ('n Voormalige Eerste Minister) 'n suksesvolle voorstel
   gemaak om die Great Ormond Street Hospitaal vir siek kinders toe te
   laat om hul reg tot tantième onbepaald te behou vir opvoerings van
   Peter Pan. Hierdie bepaling kan hier gelees word (Schedule 6 ).

[wysig] Kopiereg in Suid-Afrika

   Volgens die IIPA (International Intellectual Property Alliance) word
   kopiereg in Afrika suid van die Sahara nie voldoende afgedwing nie
   aangesien howe kopieregsake as lae prioriteit beskou. (2005 verslag)

[wysig] Suid-Afrikaanse kopieregsake

     * Familie van Solomon Linda (skrywer van die bekende "The lion sleeps
       tonight") en hulle prokureur, Owen Dean, het verskeie maatskappye,
       onder andere Walt Disney en Abilene Music, suksesvol aangevat onder
       kopieregwetgewing.

[wysig] Verwante onderwerpe

[wysig] Nasionale kopieregwette

     * Kopieregwet van die Verenigde State
     * Kopieregwet van Japan
     * Kopieregwet van Australië
     * Kopieregwet van die Europese Unie
     * Kopieregwet van die Verenigde Koninkryk van Brittanje
     * Kopieregwet van Hong Kong
     * Kopieregwet van Kanada
     * WET OP OUTEURSREG 98 VAN 1978 - Kopiereg in Suid-Afrika

[wysig] Internasionale verdrae met betrekking tot kopiereg

     * Berne Konvensie vir die Beskerming van Literêre en Artistieke Werke
       van 1886
     * Universele Kopiereg Konvensie van 1952
     * Die WTO Ooreenkoms oor handelsverwante aspekte van intellektuele
       eiendomsregte (TRIPS), van 1994
     * WIPO Kopieregverdrag van 1996
     * WIPO Opvoerings en fonogramme verdrag van 1996

[wysig] Voorstanders van kopiereghervorming

     * Mary Bono
     * Robin Gross
     * Lawrence Lessig
     * Eben Moglen
     * Richard Stallman
     * Jack Valenti

[wysig] Eksterne skakels

     * 'n Kort inleiding tot kopiereg (deur Brad Templeton, met skakels na
       meer in diepte artikels)
     * 10 Groot Mites oor kopiereg verduidelik
     * Reaksies op die kopiereg krisis - Wat kan gedoen word?
     * Thomas Babbington Macaulay oor kopiereg (1841)
     * The Free Expression Policy Project report on copyright
     * Die verskille tussen die termyn van kopiereg wat in die
       kopieregwetgewing van verskillende lande voorsiening gemaak word
       skep situasies waar dit wettig is om werk op die Web in een land te
       publiseer (bv, Bulgarye) maar dat dit onwettig is om die webblad in
       'n ander land (bv die V.S.A) te besigtig.:
       http://onlinebooks.library.upenn.edu/nonus.html
     * The Origin of Two American Copyright Theories --A Case of the
       Reception of English Law --, The Journal of Arts Management, Law
       and Society, Vol. 30, No. 3, (Fall 2000, Heldref Publications) by
       Hideaki Shirata
     * Libraries in Today's Digital Age: The Copyright Controversy
     * Copyright Background on infoanarchy.org including links to many
       countries laws, and economics of copyright
     * MP3Board.com - News site which aggregates copyright news (and other
       IP news).
     * B. Gates Rants About Software Copyrights - in 1980
     * COPYLEFT Software
     * FreeCulture.org
     * DownHill Battle
     * The Design & Artists Copyright Society - A not-for-profit
       organisation founded by artists to protect and promote their
       copyright.

   Kategorieë: Intellektuele eiendom • Kopieregwetgewing • Etiek • Regte

