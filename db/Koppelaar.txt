Koppelaar


   'n Koppelaar is 'n onderdeel van 'n enjin se dryfstelsel wat ontwerp is
   om die koppeling of ontkoppeling van die enjin met 'n aangedrewe
   apparaat te bewerkstellig.

   Daar bestaan 'n groot verskeidenheid koppelaarontwerpe, maar die meeste
   is gebaseer op wrywingskywe wat ligweg teen mekaar of teen 'n vliegwiel
   gedruk word deur van vere gebruik te maak. Die veerdruk word verlig
   wanneer die koppelaarpedaal geaktiveer word en dus word die plate
   minder styf teen mekaar gedruk en kan dus vryelik roteer. 'n Nat
   koppelaar is gedompel in smeerolie om die oppervlaktes skoon te hou en
   te verkoel, wat verhoogde werkverrigting en langer leeftyd meebring; by
   ' n droë koppelaar is die vloeistof natuurlik afwesig.

   In 'n kar word dit deur die linkerkantste pedaal beheer deur van 'n
   hidroliese stelsel of 'n kabel gebruik te maak om die pedaal en die
   koppelaarmeganisme aan mekaar te verbind. Wanneer daar geen druk op die
   pedaal uitgeoefen word nie beteken dit dat die koppelaar gekoppel is en
   wanneer die pedaal gedruk word, word die plate van mekaar ontkoppel om
   die bestuurder toe te laat om ratte te wissel. Wanneer die regterkanste
   pedaal (versneller) getrap word terwyl die koppelaarpedaal gelos word,
   is die plate geneig om vinniger te verweer weens die groter verskil in
   relatiewe snelheid tussen die plate. Sommige bromponies het 'n
   outomatiese koppelaar wat gebruik maak van sentrifugale krag om die
   koppeling bó 'n sekere aantal toere te bewerkstellig.

   Op die meeste motorfietse word die koppelaar deur 'n koppelaarhefboom
   geaktiveer en is op die linkerkantste stuurstang geleë.

[wysig] Eksterne skakel

     * HowStuffWorks het 'n gedetailleerde verduideliking van die werking
       van 'n koppelaar.

   Kategorieë: Voertuigtegnologie • Meganiese toestelle

