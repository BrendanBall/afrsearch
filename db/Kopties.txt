Kopties


   Die Koptiese taal het regstreeks ontwikkel uit die Egiptiese taal, 'n
   selfstandige tak van die Afro-Asiatiese tale wat in hierogliewe en die
   Hieratiese en Demotiese alfabette geskryf is. Die Koptiese alfabet is
   'n gemodifiseerde vorm van die Griekse alfabet, waarby sommige letters
   - afhanklik van die verskillende dialekte - uit die Demotiese skrif
   ontwikkel is. Kopties het geleidelik ok elemente van ander tale
   oorgeneem.

   Die bloeitydperk van Kopties was in die tydperk tussen 200 en 1100. Die
   laaste historiese verwysings na 'n Koptiese omgangstaal dateer uit die
   17de eeu. Kopties dien nog steeds as die liturgiese taal van die
   Kopties-Ortodokse Kerk.

[wysig] Geskiedenis

   Koptiese inskrif (3de eeu n.C.)
   Koptiese inskrif (3de eeu n.C.)

   Die Koptiese taal het ná die kerstening van Egipte in die 3de en 4de
   eeu uit die Demotiese taal ontwikkel en het ook ná die Arabiese
   verowering van Egipte nog enkele eeue die omgangstaal in die land
   gebly. Met die propagering van Arabies is die taal egter tussen die
   10de en 13de eeu grootskaals verdring en het as omgangstaal in die 17de
   eeu uitgesterf. Net in Bo-Egipte is dit moontlik nog tot met die begin
   van die 19de eeu gebesig.

   Kopties het nogtans nooit as die administratiewe taal van Egipte gedien
   nie. In die Christelik-Bisantynse tydperk het Grieks steeds hierdie
   funksie vervul, wat as gevolg van die islamisering deur Arabies vervang
   is. Kopties was meestal die huis- en kerktaal. Aangesien Egipte een van
   die eerste gebiede was, wat die Christelike geloof aangeneem het, is
   die Bybel en ander liturgiese tekste al vroeg in Kopties vertaal.
   Belangrike tekste soos die Evangelie van Maria en ander werke uit die
   Nag-Hammadi-versameling het as Koptiese vertalings van Griekse
   originele bewaar gebly en is waardevolle bronne uit die vroeë
   Christelike geskiedenis.

   Die ou Koptiese taal is verdeel in vyf dialekte, waarvan Sahidies in
   Opper-Egipte en Bohaïries in Onder-Egipte, wat ook as literêre tale
   gebruik is, die mees belangrikstes is. Achmimies, Subachmimies en
   Fajoemies is streekdialekte. Die huidige liturgiese taal baseer op
   Bohaïries. Die eerste Koptiese grammatika is in 1636 deur die Jesoeït
   Athanasius Kircher saamgestel.

   Die Koptiese Christene van Egipte gebruik Kopties nog steeds in misse
   volgens die Kopties-Ortodokse ritus. Die taal het in die laaste dekades
   ook toenemend weer by jongmense gewild geraak, wat dit as 'n
   uitdrukking van hulle eie identiteit binne die Egiptiese maatskappy
   gebruik. Die aantal Kopte, wat tenminste 'n basiese kennis van die taal
   het, het dus weer gegroei, alhoewel Arabies nog steeds hulle
   omgangstaal bly.

[wysig] Woordeskat

   Die kernwoordeskat van Kopties is Egipties en nou verwant aan Demoties,
   sy talhistoriese voorloper. Sowat een derde van die Koptiese skryftaal
   is egter aan Grieks ontleen, alhoewel hierdie ontlenings soms nie
   volledig aan die fonologiese stelsel vanKopties aangepas is nie en
   daarnaas ook deur betekenisverskille onderskei. Daar is voorbeelde van
   Koptiese tekste waarin bepaalde gedeeltes uit Griekse leksikale wortels
   saamgestel is. Dit kan hoofsaaklik toegeskryf word aan die feit dat
   Koptiese godsdienstige tekste oorwegend regstreekse vertalings van
   Griekse werke is.

   Woorde of konsepte waarvoor daar geen Egiptiese vertaling bestaan het
   nie is regstreeks uit Grieks oorgeneem om sodoende die betekenis van
   die religieuse boodskap te bewaar. Daarnaas is bestaande Egiptiese
   terme dikwels nie gebruik nie vanweë hulle vroeëre nie-Christelike
   betekenis en konteks. Die oorgang van die "ou" na die nuwe Christelike
   tradisies het dus bygedra tot die oorname van Griekse woorde en
   sodoende die Koptiese religieuse woordeskat verryk. Heel waarskynlik
   het die omgangstaal van die inheemse bevolking nogtans sy oorgeërfde
   Egiptiese karakter bewaar, soos blyk uit nie-godsdienstige dokumente
   soos briewe en kontrakte.
   Kategorieë: Natuurlike taal • Egipte

