Koressilinder


   Koressilinder
   Koressilinder

   Die Koressilinder is 'n belangrike artefak van die Persiese Ryk,
   bestaande uit 'n verklaring in Babiloniese wigskrif wat op 'n kleivat
   geëts is. Met sy oorname van Babilon in 539 v.C., het Kores die Grote
   (ook bekend as Cyrus II of die Bybelse Kores) hierdie verklaring
   uitgereik wat, benewens dokumentasie van sy koninklike stamlyn, 'n
   verslag van sy oorwinnings en genadige oordele bevat en in die
   fondament van Babilon se stadsmuur geplaas is.

   Dit is in Maart 1879 te Amran, Babilon ontdek en word in die Britse
   Museum gehou. Die verklaring word tans wyd beskou as 'n "eerste
   verklaring van menseregte", weens onder meer die beroep op die
   wêreldwye afskaffing van slawerny, vrye keuse van professie,
   godsdiensvryheid en die melding van vrystelling van Babiloniese slawe.

[wysig] Teks van Kores se verklaring

          Ek is Kores, Koning van Persië, groot koning, magtige koning,
          Koning van Babilon, koning van die land van Sumer en Akad,
          Koning van ......, koning van die vier wêreldstreke, seun van
          Kambuses (Kamboejije), groot koning, koning van Ansjan;
          kleinseun van Kores (Koerosj), groot koning, koning van Ansjan;
          afstammeling van Taispes (Tjaisj Piesj), groot koning, koning
          van Ansjan; afkomstig van 'n oneindige koningslyn, wie se
          regering die Gode Bel en Nabu behaag, wie se koningskap hulle
          begeer vir hul harte en genot.

          Toe ek Babilon welwillend betree het, het ek die regeringsetel
          in die koningspaleis van die heerser te midde van vreugde en
          blydskap gevestig. Mardoek, die groot god, het dit op die harte
          van die grootmoedige inwoners van Babilon gelê om my lief te hê,
          en ek het daagliks daarna gestrewe om hom te aanbid .......

          ...... toe my talryke soldate in groot getalle Babilon betree en
          ongesteurd te midde van Babilon rondbeweeg het, het ek geeneen
          toegelaat om die mense van die lande van Sumer en Akad skade te
          berokken nie en ...... (het) ek in gedagte gehou om die
          behoeftes van die mense en al hulle heiligdomme in hulle belang
          te bevorder. Ek het gestrewe na vrede in Babilon en in al sy
          ander heilige stede. Wat betref die inwoners van Babilon wat
          ondanks die wil van die gode slawe geword het, het ek die
          dwangarbeid afgeskaf wat in stryd met hul sosiale stand was, ek
          het alle slawe vrygestel. Ek het verligting gebring vir hul
          vervalle behuising, en daardeur 'n einde gebring aan hulle
          benadeling en slawerny ......

          ...... Mardoek, die groot heer, was goed genoë met my dade, en
          het hom in my verheug, Kores (Koerosj), die koning wat hom
          gedien het, en aan Kambuses, my seun wat uit my lendene
          voortgebring is, en aan al my troepe het hy genadig sy seën
          gegee, en in blydskap het ons in vrede voor hom gestaan en hom
          in vreugde geprys.

          Al die konings wat in troonkamers gesit het, regdeur die vier
          wêreldstreke, van die Boonste see (Mediterreense See) tot die
          Laer see (Persiese Golf), het dié wat gewoon het in ...... en al
          dié wat in ander soorte geboue gewoon het, asook al die konings
          van die Wesland, wat tente bewoon het, my hul swaar tribuut
          gebring en my voete gesoen in Die Babilon. Wat betref die
          streek, van ...... tot die stede van Asjoer, Soesa (Shoesh),
          Agade en Esjnoena, die stede van Zamban, Me-Toernoe, Der tot so
          vêr as die landstreek Goetioem, die heilige stede oorkant die
          Tigrisrivier, wie se heiligdomme lank in ruïnes gelê het; die
          gode wie se blyplek in hul midde is, het ek na hul plekke
          teruggebring en daar in tuistes gehuisves.

          Ek het ook al hul voormalige inwoners versamel en hul na hul
          verblyfplekke teruggebring. Daarbenewens, het ek in opdrag van
          Mardoek, die groot heer, al die gode van Sumer en Akad wat
          Nabonied in Babilon ingebring het tot toorn van die heer van die
          gode, sonder leed hervestig in hul voormalige kapelle, die
          plekke wat hulle gelukkig maak.

          Mag al die gode wat ek binne-in hul heiligdomme geplaas het en
          in hul heilige stede hervestig het, 'n daaglikse gebed om my
          ontwil doen voor Bel en Nabu, dat my dae lank mag wees, en mag
          hulle my by hom aanbeveel, tot Mardoek my heer, mag hulle sê:
          "Mag Kores (Koerosj) die Koning, wat u aanbid, en Kambuses sy
          seun ...... alle gode het ek gevestig in 'n vreedsame plek, ek
          het eende en duiwe geoffer, ek het gepoog om hul woonplekke te
          herstel ......

[wysig] Sien ook

     * Darius I

[wysig] Eksterne skakels

     * Koressilinder
     * Werf van die Britse Museum
     * Forgotten Empire by die Britse Museum
     * Cyrus Cylinder
     * PDF

   Kategorieë: Persiese Ryk • Achaemenidiese vorstehuis

