Kornies


   Die Korniese taal (Kornies: Kernewek, Kernowek, Curnoack) behoort saam
   met Wallies en Bretons tot die Britonse groep van die Keltiese tale en
   word tot sowat 1780 (die jaar waarin die laaste moedertaalspreker van
   Kornies, Dolly Pentreath, oorlede is) in Cornwall as 'n gemeenskapstaal
   gepraat.

   Van sy basiese woordeskat stem sowat 80 persent met Bretons, 75 persent
   met Wallies, 35 persent met Iers-Gaelies en 35 persent met
   Skots-Gaelies ooreen.

   In die eerste helfte van die twintigste eeu begin die
   "Old-Cornwall"-beweging weer belangstelling vir die ou Korniese taal
   wek. Daar is nou weer enkele honderd mense wat die taal meer of minder
   kan praat en skryf, en sowat 3 500 mense het 'n basiese begrip van
   Kornies; in teenstelling met die ander keltiese groepe in die Verenigde
   Koninkryk geniet die sprekers van Kornies egter geen minderheidstatus
   nie. Wél is daar 'n plaaslike beweging (Mebyon Kernow, die Seuns van
   Cornwall) wat 'n eie nasionale bewussyn wil bevorder.

[wysig] Taalgeskiedenis

   Die verskuiwing van die Korniese taalgrens in die tydperk tussen 1300
   en 1750
   Die verskuiwing van die Korniese taalgrens in die tydperk tussen 1300
   en 1750

   Daar is min bekend oor die Korniese taal in die vroeë Middeleeue. In
   die 9de eeu verskil Oud-Kornies reeds duidelik van Oud-Bretons en
   Oud-Wallies.

   Met die Normandiese verowering van Engeland in die jaar 1066 verander
   die maatskaplike orde helemaal; terwyl die Normandiese adellikes die
   nuwe bolaag en die Sakse 'n soort middelklas vorm, is Kornies die
   eenvoudige volkstaal van die arm plattelandse bevolking. Nogtans dateer
   die eerste dokumente, waarin tenminste enkele Korniese woorde voorkom,
   uit hierdie tydperk.

   Teen die einde van die 14de eeu het die taalgrens tussen Kornies en
   Engels, wat geleidelik die Anglo-Normandiese taal begin vervang, verder
   weswaarts verskuif, en sy gebruik bly meesal beperk tot die armste
   bewoners van Cornwall. Desondanks bereik Middel-Kornies as skryftaal sy
   literêre hoogtepunt. Aangesien die Bybel nie in Kornies vertaal is nie,
   raak godsdienstige dramas en gedigte baie gewild, wat die Bybelse
   leerstellings vir mense sonder enige kennis van Engels sou verduidelik.
   Die bekendste is die Pascon agan Arluth, 'n berymde passie van Jesus
   Christus, en Bewnans Meryasek, die biografie van die heilige Meriasek,
   biskop van Vannes in Bretagne, wat as sendeling na Cornwall gekom het.
   Die opmerklike gehalte van die Korniese literatuur kontrasteer met die
   beperkte gebruik van Kornies as 'n omgangstaal en word as die resultaat
   van 'n lang literêre tradisie beskou.

   Die Korniese taal trek geen voordeel uit die kulturele ontwikkeling
   tydens die renaissance en die uitvinding van die drukpers nie. Baie
   adellikes het in die Engelse burgeroorloë tuussen die huise Lancaster
   en York gesneuwel, ander het hulle landgoedere vir goed verlaat of is
   onteien. Die nuwe Anglikaanse godsdiens is in die 16de eeu saam met die
   Engelse gebedboek Book of Common Prayer ingevoer. Die Korniese
   bevolking was nie bereid om te konverteer nie en het ook die aanbod van
   die owerhede om die gebedboek in die Korniese taal te laat vertaal van
   die hand gewys. 'n Opstand van Rooms-Katolieke bewoners is in 1548
   neergeslaan, en die leiers van die beweging is tereggestel. Die
   vervolging van Rooms-Katolieke deur die Engelse owerhede het ook die
   nou historiese betrekkinge met Bretagne laat afbreek.

   Reeds met die begin van die 17de eeu het Kornies as omgangstaal feitlik
   begin uitsterf; die laaste taalgebied is die uiterste weste waar dit
   rond 1700 nog in 25 dorpe as huistaal gepraat word. In hierdie tydperk
   ontstaan nog een skouspel; Gwryans an Bys (Die Skepping van die Wêreld)
   deur William Jordan word in 1611 opgevoer. 'n Poging deur 'n groep
   geleerdes onder leiding van John Keigwin (1641-1741) om die Bybel in
   Kornies te vertaal misluk omdat die werk té omvangryk blyk te wees, en
   net die boek Genesis verskyn. 'n Kollega von Keigwin, Nicholas Boson,
   skryf saam met sy kinders die afhandeling Nebbaz Gerriau dro tho
   Carnoack (Enkele woorde oor die Korniese taal) wat 1700 vrygestel word.
   Die saga Jowan Chy an Hor (John van Chyanhor) ontstaan in die dekade
   tussen 1660 en 1670. Die Walliese geleerde Edward Lhuyd stel in sy
   Archaeologica Britannica die eerste Korniese grammatika bekend.

   Teen die einde van die 19de eeu - toe daar nog enkele tweetalige mense
   in Cornwall opgespoor kan word - wek die Korniese taal groot
   belangstelling by taalkundiges. 'n Groot woordeboek van die Korniese
   taal verskyn in die jaar 1865, en 1887 stel W.P. Jagos sy
   English-Cornish Dictionary bekend.

   1929 skryf Robert Morton Nance die leerboek Cornish for All (Kornies
   vir iedereen) wat onder meer Jowan Chy an Hor as leesteks bevat. 1969
   word 'n langspeelplaat met die saga, gelees van Richard Gendall, deur
   die Komitee vir die Taal van Cornwall vrygestel. Die Nuwe Testament (An
   Testament Nowydh) is in 2002 in Kornies vertaal.

[wysig] Eksterne skakels

   'n Korniese taalkursus op BBC Cornwall se webwerf

             Indo-Europese tale > Kentum-tale > Keltiese tale >
               Eiland-Keltiese tale: Vasteland-Keltiese tale:
        Wallies | Kornies | Bretons | Iers-Gaelies | Skots-Gaelies |
      Manx-Gaelies | Shelta | Cumbries | Piekties Gallies | Leponties |
                           Keltiberies | Galaties

   Wikipedia
   Sien gerus Wikipedia se uitgawe in Kornies
   Kategorie: Natuurlike taal

