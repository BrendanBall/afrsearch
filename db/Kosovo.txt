Kosovo


   Hierdie deel verwys na 'n onlangse gebeurtenis.
   Die inligting wat hier verstrek word kan binnekort verander.

                                                                   Kosovo
                                              (Косово и Метохија; Kosova)
                                         Die posisie van Kosovo in Serwië
                                           Naam:                    Kosovo
                               Naam in eie taal: Kosova; Косово и Метохија
                                        Ligging:                    Europa
                                       Hoofstad:                  Pristina
                                           Tale:         Albanees, Serwies
                                  Regeringsvorm:                 Republiek
                           Eensydig onafhanklik:         17 Februarie 2008
                                       Inwoners:        2,1 miljoen (2003)
                                    Geldeenheid:                      euro
                                                            Serwiese dinar
                                      President:             Fatmir Sejdiu
                                        Premier:                 Agim Çeku
                                   Wapen
                                                                      Vlag

   Kosovo (Albanees: Kosova, Serwies: Косово и Метохија) is ’n politieke
   entiteit op die Balkan-skiereiland wat hom op 17 Februarie 2008
   eensydig onafhanklik verklaar het van Serwië. Dit is voorheen bestuur
   deur die VN-missie Unmik. De jure is Kosovo ’n outonome provinsie van
   Serwië en sy onafhanklikheid is nog nie heeltemal deur die
   internasionale gemeenskap erken nie.

   Kosovo het sowat 2 miljoen inwoners, van wie ongeveer 91% etniese
   Albanese is. Dit grens aan Montenegro, Albanië en Macedonië. Die
   hoofstad is Pristina (300 000 inwoners), wat ook die ekonomiese en
   kulturele sentrum is.

   Inhoud

        * 1 Geskiedenis
             + 1.1 Vroeë geskiedenis
                  o 1.1.1 Eerste bewoners
                  o 1.1.2 Turkse besetting
             + 1.2 Twintigste eeu
                  o 1.2.1 Balkanoorlog
                  o 1.2.2 Die Koninkryk van die Serwiërs, Kroate en Slowene
                  o 1.2.3 Onder Tito
                  o 1.2.4 Konflikte om Kosovo
                  o 1.2.5 Kosovo-oorlog
             + 1.3 Status
        * 2 Onafhanklikheid
        * 3 Verwysings
        * 4 Eksterne skakel

[wysig] Geskiedenis

[wysig] Vroeë geskiedenis

[wysig] Eerste bewoners

   Die oudste bekende bewoners van die voormalige Joegoslawië is die
   Illiriërs: Hulle beset omstreeks 1000 v.C. groot dele van die land en
   vestig hulle veral in die kusstrook. In die 1ste eeu v.C. beset die
   Romeine groot dele van die Illiriese binneland - tot aan die Donau.

   Die eerste Slawiese stamme steek die Donau in die 5de eeu oor en trek
   deur die land suid (joeg = suid) van die vroeëre Romeinse grensrivier.
   Hulle kom onder invloed van die Romeins-Bisantynse kultuur en maak
   kennis met die Christendom.

   In die 6de eeu beset die Slawiese Serwiërs die huidige Serwië. Daar
   vorm hulle klein vorstedomme (bestuur deur ’n župan) wat in ’n
   voortdurende staat van oorlog met mekaar leef. Eers in die 12de eeu
   slaag Stefan Nemanja daarin om ’n Serwiese koninkryk te stig wat
   voortdurend deur sy opvolgers uitgebrei word. Dit word ’n magtige
   Balkanstaat onder Dušan (1331-1355), wat in 1346 vir hom die titel
   keiser (tsaar) toeëien.

[wysig] Turkse besetting

   In 1354 begin die Turke die Balkan-skiereiland bewoon. Die Serwiese
   keiserryk kom tot ’n einde op 28 Junie 1389 toe die Serwiese leër deur
   die Turke verpletter word by Kosovo Polje. Die veldslag duur sestien
   dae, waarin sowel die Serwiese tsaar Lazar as die Turkse sultan Moerad
   I sterf. Ná Moerad se dood volg Bajezzid I hom op.

   Tydens die Derde Heilige Liga (of Groot Turkse Oorlog van 1683-1699)
   word Kosovo verower deur Oostenrykse troepe met die hulp van ongeveer 6
   000 Albanese onder leiding van die Katolieke aartsbiskop Pjetër
   Bogdani. In 1690 lei die Serwiese patriarg Peć Arsenije III 30 000
   families, waaronder moontlik ook nie-Serwiërs, uit Kosovo om te ontsnap
   aan die wraak van die Ottomaanse Turke toe hulle die gebied herower.
   Talle mense trek uit die gebied weg weens die wreedhede deur die Turke.

   Die Turke sluit Kosovo in in die bestuurhervormings van 1864. Dit sorg
   vir ’n groot volksverhuising; talle Islamitiese en Rooms-Katolieke
   Albanese en Turke kom vestig hulle in Kosovo, in so ’n mate dat die
   Albanese die meerderheid word. Baie Serwiërs neem ook die Islam en die
   Albanese Moslems se kultuur en taal aan.

   Serwiese opstande word in 1804, 1809 en 1815 op bloedige wyse gewreek.
   Ná die Russies-Turkse Oorlog, wat eindig met die algehele nederlaag van
   die Turke (vandaar die gevoel van solidariteit tussen Serwië en
   Rusland), word Serwië in 1878 ’n onafhanklike staat. By die Kongres van
   Berlyn verkry Serwië die gebied wat tans bekend is as Suid-Serwië
   (ongeveer die grootte van Kosovo). Binne twee maande word die gebied
   etnies gesuiwer deur die Serwiërs en die bevolking verdryf na Kosovo,
   Macedonië en veral die huidige Turkye.

[wysig] Twintigste eeu

[wysig] Balkanoorlog

   Tydens die Balkanoorloë word Kosovo en Albanië in 1912 deur Serwië
   verower en die westelike deel van Kosovo deur Montenegro. Die Serwiërs
   wil Kosovo weer suiwer van Albanese, maar ná onderhandelinge met Turkye
   word afgespreek dat die Albanese toegelaat sal word om na Turkye te
   trek, ’n plan met weinig sukses.

   In 1912 verklaar Albanië hom onafhanklik van die Ottomaanse Ryk nadat
   Serwië, Montenegro en Griekeland hul aanspraak op die gebied ophef. Ná
   die einde van die Tweede Balkanoorlog verleen die Groot Lande in 1913
   op die Konferensie van Londen onafhanklikheid aan Albanië. Kosovo word
   egter beskou as ’n integrale onderdeel van Serwië en verkry nie
   onafhanklikheid nie.

[wysig] Die Koninkryk van die Serwiërs, Kroate en Slowene

   Ná die Eerste Wêreldoorlog smelt Serwië, Montenegro, Slowenië, Kroasië,
   Bosnië en Herzegovina en Macedonië saam tot die staat Joegoslawië: ’n
   bont allegaartje van die mees uiteenlopende kulture, onder die naam
   "Koninkryk van die Serwiërs, Kroate en Slowene". Later word dit
   Joego-Slawië genoem.

[wysig] Onder Tito

   Tydens Josip Broz Tito se staatshervorming van 1974 word Kosovo (net
   soos Vojvodina) ’n outonome provinsie van die deelstaat Serwië, waarmee
   Kosovo feitlik ewe veel seggenskap verkry as ’n deelstaat (met sy eie
   parlement, regering en regbank).

   Ná die val van Joego-Slawie vorm Serwië en Montenegro ’n nuwe federasie
   terwyl die ander deelstate onafhanklik word. Serwië het twee provinsies
   met beperkte outonomie: Vojvodina (met ’n belangrike Hongaarse
   minderheid) en Kosovo (met ’n belangrike Albanese meerderheid).

[wysig] Konflikte om Kosovo

   Ná onderdrukkende optrede teen die Albanese in Kosovo in 1974 en 1976
   kom die Albanese inwoners op 11 Maart 1981 in opstand. Hulle eis dat
   Kosovo nes al die ander deelstate behandel word. Ná die onderdrukking
   van die opstand word sowat 2 000 Albanese gevange geneem, waaronder ’n
   belangrike deel van die Albanese intelligentsia en partykaders.

   Dit was net ’n proeflopie vir die opstand van 1986, wat eindelik ook ’n
   uitwerking op die ander Joego-Slawiese republieke. In 1989 beëindig
   president Slobodan Milosevic die outonomie van Kosovo en kom die gebied
   weer geheel en al onder Serwiese bestuur. Honderdduisende Albanese
   verloor hul werk en hul parlement word ontbind. Die Albanese bevolking
   van Kosovo reageer daarop deur hulle onder leiding van Ibrahim Rugova
   ondergronds te organiseer. Hierdie skadusamelewing in Kosovo het sy eie
   regering en parlement, ’n universiteit, skole en hospitale. Dit word
   gefinansier deur middel van ’n eie belastingstelsel en met behulp van
   Kosovare wat in die buiteland werk). Intussen is daar vanuit die
   internasionale gemeenskap min belangstelling in die onderdrukking van
   Albanese in Kosovo.

[wysig] Kosovo-oorlog

   In 1997 verander dit egter. Milosevic sien dat sy posisie deur die
   opposisie bedreig word. Ekonomiese probleme weens internasionale
   boikotte en grootskaalse korrupsie en misdaad het die meeste Serwiërs
   van hom vervreem. Tegelykertyd raak deel van die Albaniese bevolking
   radikaal omdat agt jaar van vreedsame verset geen verbetering opgelewer
   het nie. Hulle stig die Kosovaarse Bevrydingsleër (UÇK), wat die wapens
   opneem teen die Serwiërs. Dit word gevolg deur aanslae op Albanese wat
   van sameswering beskuldig word.

   Amerika het die UÇK in die begin nog as ’n terroriste-organisasie
   beskou, maar verander van mening in die stryd teen Milosevic. Die land
   en Navo steun die stryd van die UCK sedertdien. In Februarie 1997
   antwoord Belgrado op die konstante provokasies van die UÇK met ’n groot
   militêre aanval.

   In Februarie 1999 word die Kosovo-konferensie in die Franse Rambouillet
   gehou. Hier ontstaan die plan om vir ’n periode van drie jaar
   selfbestuur aan Kosovo te verleen, maar geen onafhanklikheid nie. Die
   Kosovare teken die plan in Maart 1999 in Parys. Maar die Serwiërs is
   daarteen omdat die plan ook ’n Navo-troepemag in Kosovo insluit: Die
   besetting van Serwiese grondgebied deur buitelandse troepe is vir hulle
   onaanvaarbaar. Ook dreigement van Navo-lugaanvalle staan Serwië nie aan
   nie.

   Einde Maart begin die lugaanvalle, waarvoor die toestemming van die
   VN-veiligheidsraad nie gekry is soos wat die oorlogsreg vereis nie. Die
   teikens van die aanvalle is sowel militêr as burgerlik: brûe,
   spoorlyne, chemiese fabrieke en selfs ’n televisiesender in Belgrado
   word deur Navo-vliegtuie verwoes, ten koste van burgerlike slagoffers.
   Ná 78 dae van bombardering van Serwiese teikens in Serwië, Montenegro
   en Kosovo teken Belgrado die Ooreenkoms van Kumanovo vir die
   terugtrekking van die Serwiese leër uit Kosovo.

[wysig] Status

   Kosovo is sedertdien onder bestuur van die Verenigde Nasies, wat die
   missie Unmik (United Nation Interim Administration Mission in Kosovo)
   daarvoor geskep het. ’n Navo-vredesmag met die naam KFOR (Kosovo Force)
   hou toesig op die openbare orde. Die Kosovaarse parlement sorg in
   oorleg met Unmik vir wetgewing, wat op sommige terrein (soos die
   strafreg) die Serwiese wetgewing heeltemal vervang.

[wysig] Onafhanklikheid

   Die eensydige onafhanklikheidsverklaring is op voorstel van premier
   Hashim Thaçi op Sondag 17 Februarie 2008 om 16:00 eenparig uitgeroep
   deur die Kosovaarse parlement. Daar was tien afwesiges, onder andere
   die afgevaardigdes van die Serwiërs uit Kosovo.
   Viering in Wene van die onafhanklikheid van Kosovo
   Viering in Wene van die onafhanklikheid van Kosovo

   In die verklaring staan onder meer : ^[1]
     * Kosovo se stigting is gebaseer op die plan van Martti Ahtisaari,
       die Finse diplomaat wat ’n bloudruk opgestel het van die beginsels
       waaraan Kosovo moet hou, soos internasionale toesig deur die EU en
       die beskerming van minderhede.
     * Kosovo is ’n multi-etniese en demokratiese staat
     * Kosovo sal hom wy aan vrede en stabiliteit in die streek
     * Kosovo stem in tot internasionale toesig en die aanwesigheid van ’n
       vredesmag.

   Dit was in werklikheid Kosovo se tweede onafhanklikheidsverklaring. Die
   eerste is uitgeroep op 7 September 1990, maar is toe slegs deur die
   buurland Albanië erken.

   Frankryk, Brittanje en Duitsland het reeds die nuwe staat erken, terwyl
   Spanje en Slowakye dit as onwettig beskou en bang is dit wakker oproer
   onder hul eie minderheidsgroepe aan. Baie lande is nog onseker oor hoe
   om te reageer.

   Die Serwiese premier, Vojislav Kostunica, het die onafhanklike Kosovo
   ’n "onegte" staat genoem wat gestig is in oortreding van internasionale
   wette. Serwië weier verdere samewerking met Kosovo en wil sy
   betrekkinge met lande wat die onafhanklikheid erken, heroorweeg.

   Rusland het die Veiligheidsraad van die Verenigde Nasies vir ’n
   spoedberaad byeengeroep om die situasie te bespreek. Rusland eis
   maatreëls van Unmik en die Navo-troepe om die onafhanklikheid ongedaan
   te maak. Die sekretaris-generaaal van die VN, Ban Ki-moon, het in ’n
   verklaring sy besorgdheid uitgespreek en het gevra "dat afgesien word
   van enige optrede of verklaring wat die vrede in Kosovo en die
   omliggende gebied in gevaar kan stel, mense kan oprui tot geweld of die
   veiligheid in gevaar kan stel.

[wysig] Verwysings

    1. ^ Die Onafhanklikheidsverklaring

[wysig] Eksterne skakel

     * (en)VN-missie in Kosovo (Unmik)

   Kategorieë: Onlangse gebeurtenis • Europa

