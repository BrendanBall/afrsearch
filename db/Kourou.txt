Kourou


   Ligging van Kourou
   Ligging van Kourou

   Kourou is 'n stad in die Franse oorsese département Frans-Guyana met
   sowat 14 000 inwoners, sowat 40 kilometer noordwes van die hoofstad
   Cayenne aan die kus van die Atlantiese Oseaan. Die voormalige Franse
   strafkolonie Duiwelseiland lê naby Kourou.

   Kourou is 'n plaaslike toeristebestemming, maar staan veral bekend
   danksy die lanseersentrum Centre Spatial Guyanais van die Europese
   Ruimtevaart-Administrasie (European Space Agency, ESA). Die sentrum,
   wat deur die maatskappy Arianespace beheer word, ontstaan in 1965 en
   word sedert die einde van die sestigerjare gebruik om Franse vuurpyle
   en satelliete te lanseer.

[wysig] Centre Spatial Guyanais

   Danksy die ligging naby die ewenaar, wat aan 'n raket 'n addisionele
   snelheid van 500 meter per sekonde verleen en die noukeurige
   posisionering van 'n satelliet vergemaklik, word die Centre Spatial
   Guyanais (CSG) as een van die beste lanseerterreine ter wêreld beskou.
   Die lanseerterrein beskik oor alle lanseergeriewe en 'n fabriek vir
   raketbrandstowwe.

   Die eerste vuurpyl van die moderne Ariane-reeks word op 24 Desember
   1979 gelanseer. Tans word vuurpyle van die tipe Ariane-5 gebruik.

   Die geriewe word volgens 'n Russies-Europese ooreenkoms aangepas vir
   Russiese Sojoes- en Italiaanse Vega-rakette, wat vanaf 2006 vanuit die
   CSG gelanseer word. Die Russiese ruimtevaartnywerheid beoog om die CSG
   as 'n alternatiewe lanseerterrein naas Baikonoer te gebruik en kan
   danksy die gunstige ligging groter laste hanteer.

[wysig] Buiteskakel

     * Webwerf van die Centre Spatial Guyanais (Guyanese
       Ruimtevaartsentrum en -museum)

   Kategorieë: Frankryk • Lanseerterreine

