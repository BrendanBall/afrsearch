Kripte


   Kripte in die katedraal van Bayeux, Normandië (Frankryk)
   Kripte in die katedraal van Bayeux, Normandië (Frankryk)

   'n Kripte (Grieks "verborge", van kryptein "verberg" ) is 'n begaanbare
   grafkelder, wat onder die koor (apsis) van baie Christelike kerke lê.

   As voorlopers van kriptes word die onderaardse grafkelders van die
   eerste Christene beskou, wat buite die stadsmuur van die antieke Rome
   aangelê is. Bo-oor sommige van hierdie grafkelders is later kerke
   opgerig, soos byvoorbeeld die Ou Sint-Pieterskerk in Rome, wat na
   oorlewerings op die graf van Petrus gebou is. In die meeste gevalle lê
   die graf net onderkant die apsis of koor, in die Romaanse boustyl soms
   onderkant die weskoor.
   Ottoonse Kripte in die kloosterbouvalle van Memleben
   Ottoonse Kripte in die kloosterbouvalle van Memleben

   Die eerste kriptes is in tonnels aangelê en derhalwe ook tonnelkriptes
   genoem.

   Die kripte huisves die graf of die relikwieë van 'n martelaar en was in
   die Middeleeue naas sy godsdienstige betekenis ook daarop gemik om
   pelgrims te lok. Die tonnel het gewoonlik die apsis gevolg, sodat
   pelgrims in staat was om rondom die graf te wandel. Hierdie
   argitektoniese vorm word ook ringkripte genoem. Die eerste ringkripte
   is omtrent 590 in Ou Sint-Pieter opgerig.

   Langsaan die ringkripte is dikwels 'n buitekripte gebou, waarin
   kerklike ampsdraers ter ruste gelê is. Ook altare vir
   herdenkingsdienste is bygevoeg. Die eerste buitekripte is in die 8de
   eeu in Brixworth (Engeland) gebou.

   Met die Romaanse boustyl het die kripte as argitektoniese bouvorm sy
   bloeitydperk met die sogenaamde saalkripte beleef, wat uit die
   ringkripte met sy buitekripte ontwikkel het. Die saalkripte was 'n
   meerskepige gebou en het dikwels tot by die dwarsskip van 'n kerk
   gestrek. Sy hoogte het boumeesters genoodsaak om ook die koor te
   verhoog. Die saalkripte van die katedraal in Speyer (Duitsland) spog
   met 'n hoogte van sewe meter en beskik oor ses altaarnisse, sodat 'n
   soort "onderkerk" ontstaan het. Saalkriptes het ook as begraafplase van
   wêreldlike ampsdraers gedien.

   Met die opkoms van die gotiese boustyl het die kriptes verdwyn,
   aangesien martelaars en hulle relieke nou openlik in begaanbare kore
   vertoon is.

   Die bekendste kriptes is:
     * Kripte van die katedraal in Braunschweig (Duitsland)
     * Kripte van die domkerk in Mönchengladbach (Duitsland)
     * Kripte van die katedraal in Speyer (Duitsland)
     * Kripte in die katedraal van Gurk (Karinthië, Oostenryk)
     * Kripte in die klooster Schlägl (Opper-Oostenryk, Oostenryk)
     * Kripte in die katedraal van Lund (Swede)
     * Kripte in die Sint-Pieterskerk, (Rome, Italië)

                               Kerkargitektuur
      Kerk: Koornis (apsis) | Dwarsskip | Koor | Skip | Vensterkruis |
    Narthex | Chapelle absidiale | Wandelgang | Boog | Sybeuk | Kripte |
   Kerktoring | Chevet | Toringspits | Tour-lanterne | Doksaal | Kerkplein

   Geboue en monumente: Kerk | Kapittelkerk | Doopkapel | Klooster | Abdy
            | Basiliek | Kapel | Katedraal | Campanile | Kalvarie
   Argitektoniese elemente: Boog | Gewelf | Kapiteel | Steunbeer | | Suil
        Versierings: Kerkvenster | Roosvenster | Gargouille | Timpaan
   Romaanse argitektuur | Gotiese argitektuur | Middeleeuse godsdienstige
                                 argitektuur

   Kategorie: Kerkargitektuur

