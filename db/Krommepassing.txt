Krommepassing


   Krommepassing is die vind van 'n kromme wat die beste pas by 'n reeks
   datapunte en ander moontlike voorwaardes. Hierdie artikel kan beskou
   word as 'n inleiding tot interpolasie (waar 'n presiese passing tot
   voorwaardes verwag word) en regressie-analise. Beide tegnieke word soms
   gebruik vir ekstrapolasie. Regressie-analise maak dit moontlik om 'n
   benaderde passing te verkry deur die verskil tussen datapunte en die
   kromme te minimeer.

   Inhoud

        * 1 Passing van lyn- en polinoomkrommes tot datapunte
        * 2 Passing van ander soorte krommes op datapunte
        * 3 Toepassing op oppervlakke
        * 4 Eksterne skakels

[wysig] Passing van lyn- en polinoomkrommes tot datapunte

   Beskou 'n eerste orde polinoomvergelyking:

          y = ax + b\;.

   Dit verteenwoordig 'n lyn met helling a. Ons weet dat 'n lyn enige twee
   punte kan verbind. Dus is 'n eerste orde polinoomvergelyk 'n eksakte
   passing deur enige twee punte.

   As ons die orde van die vergelyking verhoog na 'n tweede orde polinoom,
   kry ons:

          y = ax^2 + bx + c\;.

   Dit sal 'n eksakte passing deur enige drie punte lewer:

   As ons nou die orde van die vergelyking verhoog tot 'n derde orde
   polinoom, kry ons:

          y = ax^3 + bx^2 + cx + d\;.

   Dit sal 'n eksakte passing deur vier punte lewer.

   'n Meer algemeen stelling sal wees om te sê dat dit vier voorwaardes
   presies sal pas. Elke beperking kan 'n punt wees, 'n hoek of 'n
   kromming. Hoek- en krommingsbeperkinge word meer dikwels aan die einde
   van 'n kurwe toegevoeg en in sulke gevalle word hulle randvoorwaardes
   genoem.

   Met bogenoemde in gedagte kan eerste graadse polinoomvergelykings ook
   gebruik word om 'n eksakte passing vir 'n enkele punt en hoek te vind
   terwyl 'n derde-orde polinoomvergelyking ook gebruik kan word om 'n
   eksakte passing vir twee punte, 'n hoekvoorwaarde en 'n
   krommevoorwaarde te verkry. Baie ander kombinasies van voorwaardes is
   moontlik vir hierdie en ander hoër orde polinoomvergelykings.

   As ons meer as n  + 1 voorwaardes het (waar n die orde van die polinoom
   is) kan ons steeds die polinoomkromme deur daardie voorwaardes loop. 'n
   Eksakte passing tot al die voorwaardes is nie seker nie (maar kan
   gebeur, byvoorbeeld in die geval van 'n eerste orde polinoom wat drie
   kolineêre punte pas). Oor die algemeen word 'n metode vereis om elke
   benadering te evalueer. Die kleinste-kwadratemetode is een maklike
   metode om die afwykings te vergelyk.

   Daar kan nou met reg gevra word waarom 'n mens dan 'n benaderde passing
   sal wil verkry as 'n mens eenvoudig net die orde van die polinoom kan
   verhoog om 'n eksakte passing te verky. Daar bestaan verskeie redes:
     * Selfs al bestaan daar 'n eksakte passing, beteken dit nie
       noodwendig dat dit gevind kan word nie. Afhangende van die
       algoritme wat gebruik word, kan ons divergerende gevalle kry, waar
       die eksakte passing nie bereken kan word nie of dit neem te veel
       rekenaartyd in beslag om die oplossing te verkry. In ieder geval
       aanvaar 'n mens gewoonlik dan 'n benaderde oplossing.

     * Dit kan dalk selfs wenslik wees om die benadering te gebruik om
       verdagte datapunte in 'n monster uit te filter eerder as om die
       kromme te dwing om die daardie punte presies te pas.

     * Hoë-orde polinome kan baie ossileer. As 'n kromme deur twee punte A
       en B gepas word, sou ons verwag dat die kromme naby aan die
       middelpunt tussen die twee punte ook sou loop. Dit mag dalk nie
       gebeur in die geval van hoë-orde polinoomkrommes nie, hulle kan
       selfs waardes aanneem wat ordegroottes verskil van die
       middelpuntwaarde. Met laer orde polinome sal die kromme meer
       waarskynlik naby aan hierdie middelpunt verbyloop.

     * Lae-orde polinome neig om gladder te wees. Om dit meer presies uit
       te druk, die maksimum aantal moontlike infleksiepunte in 'n
       polinoomkurwe is n-2, waar n die orde van die polinoomvergelyking
       is. 'n Infleksiepunt is 'n plek op die kromme waar dit oorskakel
       van 'n positiewe radius na 'n negatiewe radius.

   Die gebruik van 'n polinoom met 'n hoër orde as wat werklik benodig
   word is ook nie 'n goeie besluit nie as gevolg van die redes hierbo
   aangegee maar ook omdat dit lei tot 'n oneindige aantal moontlike
   oplossings.

[wysig] Passing van ander soorte krommes op datapunte

   Ander soorte krommes, soos koniese snitte, ronde-, elliptiese-,
   paraboliese en hiperboliese boë of trigonometriese funksies (soos sinus
   en kosinus) kan ook gebruik word in krommepassings in sekere gevalle.
   Die baan van vallende voorwerpe onder die invloed van swaartekrag volg
   gewoonlik byvoorbeeld 'n paraboliese pad as lugweerstand buite rekening
   gelaat word. Dit sou dus sin maak om sulke datapunte op 'n paraboliese
   kurwe te pas. Die getye volg 'n sinusoïdale patrone dus kan sulke
   datapunte gepas word op 'n sinusgolf of die som van twee sinusgolwe met
   veskillende periodes om voorsiening te maak vir die invloed van die
   Maan en die Son.

[wysig] Toepassing op oppervlakke

   Let wel dat alhoewel die artikel grootliks op 2D krommes van toepassing
   is, die logika ook uitgebrei kon word tot 3D oppervlakke. Elke deel van
   die oppervlak kan dan voorgestel word as 'n net van kromme in twee
   parametriese rigtings, tipies met u en v aangedui.

[wysig] Eksterne skakels

   Implementerings
     * NLINLS Krommepassing (nie-linêere kleinste kwadrate) deur gebruik
       te maak van 'n Differensiële Ewolusie optimeerder.
     * ALGLIB Linêere kleinste kwadrate in C#, C++, Visual Basic, Pascal.
       BSD lisensie.
     * GNU Scientific Library Linêere/Nie-Linêere kleinste kwadrate
       passing in . GPL lisensie.
     * Python Equations Linêere/Nie-Linêere kleinste kwadrate kromme- en
       oppervlakpassing in Python. BSD lisensie.
     * T-SQL implementering

   Sagteware
     * Fityk - krommepassing-sagteware met GPL-lisensie.

   Kategorie: Wiskunde

