Krugerrand


   Die portret van president Paul Kruger op die voorkant van die
   Krugerrand
   Die portret van president Paul Kruger op die voorkant van die
   Krugerrand

   Die Krugerrand is 'n Suid-Afrikaanse goudmuntstuk, wat in die jaar 1967
   vir die eerste keer uitgereik is en veral daarop gemik was om
   Suid-Afrikaanse goud in die buiteland te bemark. Die Krugerrand is 'n
   wettige betaalmiddel in Suid-Afrika, alhoewel dit nie werklik as 'n
   geldeenheid bedoel was nie.

   Die goudmunt se naam is afgelei van die portret van Paul Kruger,
   president van die Zuid-Afrikaansche Republiek (ZAR), op die voorkant,
   terwyl 'n springbok, een van Suid-Afrika se nasionale simbole, op die
   agterkant pryk. Die naam "Suid-Afrika" en die goudinhoud word in albei
   belangrike landstale, Afrikaans en Engels, aangedui.

   Die Krugerrand was die eerste staafgoudmunt, wat teen die markwaarde
   van sy goudinhoud gehandel is. By ander, ouer goudmunte soos die Britse
   Gold Sovereign is die waarde, wat hulle as betaalmiddel het, op die
   voorkant ingegraveer, en dit kon aansienlik verskil van die waarde van
   hulle goudinhoud.
   Krugerrande is 'n gewilde manier om in goud te belê, aangesien hulle
   teen lae premies bo die goudmarkprys beskikbaar is
   Krugerrande is 'n gewilde manier om in goud te belê, aangesien hulle
   teen lae premies bo die goudmarkprys beskikbaar is

   Die Krugerrand was ook die eerste goudmunt, wat presies een fynons goud
   bevat het en op privaat beleggers gemik was. Deurdat hulle tot wettige
   betaalmiddel verklaar is, kon ook burgers van die Verenigde State die
   Krugerrande wettig aankoop. Die privaatbesit van staafgoud was in die
   Verenigde State verbode, terwyl buitelandse goudmunte deur hierdie
   verbod nie geraak is nie.

   In die tydperk tussen 1967 en 1969 is jaarliks 40 000 Krugerrandmunte
   by die Munt in Pretoria geslaan, en in 1970 is die aantal Krugerrande
   verhoog tot 211 018 munte. Die miljoenkerf is in 1974 met 3,2 miljoen
   munte verbygesteek, en in 1978 is die rekordgetal van meer as ses
   miljoen Krugerrande uitgereik. Drie bykomende groottes van 'n halwe, 'n
   kwart en 'n tiende fynons is in 1980 ingevoer.

   As gevolg van sanksies teen apartheid is die invoer van
   Krugerrand-goudmunte in die sewentiger- en tagtigerjare in 'n aantal
   Westerse lande verbied en eers in die tydperk tussen 1990 en 1994 weer
   toegelaat. Die produksie van Krugerrande het skerp gedaal en in 1995 sy
   laagtepunt met net 8 285 een-ons-munte bereik. Die laagtepunt vir die
   hele reeks Krugerrande was 23 277 munte in 1998. Die jaarlikse
   produksiesyfers het sedert 2000 weer duidelik gestyg, alhoewel hulle
   nie meer die vlak van voor die sanksies bereik het nie. Altesame 54,5
   miljoen munte is sedert die jaar 1967 verkoop.
               DIE EKONOMIE
   VAN SUID-AFRIKA


   Artikels in hierdie reeks:
    Ekonomie van Suid-Afrika
           Krugerrand
     Landbou in Suid-Afrika
      Suid-Afrikaanse Rand

   Oorspronklik is die Krugerrand teen 'n aansienlike premie van vyf
   persent bo die waarde van sy goudinhoud verkoop, en slegs een grootte,
   wat een fynons of 31,1035 gram goud bevat het, is aangebied. Intussen
   word Krugerrande in verskillende groottes aangebied, en die premie is
   nou net een persent of minder bo die markprys van goud.

   Aangesien die Krugerrand uit 'n legering van 91,67 persent (of 22
   karaat) pure goud bestaan, weeg die munt in waarheid 1,0909 fynonse of
   33,93 gram. Die res van die goudmunt se massa bestaan uit 2,826 gram
   koper, wat aan die Krugerrand sy duidelik oranje kleur gee (in
   teenstelling met ander goudmunte, wat uit 'n silwerlegering bestaan).
   Legerings word gebruik om goudmunte harder en duursamer en sodoende ook
   bestand teen skrapies te maak.

   Die sukses van die Krugerrand het daartoe gelei dat ook ander
   goudproduserende lande hulle eie goudmunte uitgereik het, waaronder die
   Kanadese Gold Maple Leaf (1979), die Australiese Nugget (1981) en die
   Amerikaanse Gold Eagle (1986).

   In 2006 is ter geleentheid van 'n numismatiese tentoonstelling vir die
   eerste keer 500 stelle Krugerrand-munte in alle vier groottes in die
   buiteland geslaan. Die Berlynse Staatsmunt in Duitsland het die munte
   gemeenskaplik met die Suid-Afrikaanse Munt uitgereik. 'n Spesiale
   Krugerrand-munt in die stel vereer die Duitse skepper van die
   Krugerrand, die Berlyner Otto Schultz.

   Grootte (fynons) Gewig in gram Goudinhoud in gram Fynheid 1,000
   1/1              33,9305       31,103             0,917
   1/2              16,9653       15,552             0,917
   1/4              8,4826        7,776              0,917
   1/10             3,3931        3,110              0,917
   Kategorieë: Goudmunte • Ekonomie van Suid-Afrika

