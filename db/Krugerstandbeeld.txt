Krugerstandbeeld


   Die Krugerstandbeeld op Kerkplein in Pretoria.
   Die Krugerstandbeeld op Kerkplein in Pretoria.

   Die Krugerstandbeeld is 'n standbeeld op die middelpunt van Kerkplein,
   Pretoria, ter ere van die oud-president Paul Kruger. Die standbeeld is
   deur Anton van Wouw ontwerp en die projek is oorspronklik deur Sammy
   Marks gefinansier. Alhoewel die beplanning vir die standbeeld reeds in
   1895 begin is, is die beeld as gevolg van die Tweede Vryheidsoorlog en
   ander ontwikkelinge eers in 1913 opgerig, in Prinsepark in Pretoria.
   Dit is in 1925 geskuif na die plein voor Pretoria se hoofstasie en in
   1954 na sy huidige staanplek op Kerkplein.

   Inhoud

        * 1 Voorgeskiedenis
        * 2 Van Wouw en sy ontwerp
        * 3 Gesoek na gegewens
        * 4 Die maak van die standbeeld
        * 5 Verydelde drome
        * 6 Die beelde terug uit ballingskap
        * 7 Die laaste stryd: 1925-1954
        * 8 Bronnelys en verwysings

[wysig] Voorgeskiedenis

   In Augustus 1895 was die Krugerregering nie baie gewild onder die
   buitelandse mynbestuurders en grootkapitaliste in Johannesburg nie.
   Paul Kruger was deur sommige beskryf as outokraties, bekromp en haas
   onbeskaaf; gerugte het die rondte gedoen dat die "oligargie" (soos die
   regering bekend gestaan het) in Pretoria omvergewerp sou word.
   Sammy Marks
   Sammy Marks

   Sammy Marks was 'n nyweraar wat sy fortuin uit die Suid-Afrikaanse, en
   in die eerste plek die Transvaalse, bodem gehaal het. Anders as baie
   ander kapitaliste was hy 'n groot aanhanger van Paul Kruger: hy het die
   President gesien as die verpersoonliking van die Afrikanervolk, die man
   wat, vir alle geslagte in Afrika, sou bly wat George Washington vir die
   Verenigde State was. Sy bewondering vir Kruger en dankbaarheid vir 'n
   land wat hom weelde besorg het, het hom aangespoor om 'n standbeeld van
   Kruger op te rig.

   Marks het op 20 Augustus 1895 sy hoofboekhouer geraadpleeg en 'n brief
   aan die President en Uitvoerende Raad gerig waarin hy berig dat hy
   besluit het om die stad Pretoria met £10 000 te begiftig, op voorwaarde
   dat daar uit dié fonds 'n marmerstandbeeld van president Kurger opgerig
   moet word, op 'n plek wat Kruger self sou aanwys. Marks het egter
   versoek dat "indien mogelyk", die bestelling van die standbeeld aan hom
   opgedra moet word en het geskryf dat hy bly sou wees om so spoedig
   moontlik te verneem op wie se naam en in watter bank hy die geld moes
   deponeer.

   Op 5 September het hy 'n antwoord ontvang: die Regering het hom "voor
   deze rijke gift" bedank en hom meegedeel dat Kruger Burgerspark as 'n
   geskikte plek vir die standbeeld beskou en dat hy verkies dat die
   balans van die geldsom bestee sou word aan die op te rigte dieretuin in
   Pretoria. Die geld kon in die Nasionale Bank van die Republiek op die
   naam van die Tesourier-generaal gedeponeer word, wat 'n afsonderlike
   rekening daarvan sou hou.

   Die hoofde van die onderskeie staatsdepartemente en ander hoofamptenare
   van die Republiek het die voorgenome standbeeld bespreek en dr. N.
   Mansvelt, die Superintendent van Onderwys en 'n kunskenner, het genoem
   dat brons miskien verkiesliker as marmer is, aangesien marmer moontlik
   nie teen die sterk temperatuursveranderings van die Transvaalse klimaat
   bestand sou blyk te wees nie. Hy het ook voorgestel dat, ten spyte van
   Marks se versoek om self die standbeeld te bestel, dié stap tog in
   oorleg met die Regering moet gebeur. Marks was dit met Mansvelt eens en
   het na 'n kort periode, met die Regering se goedkeuring, op 'n
   kunstenaar besluit: Anton van Wouw, 'n totaal onbekende figuur in die
   kunstenaarswêreld.

[wysig] Van Wouw en sy ontwerp

   Anton van Wouw
   Anton van Wouw

   Die Hollandse Anton van Wouw het as 'n jong man in 1889 na die
   Suid-Afrikaanse Republiek gekom en hom in Pretoria gevestig, waar hy,
   na 'n tydperk as winkelklerk, aangestel is om tekenklasse in die
   staatsgimnasium en die bestaande skool vir meisies te gee. Hy het, nes
   Marks, 'n groot bewondering vir president Kruger gehad. Die president
   se manel en keil was vir hom 'n onafskeidbare deel van die President -
   hy sou later deur kritici geroskam word omdat hy Kruger nie sonder keil
   of hoed uitgebeeld het nie. Daarop het hy geantwoord: "So" - sonder sy
   gebruiklike hoofbedekking - "het ek hom nie geken nie! Maar met die
   manel en die keil, ja, "so het ek hom geken!"

   Van Wouw was besonders onder die indruk van wat hy as Kruger se
   "alledaagsheid" beskou het: Kruger op sy stoep, waar mense van sesuur
   die oggend hom kom besoek het en nie noodwendig oor staatssake gepraat
   het nie, maar om raat vir 'n siek bees te kry of troos te soek vir 'n
   verlies wat hulle gely het. Vir Van Wouw was Kruger die hoeksteen van
   die onafhanklikheid en hy wou hierdie "alledaagse" eienskappe van die
   president ook aan die lig stel in sy monument.

   Sy sketsmodel het Kruger in sy gebruiklike formele drag as staatshoof
   uitgebeeld, rustig staande op 'n hoë voetstuk, in wat Van Wouw beskou
   het as 'n vaderlike houding. Kruger se beeld was omring deur vier
   gewapende burgers, twee uit die Voortrekkertyd en twee uit Van Wouw se
   tyd, wat in die vier windrigtings rondom die sentrale Krugerfiguur
   brandwag staan. Die was vir Van Wouw belangrik dat die burgers nie in
   die stereotipiese houding van afgerigte soldate op aandag staan nie,
   maar soos tipiese burgerkrygers: sittende, maar waaksaam. Vir Van Wouw
   sou Kruger, as die sentrale figuur, die simbool wees van die sentrale
   posisie wat hy as vader in die hart van sy volk inneem en ook van die
   Republikeinse vryheidsgedagte.

   Marks het die sketsmodel besigtig en ook lede van die Volksraad en
   Uitvoerende Raad van die Republiek uitgenooi om dit te aanskou. Die
   model is goedgekeur en op 7 Oktober 1896, meer as dertien maande na die
   skenking, het Marks, na oorleg met onder andere Kruger en Van Wouw, vir
   Van Wouw skriftelike opdrag gegee om na Europa te vertrek om die werk
   in Frankryk of Italië onder sy toesig te laat uitvoer. Hy is tot 1
   April 1898 gegun, waarna hy na Pretoria moes terugkeer om toesig oor
   die oprigting van die monument te hou. Van Wouw sou 'n salaris van £40
   per maand vir 'n tydperk van nie langer nie as twee jaar ontvang, asook
   vergoeding van alle koste wat hy in verband met die maak en giet van
   die beelde mog hê. Verder sou hy, sy vrou en kind, ook vrye reispasse
   na en van Europa bekom, asook na plekke in Europa wat hy met die oog op
   die uitvoering van sy werk moes besoek.
   Van Wouw se oorspronklike sketsmodel van die Krugerstandbeeld.
   Van Wouw se oorspronklike sketsmodel van die Krugerstandbeeld.

   Teen Desember 1896 was Van Wouw reeds in Europa, waar hy die Gesant van
   die Republiek en gesaghebbendes in die modelleer- en gietkuns in
   Nederland geraadpleeg het oor sy voorgenome skepping en die maak en
   giet daarvan. Die Gesant van die Republiek, dr. G. J. T. Beelaerts van
   Blokland, het beswaar geopper teen die keil op die beeld se kop, omdat
   dit 'n voortdurende skaduwee oor die figuur se gelaat sou werp en die
   gelaatstrekke daarvan dan sou verskuil. Van Wou wou egter onder geen
   omstandighede toegee nie - dit was vir hom ondenkbaar dat sy hooggeagde
   president Kruger kaalkop onder die warm son van Afrika sou staan;
   Transvaalse Boere was feitlik sonder uitsondering hoededraers. Die
   enigste wenk van die Gesant wat, sover bekend, by Van Wouw aanklank
   gevind het, was om 'n passende teks op een van die vlakke van die
   voetstuk aan te bring. Die Gesant het die laaste twee verse van Psalm
   91 voorgestel:

     "Hij zal Mij aanroepen, en Ik zal het verhooren; in die benauwdheid
     zal Ik bij hem zijn; Ik zal er hem uittrekken, en zal hem
     verheerlijken. Ik zal het met langheid der dagen verzadigen, en Ik
     zal hem mijn heil doen zien."

   Volgens die Gesant was dié teks op besondere toepassing van Kruger,
   maar Kruger was nie gelukkig met 'n lofspraak wat op homself van
   toepassing is nie, al kom dit ook uit die Bybel. Dit was in stryd met
   sy lewensopvatting dat alle eer aan God gegee moes word en nie aan die
   mens nie. Hy het dus die wens uitgespreek dat in plaas van die
   voorgestelde teks, die woorde van Psalm 105 verse vier en vyf op die
   voetstuk uitgebeitel word:

     "Vraagt naar den Heere en zijne sterkte; zoekt zijn aangezicht
     geduriglyk. Gedenkt zijner wonderen, die hij gedaan heeft, zijner
     wonderteekenen, en der oordeelen zijnz monds."

   Weens die omstandighede waaronder die monument later opgerig is, is aan
   hierdie wens egter nooit uitvoering gegee nie en het daar op die
   voetstuk nooit 'n teks verskyn nie.

[wysig] Gesoek na gegewens

   Die standbeeld se voetstuk was egter nie iets waaroor Van Wouw hom
   aanvanklik verknies het nie: alles wat óp die voetstuk moes staan of
   daaraan geheg moet word, moes nog gemaak en gegiet word en dit het gou
   geblyk dat die vorming daarvan moeiliker sou wees as wat hy ooit
   voorsien het.

   Toe Van Wouw moes begin met die modelleer van 'n tipiese Voortrekker
   wat brandwag staan, het hy tot die ontdekking gekom dat hy nie weet hoe
   'n Voortrekker in volle mondering en wapenuitrusting eintlik gelyk het
   nie. Vir die twee Boere was dit maklik, het Van Wouw gedink: 'n baard,
   'n bandelier en 'n Martini Henri-geweer - só het hy hulle gesien sedert
   sy vestiging in Suid-Afrika. Daar het geen foto's van Voortrekkers
   bestaan wat hy kon bestudeer nie en goeie beskrywings was yl gesaai.
   Van Wouw het dus die Regering in Pretoria gekontak en versoek dat hulle
   'n volledige Voortrekkermondering, kompleet met kruithoring, sanna en
   bandelier aan hom stuur sodat hy dit kon bestudeer. Dié soort klere het
   egter byna nie meer bestaan nie en die Regering het met moeite 'n
   gedeelte van 'n Voortrekkerkostuum wat in die staatsmuseum van Pretoria
   was, volledig aangevul met die hulp van mense in die distrik van
   Rustenburg wat nog oor stukke Voortrekkerklere beskik het.

   Nog 'n probleem het ontstaan rondom vier bronspanele wat, volgens Van
   Wouw se model, op die sykante van die voetstuk, tussen die vier
   brandwagte aangebring moes word. Dié panele sou vier belangrike
   gebeurtenisse uit Kruger se lewe uitbeeld. Die eerste sou Kruger as
   tienjarige kind uitbeeld, as deelgenoot aan die Groot Trek, toe hy nog
   'n skaapwagter was van sy vader. Hierdie toneel was vir Van Wouw
   onmoontlik om te vervaardig, klaarblyklik by gebrek aan gegewens en
   goeie foto's, en hy het toestemming verkry om dit te vervang met 'n
   voorstelling van die vredesluiting in die huis van O'Neill te Laingsnek
   in 1881. Hier het Kruger (as die vise-President van die Transvaalse
   Boere), na die oorwinning van die Boere by Amajuba, die
   verteenwoordigers van Groot Brittanje die voorwaardes verduidelik
   waarop die burgers bereid was om die stryd te staak en huis toe te
   gaan, ter wille van die herstel van die onafhanklikheid van die
   Republiek wat in 1877 deur sir Theophilus Shepstone in die naam van die
   Britse Kroon geannekseer is.

   Die tweede bronspaneel het ook probleme besorg en was byna deur Van
   Wouw laat vaar, maar die Staatsekretaris het daarop aangedring dat hy
   daarmee moes deurdring. Hierdie paneel moes 'n onverskrokke en dapper
   Kruger op 29-jarige leeftyd uitbeeld, as kommandant van Rustenburg in
   die oorlog teen Makapaan, waar Kruger, in die slag by Makapaansgrotte
   alleen tussen die teenstanders ingespring het. Daar het egter ook nie
   van hierdie gebeurtenis 'n foto of gedetailleerde beskrywing bestaan
   nie. Die Staatsekretaris in Pretoria het Van Wouw tegemoet gekom deur,
   teen groot onkoste, 'n ekspedisie, vergesel van 'n fotograaf en 'n
   ooggetuie van die gebeure, na die grotte te stuur, waar die fotograaf
   op aanwysing van die ooggetuie 'n stel foto's van die terrein geneem
   het. Dié foto's, saam met uitvoerige beskrywings van wat elkeen
   voorstel, is aan Van Wouw in Rome gestuur. Die Staatsekretaris het ook
   'n verklaring van die gebeure ingesluit, afkomstig van oud-kommandant
   Hercules Malan van Rustenburg.

   Twee bronspanele sou die Eerste Vryheidsoorlog en gebeurtenisse wat
   daarmee saamgehang het uitbeeld: dit was in sy verset teen die
   anneksasie van die Suid-Afrikaanse Republiek wat met die Eerste
   Vryheidsoorlog sy hoogtepunt bereik het, dat Kruger op die voorgrond
   getree het as 'n staatsman en volksleier. Op een van hierdie twee
   panele moes Kruger uitgebeeld word besig om, nadat hy alle vreedsame
   middele uitgeput het om die anneksasie ongedaan te maak, sy volk toe te
   spreek wat sedert 8 Desember 1880 in hulle duisende by Paardekraal,
   naby Krugersdorp, byeengekom het, vasberade om, as dit dan nie anders
   kon nie, die Britse oorheersers met geweld teë te staan. Die paneel wat
   saam met hierdie een gepaard sou gaan, sou die reeds gemelde
   vredesluiting met die verteenwoordigers van Groot-Brittanje by
   Laingsnek uitbeeld. Weereens het Van Wouw 'n tekort aan foto's en
   behoorlike beskrywings gehad: van die eerste gebeurtenis, Kruger te
   Paardekraal, was daar geen foto nie, en van die tweede, die byeenkoms
   in O'Neill se huis, slegs 'n tekening van die verteenwoordiger van die
   London Illustrated News, wat nie die oomblik voorgestel het wat Van
   Wouw wou uitbeeld nie. Weereens moes die Regering hom te hulp snel,
   deur foto's te verskaf van byvoorbeeld die bekende persone wie se
   gesigte op die panele moes voorkom, Boerevrouens in tipiese drag en 'n
   tipiese saamtrek van Boere met waens en osse soos by
   nagmaalsgeleenthede.

   Die vierde paneel sou die inswering van Paul Kruger as Staatspresident
   uitbeeld.

[wysig] Die maak van die standbeeld

   Alhoewel Van Wouw se soektog na gegewens 'n geruime tyd geneem het, was
   daar wel genoeg waarvan hy voldoende inligting gehad het, sodat sy
   modelleerwerk nie stilgestaan het nie.

   Die enigste bronsplaat wat hom geen ergernis besorg het nie was die
   paneel wat die eerste inswering uitbeeld van Paul Kruger as
   Staatspresident, toe hy, na die herstel van onafhanklikheid, deur die
   volk tot president verkies is en wat hy onafgebroke beklee het tot en
   met die vernietiging van die die Boererepublieke in 1902. Op daardie
   dag was Van Wouw egter nog in Holland, maar hy was wel teenwoordig by
   die president se derde inswering op Kerkplein in 1893. Die gebeurtenis
   het so 'n indruk op Van Wouw gemaak dat hy ten volle opgewasse gevoel
   het vir die uitbeelding van 'n dergelike voorval tien jaar tevore.

   Van Wouw het ook nie getwyfel aan die voorkoms van die twee
   Boerebrandwagte uit die "moderne" tyd nie en het ook nie 'n probleem
   gehad om die staatshoof self voor sy geestesoog te sien nie. Hy het vir
   hom 'n ateljee in Rome gekry waar hy hom kort na sy aankoms in Europa
   gevestig het en daar met sy eerste groot opdrag begin het. Hy het nes
   ander beeldhouers in Europa ook kunstenaars gehuur om die veskillende
   beelde volgens sy ontwerp te modelleer. Hy was egter ontevrede met
   hulle werk, omdat hulle, volgens Van Wouw, nie verstaan het wat 'n Boer
   was nie en nie 'n begrip gehad het van die nasionale karakter van die
   Transvalers wat die Boerefigure en basreliefs moes uitbeeld nie.
   Europeërs het Boere bewonder na die Eerste Vryheidsoorlog en die
   Jameson-strooptog en die kunstenaars het volgehou om, wanneer hulle 'n
   Boer moes vervaardig, sy kop gevorm het soos dié van 'n heilige of 'n
   profeet. Van Wouw het nie daarin geslaag om hulle anders te leer nie,
   met die gevolg dat hy genoodsaak was om die modelleerwerk persoonlik te
   voltooi, 'n ingewikkelde en tydrowende taak.

   Hy was daarop gestel om alles in die fynste besonderhede weer te gee:
   selfs 'n deurgeloopte skoen moes duidelik herkenbaar wees. As gevolg
   hiervan het die vorming van net één van die sittende Boerebrandwagte
   hom drie en 'n halwe maande geneem. Ten spyte van 'n konstante
   werkstempo, het die komplikasies reeds genoem en 'n tydelike siekte
   veroorsaak dat Van Wouw op die vooraf afgesproke datum van 1 April 1989
   nog nie gereed was nie. Staatsekretaris dr. Leyds het op aandrang van
   Van Wouw met Marks die situasie bespreek en Marks het Van Wouw nog 'n
   jaar gegun. Marks se vennoot in Londen, die heer Lewis, het Van Wouw
   dikwels gekontak om te hoor hoe ver hy met die opdrag is. Dit was tot
   groot ergenis van Van Wouw, by wie dié belangstelling die indruk gewek
   het dat Lewis "heel weinig benul van kunst" het en "denken dat men even
   zoo gemakkelyk een beeld maakt als men een plank schaaft". Hy het aan
   Lewis geantwoord "dat ik nooit ter wille van eenige winst in tyd zoo 'n
   werk als het Kruger monument en myn naam opofferen zal". Hy het ook
   kort daarna aan sy vader geskryf:

     "...zy kunnen hoog of laag springen, ik werk rustig voort, doe myn
     plicht en tracht te verwezenlyken wat ik gedacht heb, n.l. het
     volkomen nationaal karakter van het Transvaalsche volk en zyn
     Kruger. 't Zou immers bespottelyk zyn ter wille van eenige maanden
     winst iets te gaan opofferen, en wel van een werk dat daarvoor altyd
     staat en door iedereen beoordeeld wordt. Het zou my meer grieven als
     myn werk niet gelukt was, maar daar sal ik voor zorgen. Toch moet U
     of door middel van een ander met den Heer Marks daarover spreken.
     Want ik sta alleen voor zoo 'n werk."

   Anton Van Wouw saam met twee van die hoekfigure.
   Anton Van Wouw saam met twee van die hoekfigure.

   Teen Mei 1898 het Van Wouw drie van die beplande vyf figure reeds as
   gipsmodelle voltooi: dié van Kruger, 'n standbeeld van 4,5 meter (14
   voet 9 duim), en die twee eietydse Boerebrandwagte, elk 2,22 meter (7
   voet, 3½ duim). Die Kruger-figuur met sy regterhand op sy kierie,
   terwyl sy ander hand, wat 'n opgerolde dokument vashou, langs sy sy
   hang. Sy gelaat is effens skuins regs na benede gewend, asof hy afkyk
   op 'n skare aan sy voete. In kontras hiermee was die gespanne
   Boerebrandwagte: die een, met 'n dik baard, tuur met sy hoof omhoog
   gelig en sy vinger aan die sneller van sy Martini Henri-geweer; die
   ander, met 'n yl kenbaard, is besig die patroon uit die vol bandelier
   om sy skouer te haal. Nou moes Van Wouw iemand opspoor wat op
   professionele wyse die gipsmodelle in brons kon omset.

   Hy het reeds na sy aankoms in Europa met verskillende gieters in
   Holland onderhandelings gevoer. Daar het hy besluit op die Koninklijke
   Nederlandsche Fabriek van Gouden en Zilveren werken van J. M. van
   Kempen en & Zonen. Hulle fabriek was egter nie toegerus om beelde so
   groot as dié wat Van Wouw wou hê te giet nie en dis op hierdie tydstip
   dat Van Wouw hom na Rome gewend het. Na hy reeds ses maande daar
   vertoef het, het hy op Franciscus Bruno besluit, met wie hy op 21 Mei
   1898 'n skriftelike kontrak aangegaan het vir die giet van die
   beeldhouwerk van die Krugermonument, "in ooreenstemming met die mode en
   alle reëls van volmaakte kuns". Bruno het onderneem om die reeds
   beskikbare modelle en enige ander wat in die volgende vyf maande
   voltooi sou word voor 21 Januarie 1899 in brons te voltooi en enige
   modelle wat ná vyf maande aan hom besorg is, binne drie maande van
   aflewering klaar gegiet te hê. Bruno se opdrag het die veilige vervoer
   van die gipsbeelde uit Van Wouw se werkswinkel na sy gietery ingesluit,
   asook die stewige verpakking van die gegote materiaal, sodat die
   veilige vervoer daarvan per skip na Suid-Afrika gewaarborg sou wees. In
   ruil hiervoor sou hy 'n betaling van 39 500 lire (destyds ongeveer
   £2360) ontvang. 'n Kwart van hierdie bedrag sou betaalbaar wees by die
   aflewering van die figuur van die President, nog 'n kwart by die
   aflewering van die twee Boerefigure en die res na die voltooiing en
   behoorlike verpakking van alle gietwerk. Van Wouw sou ter eniger tyd
   toegang tot die gietery hê om Bruno se werk te inspekteer.

   Bruno het aangevang om die gipsmodelle om te sit na brons - 'n allooi
   wat volgens ooreenkom sou bestaan uit 92 persent koper en 8 persent
   tin. Terselfdertyd het Van Wouw sy werk aan die twee
   Voortrekkerbrandwagte en basreliefs voortgesit. Hy het ruim agt maande
   aan die Voortrekkers gemodelleer tot hulle uiteindelik voltooide
   gipsmodelle was: een, met sy linkerelmboog op sy knie en sy ken wat op
   'n toegevoude hand leun, met sy geweer, waarvan die loop op die grond
   en die kolf op sy regterbeen rus. Die ander het 'n lang baard en 'n
   paar rimpels op sy voorkop, regop gesete met die geweer in albei hande
   vasgeklem.

   Vroeg in 1899 was die modelleerwerk voltooi, asook die gietwerk van
   drie van die vyf stukke, en Van Wouw het sy aandag op die panele
   toegespits - een hiervan was reeds voor die einde van 1898 klaar. Dit
   is nie bekend hoe lank die oorblywende drie panele hom geduur het nie:
   uit briewe wat hy geskryf het, blyk dat hy verwag het om alles,
   insluitende enige dekoratiewe ornamente (waaronder 'n groot monogram
   "K"), teen Junie 1899 gereed te hê. Hy moes ook nog toesig oor die res
   van die gieting hou en was dus eers teen September-Oktober terug in
   Pretoria, waar hy toesig moes hou oor die oprigting van die standbeeld
   en daarmee die tweede gedeelte van sy kontrak met Marks na kom.

[wysig] Verydelde drome

   Die voetstuk op Kerkplein (1899 - 1905).
   Die voetstuk op Kerkplein (1899 - 1905).

   Met Van Wouw se terugkeer na Pretoria is hy gegroet deur 'n voetstuk op
   die Kerkplein, midde tussen die Raadhuis en die nuwe Hooggeregshofgebou
   en net ten weste van die kerkgebou wat in die middel van die plein
   gestaan het. Uit 'n briefwisseling oor die Krugerstandbeeld uit die
   Staatsargief te Pretoria blyk dit dat Marks en Van Wouw ooreengekom het
   dat Marks uit 'n aantal eksemplare van Skotse graniet dié sou aanwys
   wat die geskikste vir die voetstuk sou wees. Dit is egter nie bekend
   tot watter mate Van Wouw oor die voetstuk geraadpleeg is nie. Die
   oprigting daarvan is onder toesig van Marks uitgevoer.

   Marks kon hom nie vereenselwig met president Kruger se wens dat die
   beeld in Burgerspark opgerig moet word nie, volgens hom sou dit dan vir
   die publiek weggesteek wees. Volgens Marks moes dit "in het centrum der
   stad" opgerig word, waar "ieder bezoeker van onze hoofdstad direct het
   beeld in het oog krijgen zal": vir hom was die ideale plek "ten westen
   van het kerkgebouw op het kerkplein alhier en juist tusschen het
   Goevernementsgebouw en het Hooggerechtshof". Die Uitvoerende Raad
   (waarvan Kruger die voorsitter was) het die voorstel vyf maande lank
   oorweeg en dit op 2 Junie 1899 goedgekeur.

   Marks het in die tussentyd 'n argitek, W. J. de Zwaan, aangestel om vir
   die bouwerk te sorg en, na sy planne goedgekeur is, het hy aan 'n firma
   in Skotland opdrag gegee om granietklippe van die aangewese soort en
   grootte te vind en glad af te werk vir die maak van die voetstuk. S.
   Wierda, die hoof van die Departement Publieke Werke in die
   Suid-Afrikaanse Republiek, was nie te gelukkig met die idee dat graniet
   ingevoer moet word vir 'n voetstuk van die Transvaalse President nie:
   volgens hom kon Transvaalse graniet onder die fynste soorte gereken
   word en al wat, volgens sy mening, ingevoer moes word, was die nodige
   masjinerie om die klip af te werk en glad te maak. Marks het egter op
   Skotse graniet aangedring: rooi, gladgepoleerde graniet. Teen Julie
   1899 is 200 ton gepoleerde Skotse graniet op Kerkplein afgelewer en
   kort daarna was die voetstuk gereed om die figure van die President en
   sy brandwagte te ontvang.

   Van Wouw was gretig om die standbeeld op te rig, maar president Kruger
   het gesê dat daarmee gewag moes word tot die oorlog oor is. Die
   Krugerstandbeeld was dan ook nooit in die Suid-Afrikaanse Republiek
   opgerig nie. Op 11 Oktober 1899, nog voordat die gegote beelde en
   basreliefs in Suid-Afrika aangekom het, het die Tweede Vryheidsoorlog
   uitgebreek. Die gegote stukke is wel mettertyd na Suid-Afrika verskeep
   (die presiese datum is onbekend), maar hulle het nie verder as
   Delagoabaai gevorder nie: in die middel van 'n oorlog het niemand tyd
   gehad of kans gesien om aandag aan hulle te gee nie. Marks moes die
   bergloon daarvan betaal en hulle het uiteindelik net 'n geldelike las
   vir hom geword. Met die Engelse se inname van Pretoria het Marks
   besluit dat die Boere nie die stryd sou kon wen nie en het hy sy
   belangstelling in die projek verloor.
   Lord Kitchener het die beelde van die vier brandwagte en die bronsplate
   met hom meegeneem na Engeland.
   Lord Kitchener het die beelde van die vier brandwagte en die bronsplate
   met hom meegeneem na Engeland.

   Marks het die oorlog op sy plaas Swartkoppies deurgebring as 'n blote
   toeskouer. Daar het hy besoek ontvang van lord Kitchener, wat die
   foto's gesien het wat Van Wouw van die beelde laat maak het en aan
   Marks gestuur het. Kitchener het Marks reguit gevra om die beelde aan
   hom te skenk: hy het belanggestel in 'n aandenking van 'n volk teen wie
   hy met sukses oorlog gevoer het. Marks het aan Kitchener gesê: "Daar lê
   hulle in Delagoabaaie, hulle kos baie geld en bergloon, vat hulle maar
   weg!"

   Kitchener het die beelde in Delagoabaai met die eerste vragskip na sy
   tuisland gestuur, met een uitsondering: een kis wat die reuse beeld van
   Paul Kruger en 'n houtmodel van 'n geweer bevat het, het agter gebly.
   Kitchener het blykbaar nie daarin belang gestel nie en dié het dus in
   die loodse van die African Boating Company in Lourenço Marques bly lê.
   Die vier ander beelde het Kitchener in Engeland voor die militêre
   kolleges van Woolwich en Sandhurst laat oprig aan weerskante van die
   oprylaan by die hoofingang. Dit het egter protes uitgelok en Kitchener
   het hulle verskuif na Chatham, waar hulle voor die bekende School of
   Military Engineering op voetstukke rondom 'n "Boer War Memorial Arch"
   opgerig is. Daar was die beelde vir 'n tyd lank onder die sorg van die
   Royal Engineers en het Kitchener naderhand twee van die beelde aan die
   Royal Engineers geskenk en die res as sy private eiendom weggeneem na
   sy eie landgoed te Broome Park.

   Kitchener was vasberade dat die oprigting van die Krugerstandbeeld in
   Transvaal nooit moet gebeur nie: Kruger was vir hom die
   verpersoonliking van wat die Britte "Krugerisme" genoem het. Met hulle
   oorname van die "Transvaal Colony" het die Stadsraad van Pretoria 'n
   brief ontvang van die "Lieutenant Governer" wat beveel het dat die
   voetstuk van die standbeeld verwyder moes word en, indien die Stadsraad
   beplan het om dit te behou, hulle dadelik moes aantoon waarheen in
   Burgerspark of elders dit geneem sou word.

   Die Stadsraad het besluit om die voetstuk in Prinsepark op te rig; dit
   het dan ook in 1905 so gebeur. Dit het protes uitgelok onder die
   Afrikaners, veral generaal Louis Botha, wat, namens die Hoofkomitee van
   "Het Volk", beide by die Luitenant-goewerneur geremonstreer het, en ook
   aan die Stadsraad meegedeel het dat "... wij diep teleurgesteld zijn
   ... en ... het nooit anders dan als een beleediging beschouwen, thans
   ons volk aangedaan". Hy noem voort dat "Wij weten dat er velen vandaag
   zijn die maar al te graag onze volkstradisies in de modder getrapt
   willen zien, doch wij hebben dergelijke gevoelens nooit verwacht van
   den Stadsraad van Pretoria, vooral niet, omdat er zoovelen onder uwen
   leden zijn die wijle President Kruger niet alleen hebben gekend doch in
   het verledene ook met hem op de meest vriendschappelijke wijze te zamen
   in de hoofdstad woonden."

   Kitchener het mettertyd Kerkplein (wat op dié tydstip staatsgrond was)
   aan die Stadsraad van Pretoria oorgedra, maar hy het 'n servituut op
   die oordrag geplaas, "that no buildings, statues or memorials of any
   description be erected on, or other improvements effected to the
   ground, without the sanction of the Lieutenant-Governor being first
   obtained".

[wysig] Die beelde terug uit ballingskap

   Louis Botha
   Louis Botha

   Met die Anglo-Boereoorlog het die Britte gepoog om, in die woorde van
   sir Alfred Milner, "to wipe out the last trace of Afrikanderism", maar
   reeds in 1906 (vier jaar na die afloop van die oorlog) het die
   Afrikaners daarin geslaag om deur 'n vrye verkiesing hulle eie regering
   aan te wys. Paul Kruger is in 1904 oorlede en die Transvalers het Louis
   Botha as Eerste Minister verkies. Botha was 'n Transvaalse
   Kommandant-generaal van die Tweede Vryheidsoorlog en op daardie tydstip
   die leier van die "Het Volk"-party.

   Botha het, in ooreenstemming met Kitchener se servituut, aan hom 'n
   brief gerig waarin hy versoek het dat die vier brandwagte en ander
   bybehorighede terug aan Suid-Afrika gegee kan word, sodat die
   standbeeld van Paul Kruger op Kerkplein in Pretoria opgerig kan word.
   Kitchener het geantwoord dat hy nie die vermiste dele in sy besit kan
   teruggee nie: dit was nie oorlogsbuit nie, maar 'n geskenk aan hom van
   Marks. Die Stadsraad van Pretoria het hulle tot Marks gewend, daarna
   tot Van Wouw en toe weereens tot Kitchener, maar hulle kon nie eers
   daarin slaag om vas te stel wáár die beelde hulleself bevind het nie.

   Na twee jaar se navorsing en ondersoek het die Stadsraad Marks weereens
   genader en gevra of hy nie bereid sou wees om die Krugerfiguur, wat
   steeds in Lourenço Marques opgeberg was, aan hulle af te staan vir
   oprigting nie. Marks was egter beslis dat die monument in sy geheel
   opgerig moet word en het aan die Stadsraad gesê dat hy die Krugerfiguur
   sou oorhandig, maar eers wanneer die Stadsraad onderneem het om die
   hele monument volgens die oorspronklike ontwerp te voltooi. Die
   Stadsraad het toe besluit om bloot die vermiste Boerefigure en
   basreliefs te hergiet: Fanie Eloff het uitgereken dat, indien die
   oorspronklike vorms nog bestaan het, die hele operasie teen 'n bedrag
   van ongeveer £380 uitgevoer kon word. Die Stadsraad het £500 bewillig
   om die vermiste dele deur Van Wouw te laat hergiet, maar dié is toe
   meegedeel dat beide die gipsmodelle en die gietvorms vernietig is. Die
   enigste oplossing was om afgietsels van die oorspronklike bronsstukke
   in Engeland te laat maak, ten einde 'n nuwe stel beelde te giet - 'n
   proses wat minstens £1760 sou kos, 'n bedrag waarvoor die Stadsraad nie
   kans gesien het nie. Weereens het hulle hul tot Marks gewend, wat
   uiteindelik ingestem om die Krugerfiguur uit Lourenço Marques te laat
   kom, ten einde dit op die voetstuk in Prinsepark op te rig.
   Die Krugerstandbeeld in Prinsepark, Pretoria.
   Die Krugerstandbeeld in Prinsepark, Pretoria.

   Op 24 Mei 1913, Victoriadag (of "Empire Day"), het generaal S. W.
   Burger, wat waarnemende President van die Suid-Afrikaanse Republiek was
   toe Kruger in Europa was, die standbeeld aan die publiek onthul. Beide
   president Steyn en generaal Botha was afwesig, eersgenoemde weens
   siekte en laasgenoemde weens dringende parlementêre werksaamhede. Die
   onthulling het met die landboutentoonstelling saamgeval en is druk
   bygewoon deur ongeveer 3000 burgers. Burger het tydens sy
   onthullingsrede die hoop uitgedruk dat die standbeeld tog eendag op sy
   "regmatige plek", Kerkplein, opgerig sou word. A. D. W. Wolmarans het
   in die toespraak wat hy gehou het, verklaar: "Ek wil die gedagte
   uitspreek van my hart en my volk dat daar pogings aangewend moet word
   om die standbeeld te verplaas na die Kerkplein, na die sentrum van die
   hoofstad, sodat dit die plek kan inneem wat dit toekom. Daar moet ook
   'n besluit geneem word om die ontbrekende dele van die beeld na
   Suid-Afrika terug te bring, want alleen as Kruger deur sy stoere Boere
   omring is, sal mens kan begryp wat hy werklik vir sy volk beteken het."

   Botha, wat op hierdie tydstip die Eerste Minister van die Unie van
   Suid-Afrika was, het Kitchener weereens gekontak om die vier ander
   figure aan Suid-Afrika terug te skenk. Kitchener het geantwoord dat hy
   die twee beelde in sy besit "willingly" sal teruggee, "to meet the wish
   of the people of South Africa", maar dan alleen in ruil vir replikas
   daarvan; die twee beelde in die besit van die Royal Engineers was nie
   syne om terug te gee nie, maar die Unie-regering was verlof toegestaan
   om, op eie onkoste, replikas te vervaardig.
   Oud-president F. W. Reitz het 'n persveldtog begin vir die teruggawe
   van die beelde.
   Oud-president F. W. Reitz het 'n persveldtog begin vir die teruggawe
   van die beelde.

   Vir Botha was die saak aanneemlik, maar dit blyk toe dat die maak van
   replikas £520 per beeld sou kos, 'n totaal van £2080 vir al vier
   replikas. Botha het die saak laat rus, sonder hoop om die standbeeld
   ooit in Suid-Afrika te kry. In 1917 moes Botha vir 'n wyle na Londen en
   het die Burgemeester van Pretoria hom versoek om daar te probeer om die
   verlore beelde vir Pretoria terug te win. Botha het geantwoord dat hy
   al reeds sedert 1913 tevergeefs met Kitchener oor die saak onderhandel
   het en die aangeleentheid nie weer wou aanroer nie. Die Stadsraad het
   weer probeer om die stukke deur bemiddeling van Sammy Marks terug te
   kry, sonder enige sukses.

   In Augustus 1920 het E. Mathers, die redakteur van die blad South
   Africa, op die inisiatief van oud-president F. W. Reitz, 'n persveldtog
   begin vir die teruggawe van die beelde. Mathers het vasgestel waar die
   verlore beelde was en foto's daarvan in South Africa geplaas; hy het 'n
   openbare beroep op die Burgemeester van Chatham, waar twee van die
   figure gestaan het, gedoen en hom gevra om die lede van sy stadsraad
   oor te haal om die stukke aan Suid-Afrika terug te gee, want, het hy
   geskryf, "As they remain at present they are a menace to the good
   relationships which I am sure Chatham as all England wishes to be
   established and preserved between them and the Dutch of South Africa".
   Mathers het genoem dat Suid-Afrika en Engeland aan dieselfde kant geveg
   het tydens die Eerste Wêreldoorlog en dat die beelde in Chatham eerder
   vervang kon word met "trophies of our enemies" as wat, soos die
   Afrikaners dit gesien het, "spoils of conquest".

   Die Burgemesteer het geantwoord dat hy nie bevoeg is om die saak te
   hanteer nie: die beelde het immers nie aan die Stadsraad van Chatham
   behoort nie, maar aan die Royal Engineers. Mathers het hom dus toe na
   die betrokke militêre owerheid gewend, maar hulle het verklaar dat só
   'n skenking die goedkeuring van al hulle lede regoor die wêreld moes
   wegdra. Die offisiere van die korps het egter bygevoeg dat, selfs al
   kon Suid-Afrika hierdie onbegonne taak verrig, sou hulle steeds
   onwillig wees om die beelde oor te gee: die beelde was 'n aandenking
   van die "brave and honourable men" teen wie die korps in 1899-1902
   geveg het en saam met wie hulle nou in 1914-1918 geveg het. Boonop was
   dit 'n geskenk van oorlede lord Kitchener (wat in 1916 gesterf het),
   wie se nagedagtenis deur die korps "in special regard and honour" gehou
   word. Hulle het egter ingestem dat, op eie onkoste, kopieë van die
   beelde vervaardig mag word.
   Generaal. J. C. Smuts het uiteindelik daarin geslaag om, met die hulp
   van Alfred Milner, die verlore beelde terug na Suid-Afrika te bring.
   Generaal. J. C. Smuts het uiteindelik daarin geslaag om, met die hulp
   van Alfred Milner, die verlore beelde terug na Suid-Afrika te bring.

   Terwyl die publieke veldtog misluk het, was generaal Jan Christiaan
   Smuts ook besig om self 'n poging aan te wend om die beelde terug te
   kry. Smuts, wat na die afsterwe van Botha in 1919 die Eerste Minister
   van die Unie geword het, was gewild in Engeland danksy sy bydrae tot
   die Eerste Wêreldoorlog en die daaropvolgende vredeskonferensie en
   besprekings met Britse staatsmanne. Smuts het hom in November 1920 tot
   lord Alfred Milner gewend: Milner was vanweë sy aandeel aan die Tweede
   Vryheidsoorlog en die ontstaan daarvan uiters ongewild. Hy was nou
   gretig om 'n gunstige gebaar te maak teenoor die Suid-Afrikaners wat
   hulle lojaliteit bewys het aan Groot-Brittanje en haar bondgenote
   tydens die Eerste Wêreldoorlog. Milner het die Britse staatshoof en die
   hoof van die Britse Ryk gekontak, asook die belanghebbendes by
   Kitchener se boedel.

   Op 18 Januarie 1921 het Smuts per kabel 'n boodskap van Milner ontvang,
   "dat Sy Majesteit wat "Colonel-in-Chief" van die Royal Engineers is,
   dit as sy voorneme te kenne gegee het om die twee Boerefigure en
   basreliefs tans te Chatham aan die Regering van die Unie van
   Suid-Afrika te skenk, en dat oorlede lord Kitchener se
   verteenwoordigers aan sy Majesteit se Regering oorhandig, vir skenking
   aan die Regering van die Unie van Suid-Afrika, die twee ander figure
   wat nou in Broome Park is". Die Unie moes self enige kostes in verband
   met die vervoer van die beelde betaal, iets wat hulle die keer
   ingewillig het om te doen.

   Op 23 Augustus 1921 het die beelde en bybehore uiteindelik in Kaapstad
   aangekom en het op 12 September in Pretoria gearriveer. Al wat ontbreek
   het, was 'n monogram "K", wat êrens verlore geraak het en nooit weer
   teruggekry is nie.

[wysig] Die laaste stryd: 1925-1954

   Siende dat dit geblyk het dat die Krugermonument nooit opgerig sou kon
   word nie, het die Stadsraad van Pretoria toestemming gegee dat 'n
   monument ter herdenking van die Eerste Wêreldoorlog op Kerkplein
   opgerig mag word, op dieselfde plek wat oorspronklik vir die
   Krugermonument bestem was. Die besluit het protes uitgelok: Mev. H.
   Jooste het namens die Vroue Nasionale partye die protesveldtog teen die
   besluit op 13 Augustus 1920 ingelui. Die destydse Burgemeester, George
   Brink, se oplossing was om Kerkplein aan geeneen van die monumente toe
   te ken nie: daar is toestemming verleen dat die oorlogsgedenkteken op
   die terrein voor die Uniegebou opgerig mag word, terwyl die plein voor
   die Pretoria-stasie aan die Krugerstandbeeld afgestaan is. Die burgers
   was nie hiermee tevrede nie, maar die standbeeld is tog op Stasieplein
   opgerig, op dieselfde voetstuk van Skotse graniet wat vroeër op
   Kerklein en daarna in Prinsepark gestaan het.
   Die onthulling voor die Pretoria-stasie op 10 Oktober 1925.
   Die onthulling voor die Pretoria-stasie op 10 Oktober 1925.
   Wikisource
   Generaal J. C. Smuts se toespraak tydens die onthulling van die
   Krugerstandbeeld kan by die Afrikaanse Wikisource besigtig word, by
   J.C. Smuts - Onthulling van die Krugerstandbeeld.

   Op 10 Oktober 1925, presies honderd jaar na die geboorte van Paul
   Kruger en omring deur etlike vlae van die twee voormalige Republieke,
   is die standbeeld onthul deur generaal J. B. M. Hertzog, die Eerste
   Minister van die Unie van Suid-Afrika, aan 'n skare van ongeveer 25 000
   mense. Die plegtigheid is ook bygewoon deur, onder andere, die
   Goewerneur-generaal en sy gade, asook al die kabinetsministers. Hertzog
   was die hoofspreker van die dag, maar ook generaal Smuts en A. D. W.
   Wolmarans het ook toesprake gelewer. Terwyl Hertzog en Smuts
   hoofsaaklik na Kruger se karakter en sy dade verwys het in hulle
   toesprake, het Wolmarans, soos hy ook met die onthulling in Prinsepark
   gemaak het, beklemtoon dat die Stasieplein nie die regte plek vir die
   Krugerstandbeeld was nie en dat Kerkplein, die "hart van die
   Krugerstad", die enigste aangewese plek daarvoor was.

   Deur die jare het organisasies soos die F.A.K., die S.A. Vrouefederasie
   en die Kultuurraad van Pretoria die Stadsraad probeer oortuig om die
   Krugerstandbeeld na Kerkplein te skuif. Die Krugerkomitee het in
   Oktober 1936 'n kongres in Pretoria gehou en namens die ongeveer 20 000
   lede wat hulle verteenwoordig by die Burgemeester oor die saak
   geremonstreer. Die Stadsraad het hulle egter by die oorspronklike
   ooreenkoms gehou.

   Die Kultuurraad se Krugerkomitee, wie se hooffunksie die reël van die
   jaarlikse Krugerfees was, is omgeskep in 'n selfstandige liggaam, die
   Krugergenootskap, wie se hoofdoel die uiteindelike verskuiwing van die
   Krugerstandbeeld na Kerkplein was. Die groep het die steun van
   Afrikaanse kultuurorganisasies gewerf en ten tye van die Ossewatrek in
   1938 is 'n nuwe veldtog vir die verskuiwing van stapel gestuur. Die
   Stadsraad het duisende briewe ontvang van beide individue en
   organisasies, waaronder ook die verskillende takke van die Transvaalse
   Onderwysvereniging, die Reëlingskomitee van die Voortrekkereeufees te
   Paardekraal, die Komitee vir die ontvangs van die Ossewaens en ander.
   'n Teenveldtog is geloods deur organisasies soos die Sons of England,
   The New Guard en die Hatfield Ratepayers Association. Die Stadsraad het
   die saak uitgestel met die hoop dat 'n vertragingsaksie beide kante
   uiteindelik sou sus, maar op 9 Maart 1939 het die Provinsiale Raad 'n
   eenparige besluit geneem om die Stadsraad van Pretoria te versoek om
   die saak spoedig en finaal te besleg. Op 29 Mei 1939 is die verskuiwing
   van die Krugerstandbeeld met die meerderheid van stemme goedgekeur,
   onder voorbehoud dat dit geen koste vir die Raad sou meebring nie.

   Die Voorsitter van die Krugergenootskap en die Burgemeester van
   Pretoria het gesamentlik aan die burgers om fondse gevra waarmee die
   onderneming gefinansier kon word. Bydraers regoor die land het 'n
   totaal van ongeveer £4000 ingestuur vir die verskuiwing.

   In oorleg met Anton van Wouw, wat nooit tevrede was met die voetstuk
   wat Marks gekies het nie, het J. M. van der Westhuizen, die argitek van
   die Krugergenootskap, planne opgestel vir 'n nuwe voetstuk. Na die
   planne deur die beeldhouer goedgekeur is, is dit deur die
   Krugergenootskap volledig aanvaar. Finale reëlings is deur die
   Genootskap getref vir die onthulling van die standbeeld op Kerkplein op
   10 Oktober 1941, deur mevrou R. I. Steyn, die weduwee van die laaste
   Vrystaatse President.

   Dit was op hierdie stadium dat die Stadsraad van Pretoria verklaar het
   dat die nuwe voetstuk moontlik argitektonies nie by Kerkplein sou pas
   nie: die aangeleentheid is deur twee argitekte, Gordon Leith en V. S.
   Rees-Poole, asook argitekte van die Krugergenootskap ondersoek. Dit kom
   toé aan die lig dat die Stadsraad die suidelike ingang van die plein as
   die geskikte plek vir die standbeeld beplan het, terwyl die
   Krugergenootskap slegs die middelpunt van die plein wou aanvaar. Van
   Wouw het die Krugergenootskap gesteun en in twee briewe van protes sy
   posisie beklemtoon:

     "Dit is my wens dat die voetstuk met die Boerefigure en die beeld
     van die President as een geheel, ooreenkomstig die planne wat deur
     'n argitek in oorleg met my ontwerp is, op Kerkplein gebou moet word
     op die plek waar die waterfonteintjie en visdammetjie tans is. Ek
     weier as beeldhouer om die kunswerk waaraan ek met soveel liefde en
     sorg gewerk het op enige ander plek te laat oprig waar die
     grootsheid van die werk verlore sal gaan. Kerkplein se sentrum is
     die aangewese plek en daar moet dit opgerig word."

   In sy ander brief het Van Wouw beweer dat Kruger self, in die
   teenwoordigheid van etlike Volksraadslede, aan hom persoonlik gesê het
   dat die standbeeld in die middel van Kerkplein opgerig moes word en so,
   het hy in sy brief bygevoeg, moet die wens van die President nagekom
   word.

   Van Wouw se briewe het geen uitwerking gehad nie en die hele saak is
   uitgestel totdat Gerard Moerdyk, die argitek van die
   Voortrekkermonument, in Junie 1946 voorgestel het dat die standbeeld
   tog by die suidelike ingang opgerig word, maar dat die plein self dan
   in 'n amfiteater omgeskep word. Volgens Moerdyk sou die standbeeld dan
   die "sielkundige middelpunt" van die plein word, soos die preekstoel
   van 'n kerk. Agter die standbeeld sou dan 'n eresuil en klokketoring
   opgerig word, dog die Boerefigure sou nie meer as brandwagte rondom die
   Krugerfiguur geplaas word nie, maar aan weerskante daarvan.

   Die Krugergenootskap het die voorstel aanvaar, maar die Stadsraad het
   ook met 'n nuwe idee vorendag gekom: 'n nasionale kompetisie vir idees
   van die plasing van die standbeeld op só 'n wyse dat dit die estetiese
   en sielkundige middelpunt van die plein sou wees en 'n eenheid daarmee
   sou vorm, met die geskikte agtergrond. Alle argitekte sou dan aan die
   kompetisie kon deelneem en beoordelaars sou dan kies watter ontwerp die
   beste is. Die Stadsraad het die samewerking van beide die Pretoriase
   argitekvereniging en die Krugergenootskap gevra; beide het ingestem,
   die Krugergenootskap op die voorwaarde dat dit 'n meerderheid op die
   komitee van beoordelaars sou hê asook die finale seggenskap oor enige
   van die ontwerpe. Die Argitekvereniging se statute het egter verbied
   dat lede van die vereniging aan so 'n kompetisie deelneem waar die
   finale beoordeling nie by die vereniging self berus nie.

   Op hierdie stadium het 'n nuwe ontwikkeling ingetree: Professor
   Holford, 'n oorsese stadsbeplanner het op versoek van die Stadsraad 'n
   plan vir die ontwikkeling van Pretoria opgestel. Dié plan het ook die
   omskepping van die Kerkplein en die oprigting van die Krugerstandbeeld
   daarop ingesluit. Die Stadsraad was so beïndruk met Holford se plan dat
   hulle op 28 September 1950 alle vorige besluite in verband met die
   standbeeld herroep het. Hulle het die Krugergenootskap gemagtig om die
   verskuiwing en heroprigting van die standbeeld te onderneem streng
   ooreenkomstig meet die Holford-plan en onderhewig aan die Raad se
   goedkeuring van die finale planne. Die kostes wat Holford se plan sou
   beloop het, gepaard met die beplande tydsduur daarvan, het beteken dat
   dit nie oral goedkeuring weggedra het nie. Die genootskap Oud-Pretoria
   het openlik sy misnoeë daaroor uitgespreek, terwyl ook die
   Krugergenootskap dit uiteindelik verwerp het.

   Op 12 Junie 1951 het die Genootskap ook besluit om die gedagte van die
   plasing van die Krugerstandbeeld op die suidelike ingang van Kerkplein
   te verwerp en terug te keer tot die oorspronklike standpunt waarop die
   Genootskap besluit het voor die Moerdyk-plan in gedrang gekom het, met
   name dat slegs die middelpunt van Kerkplein goed genoeg vir die
   standbeeld sou wees. Op hierdie datum is daar ook 'n formele besluit
   geneem om die standbeeld so spoedig moontlik te verskuif, sodat dit óf
   op 10 Oktober 1954 onthul kon word (Kruger se geboortedatum), óf op 16
   Desember 1954, die 50ste herdenking van Kruger se begrafnis in die
   Kerkstraatbegraafplaas. Die Krugergenootskap het ook besluit dat,
   aangesien Kruger gestreef het om 'n vrye weg na die Ooskus te vind, die
   Krugerfiguur vanuit die middel van Kerkplein in 'n Ooswaartse rigting
   moes kyk. Enige veranderings wat die Stadsraad aan Kerkplein wou
   aanbring, kon dan mettertyd aangebring word, met die inagneming van die
   sentrale posisie van die Krugerstandbeeld.

   Na die Stadsraad 'n afvaardiging van die Genootskap aangehoor het, is
   daar op 20 Desember 1951 besluit om af te sien van enige vorige
   beslissings en die besluit van die Krugergenootskap unaniem te aanvaar,
   onderworpe aan die voorwaarde dat die verskuiwing geen koste vir die
   raad sou meebring nie en die finale bouplanne vooraf aan die
   goedkeuring van die Raad onderwerp sou word. Hierdie planne is op 26
   November 1952 aanvaar en vergunning is aan die Genootskap verleen om,
   na goedkeuring daarvan deur die Administrateur van Transvaal, met die
   verskuiwing voort te gaan.
   Die legging van die hoeksteen van die nuwe voetstuk, 10 Oktober 1953.
   Die legging van die hoeksteen van die nuwe voetstuk, 10 Oktober 1953.

   Die Stadsraad was egter steeds gebonde aan die servituut waaronder
   Kerkplein deur lord Kitchener aan hulle oorgedra is, naamlik dat geen
   geboue of standbeelde daarop opgerig mag word sonder voorafgaande
   toestemming van die "Lieutenant Governor" nie. Die Krugergenootskap het
   die saak voor die Uitvoerende gesag van die Unie van Suid-Afrika gelê,
   wat kragtens minuut van die Uitvoerende Raad no. 298 van 9 Februarie
   1953, magtiging tot die oprigting van die Krugermonument volgens die
   voorgestelde planne verleen het. In die tussentyd het die Genootskap
   ook die goedkeuring van die Administrateur van Transvaal ontvang en kon
   die oprigting van die standbeeld aanvang neem.

   Weereens is aan die Suid-Afrikaanse burgers gevra om donasies: 'n
   beraamde £20 000 sou nodig wees om die verskuiwing te voltooi. Terwyl
   die fondsinsameling aan die gang gesit is, is die bou van die nuwe
   voetstuk ook begin. Die verskuiwing is onder die beskerming geplaas van
   Goewerneur-generaal E. G. Jansen en sy vrou, Eerste Minister dr. D. F.
   Malan, die onderskeie Provinsiale Administrateurs (insluitende dié van
   Suidwes-Afrika) en die Burgemeester van Pretoria, almal met hulle
   gades. Geldelike bydraes is ingestuur deur beide Engelse en Afrikaanse
   individue, skole, kerke, munisipaliteite, handelshuise, kultuurliggame
   en ander instellings.
   Die Krugerstandbeeld op sy finale staanplek in die middel van
   Kerkplein, Pretoria.
   Die Krugerstandbeeld op sy finale staanplek in die middel van
   Kerkplein, Pretoria.

   Op 10 Oktober 1953 het Malan, ten aanskoue van ongeveer 15 000 mense,
   die hoeksteen van die nuwe voetstuk gelê. Dr. Drees, die destydse
   Eerste Minister van Nederland, was ook by die geleentheid aanwesig en
   het die skare toegespreek. Die Krugerfiguur is op 25 Junie 1954 vanaf
   Pretoria stasie verskuif en op 28 Junie het die hooffiguur op sy nuwe
   voetstuk vasgemessel gestaan, met sy gesig na die Noorde gerig,
   ingevolge 'n besluit deur die Krugergenootskap om die beeld eerder
   Noordwaarts te laat kyk.

   Een jaar na hy die hoeksteen van die voetstuk gelê het, het Malan die
   monument op 10 Oktober 1954 onthul, volledig met sy vier brandwagte.

   In 2004 en 2006 was daar sprake dat die standbeeld moontlik weer
   geskuif sal word,^[1] om onder andere plek te maak vir 'n standbeeld
   van Hoofman Tshwane, na wie die metropolitaanse gebied van groter
   Pretoria vernoem is en wat tans voor die stadsaal van Pretoria
   staan.^[2] Van hierdie gerugte het daar egter nog niks gekom nie.

[wysig] Bronnelys en verwysings

     * Die inligting wat in die oorspronklike weergawe van hierdie artikel
       verstrek is, asook hele teksgedeeltes daarvan, is afkomstig uit Die
       Geskiedenis van die Krugerstandbeeld deur J. H. Breytenbach M.A.,
       D.Phil. Uitgegee deur Die Krugergenootskap, Pretoria: 1954. Volgens
       die Suid-Afrikaanse wet op kopiereg val hierdie teks sedert 2005 in
       die publieke domein.

    1. ^ Aldus die volgende berigte in die Rapport: Onrus oor verhoog op
       Kerkplein (29 Feb. 2004), Skuif Oom Paul al weer? (8 Augustus 2004)
       en Woede omdat Oom Paul dalk moet waai (30 April 2006).
    2. ^ Woede omdat Oom Paul dalk moet waai (30 April 2006), deur
       Marthinus Koekemoer vir Rapport.

   Kategorieë: Pretoria • Kuns

