Krugerwildtuin


   Die Nasionale Krugerwildtuin
   Die Nasionale Krugerwildtuin

   Die Nasionale Krugerwildtuin is die grootste wildreservaat in
   Suid-Afrika, en 'n trekpleister vir internasionale en plaaslike
   toeriste. Die park strek ongeveer 350 kilometer van noord na suid en 60
   kilometer van oos na wes. Die park grens in die ooste aan Mosambiek en
   in die noorde aan Zimbabwe. Aan die weste grens die park aan die twee
   Suid-Afrikaanse provinsies Mpumalanga en Limpopo.

   Die Krugerwildtuin maak nou deel uit van die Groter Limpopo
   Oorgrenspark, 'n vredespark wat die Krugerwildtuin kombineer met twee
   nasionale parke in sy buurlande: die Gonarezhou Nasionale Park in
   Zimbabwe, en die Limpopo Nasionale Park in Mosambiek.

   Meer as 'n miljoen toeriste besoek die Krugerwildtuin elke jaar. Die
   park bevat ongeveer 2 000 plantspesies, 507 voëlspesies, 147
   soogdierspesies, 114 reptielspesies, en 49 visspesies. Die sogenaamde
   "Groot Vyf" diere kan in die park gesien word, naamlik die leeu,
   olifant, renoster, buffel, en luiperd.

   Inhoud

        * 1 Geskiedenis
             + 1.1 Vroeë geskiedenis
             + 1.2 Wildreservaat
             + 1.3 Nasionale Park
             + 1.4 Modernisering
        * 2 Fauna en flora
             + 2.1 Voëls
             + 2.2 Plante
             + 2.3 Soogdiere
             + 2.4 Reptiele, vis, en amfibieë
        * 3 Verblyf
             + 3.1 Ruskampe
             + 3.2 Bosveldkampe
             + 3.3 Privaat Bosveldkampe
             + 3.4 Luukse Bosveldkampe
        * 4 Eksterne skakels

[wysig] Geskiedenis

[wysig] Vroeë geskiedenis

   Daar is bewyse gevind van oermense wat in die area gewoon het so vroeg
   as 1,500,000 jaar gelede. Die Boesmans het ook in die area gewoon
   ongeveer 100 000 jaar gelede. In ongeveer 200 n.C. het die eerste
   Nguni-sprekende mense vanaf die noorde migreer na die area en die
   Boesmans verdryf. Teen 800 n.C. het Arabiere die area begin teiken vir
   slawe deur van die hawe by Mosambiek gebruik te maak. Sommige het hulle
   in die park gevestig waar hulle in die noordelike dele van die park
   yster ontgin het. In die Thulamela area kan ongeveer 200 myne gevind
   word wat dateer uit die jare tussen 1250 en 1700 n.C.

   Die eerste Europeër wat die area verken het was die Nederlander
   Francois de Cuiper, wat 'n ekspedisie van die Kaapkolonie gelei het in
   1725 namens die Verenigde Oos-Indiese Kompanjie. Die ekspedisie is
   egter aangeval deur plaaslike etniese groepe by Gomondwane, en
   weggedryf.

   Teen ongeveer 1838 het Voortrekkerekspedisies gelei deur Louis
   Trichardt en Hans van Rensburg die Laeveld verken. In 1845 het João
   Albasini, 'n 18-jarige Italianer, die eerste Europeër geword om in die
   area te vestig. Hy was gestrand in Mosambiek en het besluit om wes
   binneland in te trek. Hy het 'n opstal gebou en 'n winkel geopen naby
   die hedendaagse Pretoriuskop. Teen ongeveer dieselfde tyd is wa-roetes
   gestig regoor die Laeveld wat die Transvaalse Republiek met Delagoabaai
   in Maputo verbind het.

   Goud is ontdek in September 1873 in Pelgrimsrus, en daarna in 1881 in
   Barberton. Fortuinsoekers het na die Laeveld gestroom ondanks die vrees
   vir leeus, krokodille, en malaria. Hierdie instroming het aanleiding
   gegee tot 'n dramatiese vermindering van wilde diere in die omgewing as
   gevolg van die jag en ruiling van dierehorings en -velle.

[wysig] Wildreservaat

   'n Beeldhouwerk by die ontvangsarea van Skukuzakamp in die
   Krugerwildtuin. Van links na regs: Piet Grobler, Paul Kruger, en James
   Stevenson-Hamilton.
   'n Beeldhouwerk by die ontvangsarea van Skukuzakamp in die
   Krugerwildtuin. Van links na regs: Piet Grobler, Paul Kruger, en James
   Stevenson-Hamilton.

   In 1869 het die Rinderpesvirus 'n groot gedeelte van die streek se wild
   en vee uitgewis. Om wild vir toekomstige jagters te behou, het die
   Transvaal Volksraad gestem vir 'n klein regeringswildreservaat. Fondse
   vir die Sabie Wildreservaat is in 1898 verkry, maar oorlog het
   uitgebreek. Na die Anglo-Boereoorlog het Majoor (later
   Luitenant-Kolonel) James Stevenson-Hamilton die eerste hoof-veldwagter
   van die park geword in 1902. 'n Paar maande daarna is die area tussen
   die Sabierivier en Olifantsrivier by die park gevoeg.

   Die verre noorde van die park het in 1903 beskerming gekry as die
   Shingwedzi Wildreservaat. Hierdie deel het 'n klein driehoekige area
   ingesluit wat bekend was as Crook's Corner. Die area was geleë waar die
   grense van Mosambiek, Suid-Afrika en Zimbabwe ontmoet. In die 1900's
   was hierdie area 'n veilige hawe vir jagters, wapensmokkelaars,
   vlugtelinge, en enige wetsoortreders. Dit was maklik om oor die rivier
   van een land na 'n ander te hop sou die polisie van 'n spesifieke land
   op jou spoor wees. Daar is 'n gedenkplaat hier opgerig vir die
   legendariese ivoorjagter Cecil Barnard (Bvekenya), wat in die 1920's op
   die eiland in die middel van die Limpopo geskuil het sodat veldwagters
   en polisie hom nie in die hande kon kry nie. Ironies het Barnard self
   later 'n veldwagter geword. Later is 'n polisiestasie hier gebou.

   As gevolg van eeulange jag, was daar egter bittermin wild in die
   reservaat. Met die reputasie van die Laeveld as 'n malaria-gebied en
   die "witman se graf", het Stevenson-Hamilton ook alle mense uit die
   reservaat verwyder. Hy en ander veldwagters het ook begin om alle
   roofdiere uit te skiet om die bokspesies se getalle te vermeerder.

[wysig] Nasionale Park

   In 1912 is 'n spoorlyn gebou wat deur die reservaat geloop het.
   Stevenson-Hamilton het hierdie spoorlyn suksesvol aangewend om
   besoekers na die park te lok vir middagete. In 1916 het die regering
   ondersoek ingestel na die toekoms van die reservaat. In 1926 het die
   Britse administrasie as 'n goeie gebaar besluit om die reservaat te
   vernoem na Paul Kruger en dit te verklaar as Suid-Afrika se eerste
   nasionale park. In 1927 is die eerste besoekers tot die park toegelaat
   teen 'n fooi van £1. Slegs 'n handvol motors het die park daardie jaar
   besoek, maar teen 1935 het 26,000 mense deur die hekke beweeg. Huidig
   besoek meer as 'n miljoen toeriste die park jaarliks.

   Stevenson-Hamilton was verras dat meeste besoekers roofdiere wou sien,
   en het opgehou om hierdie diere uit te skiet. Hy het afgetree in 1946,
   en is oorlede in 1957.

   In die 1960's is die Water vir Wildlewe-projek begin om wildgetalle te
   vermeerder. Ongeveer 300 windpompe is in die park opgerig. Die
   watergate het wild na verskillende areas in die park gelok. Alhoewel
   dit as 'n goeie idee beskou is in die begin, is daar dekades later
   ontdek dat meer roofdiere na die watergate gelok is deur die groeiende
   getalle rooibokke en sebras. Voor die watergate gebou is, het die
   droeër areas spesies soos die bastergemsbok gehuisves, maar hulle kon
   egter nie met die leeus meeding nie. Die park het intussen besluit om
   die watergate te sluit en die natuur sy gang te laat gaan.

[wysig] Modernisering

   In 1991, is Robbie Robinson as Uitvoerende Hoof van die Nasionale
   Parkeraad aangestel. Robinson het die oorskakeling van die
   Krugerwildtuin na die Nuwe Suid-Afrika begin. Robinson het 'n plan in
   werking gestel waar die grensdrade op die park se westelike grens
   verwyder is. Dit laat diere van die aangrensende privaat wildreservate
   toe om vry te beweeg tussen die reservate en die Krugerwildtuin.

   In 1998 is die Krugerwildtuin se eerste swart Uitvoerende Hoof
   aangewys. David Mabunda is nou hoof van Sanparke, die nasionale
   parkeraad van Suid-Afrika.

   Die volgende deel van die Krugerwildtuin se geskiedenis is die
   totstandkoming van die Groter Limpopo Oorgrenspark. Hierdie park sal
   die Krugerwildtuin in staat stel om groter troppe diere wat nie
   lewensvatbaar in die park onderhou kan word nie, oor te plaas na die
   ongerepte bos van aangrensende nasionale parke in Mosambiek en
   Zimbabwe.

[wysig] Fauna en flora

[wysig] Voëls

   'n Kleinglanspreeu in die Nasionale Krugerwildtuin.
   'n Kleinglanspreeu in die Nasionale Krugerwildtuin.

   Ongeveer 507 voëlspesies word aangetref in die park. Gelukkige
   besoekers kan die "Groot Ses" voëls in die park besigtig, naamlik die
   bromvoël, gompou, swartaasvoël, breëkoparend, visuil en die
   saalbekooievaar.

[wysig] Plante

   Die Krugerwildtuin word verdeel in 6 ekosisteme: kremetartsandveld,
   mopaniestruikveld, Lebombo knoppiesdoring-maroelaveld, akasiaruigbos,
   Combretum-silwer bosveld op graniet, en rivierbos. Altesaam is daar
   1,982 plantspesies in die park. Van die 336 boomspesies wat in die park
   aangetref word, is die mees unieke (deur sommige genoem die "Groot
   Vyf") die kremetart, koorsboom, knoppiesdoring, maroela, en mopanie.

[wysig] Soogdiere

   Sebras in die Krugerwildtuin
   Sebras in die Krugerwildtuin

   Die Krugerwildtuin huisves al die Groot Vyf-diere onder die 147
   soogdiere wat in die park aangetref word. In die 2004 sensus, was die
   wildgetalle soos volg: - 2 000 leeus - 1 000 luiperds - 200 jagluiperds
   - 200 wildehonde - 2 000 hiënas - 11 670 olifante - 5 000 witrenosters
   - 350 swartrenosters - 32 000 sebras - 3 000 seekoeie - 3 800 vlakvarke
   - 9 000 kameelperde - 25 150 buffels - 300 elande - 60 bastergemsbokke
   - 550 swartwitpense - 5 000 koedoes - 300 njalas - 500 bosbokke - 5 000
   waterbokke - 300 rietbokke - 17 000 blouwildebeeste - 200 tsessebes -
   en meer as 170 000 rooibokke.

[wysig] Reptiele, vis, en amfibieë

   Daar is 114 spesies reptiele, insluitend ongeveer 5,000 nylkrokodille,
   in die park. Ook 49 visspesies en 34 spesies amfibieë word aangetref.

[wysig] Verblyf

   Daar is 12 tradisionele ruskampe (met 4 satellietkampe) in die
   Krugerwildtuin, grotendeels onder bestuur van Sanparke, die nasionale
   parkeraad. Gedeeltes van die park word ook deur private maatskappye
   bedryf. Daar is tans 5 bosveldkampe wat deur Sanparke bestuur word, en
   verskeie private bosveldkampe wat as konsessies bedryf word. Meeste
   winkels en restaurante in die ruskampe word ook deur private
   maatskappye as konsessies bedryf.

[wysig] Ruskampe

   Al die groot ruskampe in die Krugerwildtuin beskik oor basiese
   fasiliteite (elektrisiteit, eerstehulpsentrum, winkel, braaiareas en
   gemeenskaplike kombuise, restaurant of kafeteria, publieke telefone en
   'n vulstasie). Daar is inligtingsentrums geleë by Letaba, Skukuza en
   Berg-en-Dal.
     * Balule (satellietkamp): Sekerlik een van die mees tradisionele
       kampe in die park. Geleë op die suidelike bank van die
       Olifantsrivier, Balule bestaan uit 'n kampeerterrein en 'n klein
       versameling rondawels. Daar is geen elektrisiteit, restaurant, of
       winkel nie. Alhoewel die kamp digby Olifantskamp geleë is, is dit
       'n satellietkamp wat deur Satara bestuur word.
     * Berg-en-Dal: Sekerlik een van die mees moderne kampe in die park.
       Die kamp is amptelik geopen in Februarie 1984. Die kamp is geleë op
       die bank van die Matjuluspruit in die suide van die park. Die kamp
       is gebou in 'n ruwe bergterrein - 'n area bekend vir witrenosters.
     * Krokodilbrug: Geleë op die bank van die Krokodilrivier,
       Krokodilbrug is nie alleenlik 'n kamp nie, maar ook een van die
       park se toegangshekke. Die kamp is geleë in die suid-ooste van die
       park.
     * Letaba: In die sentrale deel van die park op die bank van die
       Letabarivier. Een van die trekpleisters van die kamp is 'n
       Olifantmuseum wat die tande en skedels van die Manjifieke Sewe
       Olifante uitstal.
     * Onder-Sabie: Een van die oudste kampe in die park, Onder-Sabie het
       'n gedaanteverwisseling ondergaan in die laaste paar jaar. 'n
       Moderne restaurant, safari-tente, en 'n nuwe winkel is opgerig wat
       die kamp die gevoel van 'n Afrika-boskamp gee. Die kamp is geleë op
       die bank van die Sabierivier in die suide van die park.
     * Malelane (satellietkamp): Voorheen 'n privaatkamp, Malelane is nou
       een van die park se kleinste kampe. Dit is geleë in die suide van
       die park naby die toegangshek met dieselfde naam. Dit is 'n
       satellietkamp van Berg-en-Dal.
     * Mopani: Die park se nuutste kamp, gebou in 1989. Dit is in die
       noordelike deel van die park op die oostelike bank van die
       Pionierdam. Modern in die styl van Berg-en-Dal, die kamp beskik ook
       oor konferensiefasiliteite. Dit is geleë in mopanieveld, vandaar
       die naam.
     * Olifants: Geleë in die sentrale deel van die park, Olifants is
       uniek omdat dit op 'n krans gebou is wat van hoog op die
       Olifantsrivier uitkyk.
     * Orpen: 'n Kleiner kamp wat ook 'n toegangshek is. Die kamp het twee
       satellietkampe, Maroela en Tamboti.
     * Pretoriuskop: 'n Ou kamp met 'n ryk geskiedenis. Die kamp is gebou
       op die ou wa-roete tussen Lydenburg en Mosambiek. Die kamp is
       vernoem na Willem Pretorius, die seun van die Voortrekker Andries
       Pretorius. Die kamp is geleë in die suid-weste van die park in 'n
       area wat taamlik nat en groen is. Besoekers mag gelukkig wees om
       swartwitpense in die area te sien.

   Die ontvangsarea by Phabeni-hek, digby Pretoriuskopruskamp.
   Die ontvangsarea by Phabeni-hek, digby Pretoriuskopruskamp.
     * Punda Maria: Die mees noordelike ruskamp in die wildtuin en
       oorspronklik gebou in 1919 as 'n veldwagterspos. Punda Maria is
       omskep in 'n ruskamp in 1933.
     * Satara: Sentraal geleë en een van die enigste kampe wat nie naby 'n
       rivier of dam gebou is nie. Satara is bekend onder wildtuingangers
       as 'n kamp met 'n verskeidenheid wildsoorte en ideaal vir
       wildsbesigtiging.
     * Shingwedzi: In die verre noord van die park, digby Punda Maria, is
       Shingwedzi. Geleë in 'n ruig area, die kamp is bekend vir die
       grootste van die grootste olifante.
     * Skukuza: Die hoofkamp van die Krugerwildtuin en geleë op die
       suidelike bank van die Sabierivier. Die kamp het plek vir meer as
       1 000 besoekers en beskik oor volle fasiliteite, insluitend 'n
       bank, poskantoor, gholfbaan, en kwekery. Die kamp is gestig in 1902
       en was oorspronklik genoem "Sabiebrug". Die kamp se naam is egter
       in 1936 verander na James Stevenson-Hamilton se sjangaannaam,
       Skukuza. Die naam beteken "hy wat skoonvee" of "hy wat alles
       onderstebo keer".

[wysig] Bosveldkampe

   Boskampe is kleiner, afgeleë ruskampe wat oor min fasiliteite beskik.
   Daar is geen restaurante of winkels nie, en slegs oornagbesoekers word
   toegelaat.
     * Bateleur: Geleë langs die Mashokwespruit ongeveer 40 km suidwes van
       Shingwedzi.
     * Biyamiti: Geleë in die suide van die park langs die Biyamitirivier.
     * Shimuwini: Geleë langs die Letabarivier. Die naam beteken "Plek van
       die Kremetart" en verskeie van dié bome kan in die omgewing gesien
       word.
     * Sirheni: Ook geleë in die noorde van die park, langs die
       Sirhenidam. Die naam beteken "begraafplaas" en daar is 'n tipe
       olifantsbegraafplaas naby die kamp.
     * Talamati: Geleë in die omgewing van Orpenkamp. Die naam beteken
       "baie water" alhoewel die rivier waar dit geleë is eintlik baie
       droog kan wees.

[wysig] Privaat Bosveldkampe

   Dié privaat bosveldkampe verskil van die ander bosveldkampe deurdat die
   hele kamp deur 'n enkele groep besoekers bespreek word. Die kampe is
   absoluut privaat, en slegs inwoners word in die kampe toegelaat.
     * Boulders kan 'n maksimum van 12 besoekers huisves. Die naaste kamp
       is Mopani.
     * Roodewal kan 19 besoekers huisves. Dis geleë tussen Satara- en
       Olifantskamp.

[wysig] Luukse Bosveldkampe

   Die volgende 5-ster luukse bosveldkampe word deur private maatskappye
   in die park bedryf:
     * Tinga Private Game Lodge
     * Jock Safari Lodge
     * Singita Private Game Lodge
     * Lukimbi Safari Lodge
     * Imbali Safari Lodge
     * Rhino Walking Safaris

[wysig] Eksterne skakels

     * Die amptelike tuisblad van die nasionale parkeraad, Sanparke.


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Mpumalanga • Nasionale parke van Suid-Afrika

