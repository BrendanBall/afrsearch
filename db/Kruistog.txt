Kruistog


   Uitbeelding van die eerste kruistog in 'n Franse Bybel uit 1250 wat
   aandui hoe Jode deur die kruisvaders dood gemaak word.
   Uitbeelding van die eerste kruistog in 'n Franse Bybel uit 1250 wat
   aandui hoe Jode deur die kruisvaders dood gemaak word.

   Die kruistogte was 'n reeks militêre veldtogte wat tussen die 11de eeu
   en die 13de eeue plaasgevind het, gewoonlik met goedkeuring deur die
   Pous. Oorspronklik was dit Rooms-Katolieke pogings gewees om die
   Heilige Land by die Moslems af te neem. Sommige was egter selfs teen
   ander Christene gemik, soos byvoorbeeld die Vierde Kruistog teen
   Konstantinopel en die Albigensiese Kruistog teen die Kathare van
   Suid-Frankryk.

   Kruistogte word dus dikwels as heilige oorloë teen groepe of volkere,
   wat as interne of eksterne teenstanders van die christendom beskou is,
   gedefinieer. Hierdie teenstanders sluit naas die moslems ook ortodokse
   Griekse en Russiese christene, heidense Slawiese volkere, Mongole,
   ketters soos die Kathare, Bogomiele en Hussiete en die politieke
   opponente van die pousdom in.

   Die term "kruistog" word tydens die middeleeue nog nie gebruik nie; dit
   dateer uit 'n later tydperk en verwys na die kruise, wat deelnemers van
   die kruistogte op hulle kleding aangebring het.

   In die breër sin word kruistog soms retories en metafories gebruik om
   'n oorlog, wat 'n godsdienstige oogmerk het, te regverdig.

   Party ywerige aktiviste mag egter ook na hulle sake verwys as
   kruistogte soos die kruistog teen ongeletterdheid ens. Die term in die
   verband het egter in onbruik verval in die weste weens die politiese
   sensitiwiteit en oënskynlike disrespek teenoor moslem kulture. 'n Meer
   algemene moderne gebruik van die term is wanneer daar tipies op
   sarkasties of verkleinerende wyse na dwepers verwys word.

   Inhoud

        * 1 Geskiedkundige agtergrond
        * 2 Geskiedkundige verband
        * 3 Die groot kruistogte
             + 3.1 Eerste Kruistog
             + 3.2 Tweede Kruistog
             + 3.3 Derde Kruistog
             + 3.4 Vierde Kruistog
             + 3.5 Albigensiese Kruistog
             + 3.6 Vyfde Kruistog
             + 3.7 Sesde Kruistog
             + 3.8 Sewende Kruistog
             + 3.9 Agste Kruistog
             + 3.10 Negende Kruistog
        * 4 Impak op Europa
        * 5 Impak op die Islamitiese wêreld
        * 6 Impak op die Joodse gemeenskappe
        * 7 Sien ook
        * 8 Verwysings
        * 9 Eksterne skakels

[wysig] Geskiedkundige agtergrond

   Die oorsprong van die kruistogte lê in die ontwikkelings in die weste
   in die vroeë Middeleeue, sowel as die agteruitgang van die Bisantynse
   Ryk. Die agteruitgang van die Karolingiese Ryk in die latere 9de eeu
   tesame met die relatiewe stabiliteit van plaaslike Europese grense na
   die kerstening van die Wikings, Slawe en die Magjare het beteken dat
   daar groepe vegters was wat bitter min gehad het om te doen behalwe om
   onderling te baklei en die landelike bevolking te terroriseer. Die kerk
   het probeer om die geweld stop te sit deur die Vrede van God bewegings
   wat geweld jeens sekere mense in sekere tye van die jaar verbied het.
   Dit was ietwat suksesvol maar opgeleide vegters het altyd na 'n manier
   gesoek om uiting te gee aan hulle geweldadigheid. Vertoë vir hulp vanaf
   die Bisantynse Keiser Alexius I om weerstand te bied teen die Moslem
   aanvalle is dus gretig ontvang.
   Kruisvaarders (Larousse 1922)
   Kruisvaarders (Larousse 1922)

   'n Latere geleentheid om uiting aan hierdie gewelddadigheid te gee het
   hom ook voorgedoen met die Reconquista in Spanje wat Spaanse ridders en
   huursoldate vanuit ander dele van Europa betrek het in die stryd teen
   die Islamitiese More. In 1063 het Pous Alexander II sy pouslike seën
   aan die Spaanse Christene gegee in hul oorlog teen die Moslems.

   Die agtergrond in die Christelike Weste moet ook gesien word in die lig
   van die ontwikkelinge in die Moslem ooste. Die Moslem teenwoordigheid
   in die Heilige Land strek terug tot die oorspronklike Arabiese oorname
   van Palestina in die 7de eeu. Dit het nie baie met die pelgrimstogte na
   die heilige plekke van die Christendom ingemeng nie en wes-Europeërs
   was toe nie so besorg oor die verlies van die verre Jerusalem toe hulle
   self invalle deur Moslems en ander vyandiggesinde nie-Christene soos
   die Wikings en die Magjare in die gesig gestaar het nie. Die suksesse
   van die Moslem magte was egter besig om ernstige druk op die
   Oos-Ortodokse Bisantynse Ryk te plaas.

   'n Keerpunt in westerse houdings jeens die ooste het in die jaar 1009
   gekom toe die Fatimidiese kalif van Kaïro, al-Hakim bi-Amr Allah die
   Kerk van die Heilige Graf laat vernietig het. Sy opvolger het die
   Bisantynse Ryk toegelaat om dit te laat herbou onder streng voorwaardes
   en het pelgrimstogte ook weer toegelaat, maar baie gerugte het die
   rondte begin doen oor Moslem-wreedheid teenoor Christen-pelgrims;
   hierdie gerugte het 'n belangrike rol gespeel in die ontstaan van die
   kruistogte later in daardie eeu.

   'n Ander belangrike kenmerk van die Kruistogte is die kerklike
   propaganda, wat 'n religieuse regvaardiging vir die militêre optrede
   teen die Moslems gee. Die tradisionele Christelike pelgrimstog na die
   Heilige Graf is nou tegelykertyd as 'n oorlog teen heidense volke
   gepropageer.

   In Europa begin die verhoudings tussen die Christelike meerderheid en
   nie-Christelike minderhede dramaties versleg. Die klein Joodse
   gemeenskappe, wat helemaal nie by die Christelik-Islamitiese konflik
   betrokke is nie, is nogtans die eerste slagoffers van die fanatieke
   Christelike gepeupel, wat orals in Wes-Europa opgesweep raak deur die
   Kruistog-retoriek van die klerus. Die vyandbeeld, wat aanvanklik op die
   Turkse Moslems as die teenstanders van die Oos-Romeinse Christendom
   beperk is, sluit vinnig die hele Islamitiese wêreld in en uiteindelik
   elkeen wat as 'n vyand van Christus beskou is. Dit is nou veral Joodse
   burgers, wat in afgryslike pogroms vermoor word.

[wysig] Geskiedkundige verband

   Die oorsaak vir die eerste Kruistog was Keiser Alexius I se vertoë aan
   Pous Urbanus II vir huursoldate om hom te help om die Moslem invalle in
   die grondgebied van die Bisantynse ryk te weerstaan. Alhoewel daar
   reeds 'n Oos-Wes Skeuring begin plaasvind het tussen die Katolieke
   Westerse kerk en die Grieks-Ortodokse oosterse kerk, het Alexius I hulp
   van mede-Christene verwag. Die reaksie was egter baie groter en minder
   behulpsaam as wat Alexius I verwag het, toe die Pous 'n oproep gedoen
   het om 'n invalsmag saam te stel, nie net om die Bisantynse ryk te
   beskerm nie maar ook om Jerusalem weer terug te neem.

   Toe daar in 1095 voorspraak gemaak is vir die Eerste Kruistog was die
   Christen prinse van noordelike Iberië al vir 'n honderd jaar besig om
   hulle pad uit die berge van Galisië, Asturias, die Baskiese land en
   Navarre met toenemende sukses uit te veg. Die val van die Moorse Toledo
   aan die hand van die Koninkryk van León in 1085 was 'n groot
   oorwinning, maar die draaipunt van die Reconquista het nog in die
   toekoms gelê. Die onenigheid onder die Moslem emirs was 'n noodsaaklike
   faktor gewees vir die groeiende sukses.

   Terwyl die Reconquista 'n prominente voorbeeld was van die Christen
   oorlog teen Moslem oorname was, was dit nie die enigste voorbeeld
   daarvan nie. Die Noorse avonturier Robert Guiscard het die voet van
   Italië, Calabria, in 1057 oorwin en het die tradisioneel Bisantynse
   gebied beskerm teen invalle van die Moslems van Sisilië. Die seevarende
   lande van Pisa, Genua en Katalonië het was almal aktief betrokke in
   gevegte teen die Islamitiese vestings van Mallorca en Sardinië wat die
   kuslyn van Italië beveilig het teen Moslem-strooptogte. Die toenemende
   wurggreep van die Moslem-magte op Wes-Europa was 'n sterk aansporing
   vir mense om positief te reageer op die Bisantynse keiser, Alexius I se
   oproep tot 'n heilige oorlog om die Christendom te beskerm en om die
   verlore gebiede te terug te neem.

   Die pousdom van Pous Gregorius VII wat 'n interne stryd gevoer het oor
   bedenkinge rondom die geldigheid van 'n heilige oorlog en die
   vergieting van bloed in die naam van die Here het uiteindelik 'n
   gevolgtrekking gemaak ten gunste van geregverdigde geweld. Optredes
   teen Ariërs en ander ketters het 'n geskiedkundige presedent geskep vir
   'n samelewing waar geweld teenoor ongelowiges en inderdaad ook teen
   ander Christene, aanvaar is en algemeen voorgekom het. Sint Augustinus
   van Hippo, Gregorius se intellektuele rolmodel, het die gebruik van
   geweld geregverdig in diens van die Stad van God en verder sou 'n
   Christelik regverdige oorlog 'n aggressiewe en ambisieuse leier van
   Europa, soos Gregorius homself beskou het, se aansien baie verhoog. Die
   noordelike stamme sou dan aan Rome verbind wees en hulle moeisame
   ridders sou 'n uitlaat vir hulle gewelddadigheid kon vind. Vorige
   pogings van die kerk om sulke geweld stop te sit, soos die Vrede van
   God-bewegings, was nie so suksesvol as wat gehoop was nie. Suid van
   Rome het die Nore gewys hoe sulke energie op Arabiere (in Sisilië) en
   die Bisantyne (op die vasteland) losgelaat kon word. Latynse leierskap
   in die Levant (mediterreense lande oos van Italië) sou die Pousdom se
   eis om heerskappy oor die Patriarg van Konstantinopel, wat direk
   aanleiding gegee het tot die Groot Skeuring van 1054, te bevestig.

   In die Bisantynse tuislande is die oosterse Keiser se swakheid ontbloot
   met die rampspoedige nederlaag by die Slag van Manzikert in 1071, wat
   die Ryk se Asiese gebiede verklein het tot 'n streek in westerse
   Anatolië en rondom Konstantinopel. 'n Sekere teken van die Bisantynse
   desperaatheid was die vertoë van Alexius I Comnenus aan sy vyand die
   Pous vir hulp. Gregorius was egter gewikkel in die inhuldigingskrisis
   en kon daarom nie op die Duitse keiser staatmaak vir hulp nie, en die
   kruistog het dus nooit plaasgevind nie.

   Vir Gregorius se gematigde opvolger Pous Urbanus II sou die kruistog 'n
   manier bied om die Christendom te verenig en daardeur die Pousdom
   versterk, en kon miskien selfs die Ooste onder sy beheer bring. Die
   ongelukkige Duitsers en Nore kon egter nie op staatgemaak word nie,
   maar die kern van die kruistog sou uiteindelik gevind word in Urbanus
   se tuisland onder die Noordelike Franse. Die eerste kruistogte het 'n
   ongeëwenaarde golf van passievolle, vrome woede ontketen wat tot uiting
   gekom het in die massamoord van die Jode en die geweldadige behandeling
   van die Ortodokse Christene in die ooste. Die eerste fase van die
   Kruisvaart beweging het sy hoogtepunt bereik en is hoofsaaklik geblus
   met die verwoesting van Konstantinopel in 1204.

   Die kruistogte van die 13de eeu het nie sulke gewildheid geniet nie en
   na Akko vir die laaste keer in 1291 geval het en die uitwissing van die
   Oksitaanse Kathare tydens die Albigensiese Kruistog, het die ideale van
   die kruisvaarte in onguns verval.

   Die laaste kruisvarende orde van ridders wat grondgebied oorheers het
   was die Hospitaalridders. Na die val van Akko het hulle beheer geneem
   van eiland Rhodos en in die sestiende eeu is hulle verdryf na Malta.
   Hierdie laaste kruisvaarders is finaal deur Napoléon Bonaparte in 1798
   onttroon.

[wysig] Die groot kruistogte

   Tradisioneel word daar nege kruistogte tussen die 11de en 13de eeue
   erken, maar daar was ook 'n aantal kleiner kruistogte wat hoofsaaklik
   in dieselfde tydvak plaasgevind het en nie ingesluit word nie. Daar was
   dikwels kleiner kruistogte in die tydperk onderneem, nie net in
   Palestina nie maar ook in Spanje en Sentraal-Europa, nie net teen
   Moslems nie maar ook teen Christen ketters en persoonlike vyande van
   die Pousdom of ander magtige konings. Sulke kruistogte het plaasgevind
   tot en met die 16de eeu toe die Renaissance en Hervorming die politiese
   en godsdienstige klimaat in Europa betekenisvol verander het. Volgens
   is 'n lys van groot kruistogte.

[wysig] Eerste Kruistog

   Hoofartikel: Eerste Kruistog
   Die verowering van Jerusalem (1099)
   Die verowering van Jerusalem (1099)

   Na die Bisantynse keiser, Alexius I na hulp gesoek het om sy ryk teen
   die Seldjoek-Turke in 1095 te verdedig het Pous Urbanus II 'n oproep
   gemaak op alle Christene om aan die oorlog teen die Turke deel te neem,
   'n oorlog wat volle kwytskelding sou meebring. Kruisvaarder leërs het
   na Jerusalem gemarsjeer en verskeie stede onderweg laat val. In 1099
   het hulle Jerusalem oorgeneem en groot dele van die bevolking vermoor.

   As 'n gevolg van die Eerste Kruistog is verskeie klein
   Kruisvaarderstate geskep, waarvan die mees noemenswaardige die
   Koninkryk van Jerusalem is.

[wysig] Tweede Kruistog

   Hoofartikel: Tweede Kruistog

   Na 'n tydperk waarin daar vrede geheers het en Christene en Moslems
   vreedsaam in die Heilige Land saamgeleef het, het Bernard van Clairvaux
   'n beroep gedoen op 'n nuwe kruistog toe die graafskap van Edessa deur
   die Turke oorgeneem is. Franse en Duitse leërs het in 1147 na
   Klein-Asië opgeruk maar geen noemenswaardige suksesse bereik nie en het
   selfs die oorlewing van die Kruisvaart-state in gedrang gebring na 'n
   ondeurdagte aanval op Damaskus. In 1149 het beide die leiers van die
   leërs na hul onderskeie lande teruggekeer sonder om enigiets te bereik.

[wysig] Derde Kruistog

   Hoofartikel: Derde Kruistog

   In 1187 het Saladin Jerusalem herower. Pous Gregorius VIII het 'n
   beroep op 'n kruistog gedoen wat toe deur verskeie belangrike Europese
   leiers gelei is naamlik: Phillip II van Frankryk, Richard I van
   Engeland en Frederik I, Keiser van die Heilige Roomse Ryk. Frederik het
   in 1190 in Silisië verdrink., wat 'n onstabiele bondgenootskap tussen
   die Engelse en die Franse tot gevolg gehad het. Phillip het in 1191
   teruggekeer nadat die Kruisvaarders Akko vanaf die Moslems herower het.
   Die Kruisvaarder-leër het toe teen die Mediterreense kus langs af
   beweeg. Saladin het probeer om die Kruisvaarders uit te lok maar hulle
   wou nie reageer nie. Hulle het die Moslems naby Arsoef verslaan en was
   binne sig van Jerusalem. Saladin het egter het egter hulle planne
   gefnuik deur die waterbronne te vergiftig en die gesaaides te
   vernietig. Richard het die daaropvolgende jaar teruggekeer na hy 'n
   verdrag met Saladin gesluit het. Onderweg terug Engeland toe het sy
   skip skipbreuk gely en is hy deur die vyandig gesinde Oostenrykse
   hertog Leopold gevange geneem en vir 'n losprys aangehou.

[wysig] Vierde Kruistog

   Hoofartikel: Vierde Kruistog

   Die Vierde Kruistog is deur Pous Innocent III in 1202 van stapel
   gestuur met die oogmerk om die Heilige Land vanuit Egipte binne te val.
   Die Venesiërs het beheer oor hierdie kruistog verkry en die doelwit na
   Konstantinopel verander waar hulle gepoog het om 'n Bisantynse
   banneling op die troon te plaas. Na 'n reeks misverstande en die
   verskeie uitbrake van geweld is die stad in 1204 verower. Die
   gewildheid van die beweging was egter nou dood en die opvolgende
   kruistogte kan eerder verklaar word as die Pousdom se poging om die
   militêre energie van die Europese volke in Siria se rigting te verlê.

[wysig] Albigensiese Kruistog

   Hoofartikel: Albigensiese Kruistog

   Die Albigensiese Kruistog is in 1209 van stapel gestuur om die Kathare
   wat as ketters beskou is in suidelike Frankryk te elimineer. Dit was 'n
   dekade lange stryd wat net soveel of dalk meer met die noordelike
   Franse se begeerte om hul beheer suidwaarts uit te brei as wat dit met
   kettery te doen gehad het. Die Kathare asook die onafhanklikheid van
   die suidelike streke in Frankryk is uiteindelik sodoende vernietig.

[wysig] Vyfde Kruistog

   Hoofartikel: Vyfde Kruistog

   Deur gereelde optogte, in gebede en preke het die Kerk gepoog om weer
   'n kruistog aan die gang te sit. Die Vierde raad van die Lateraan
   (1215) het 'n plan geformuleer om die Heilige Land weer terug te wen.
   'n Kruisleër van Hongarye, Oostenryk en Beiere het 'n merkwaardige
   prestasie behaal deur Damietta in 1219 in Egipte te verower, maar het
   op aandring van die pouslike legaat, Pelagius voortgegaan met 'n
   onverskillige aanval op Kaïro. 'n Oorstroming van die Nyl het hulle
   gedwing om tussen vernietiging en oorgawe te kies.

[wysig] Sesde Kruistog

   Hoofartikel: Sesde Kruistog

   In 1228 het Keiser Frederik II per skip vanaf Brindisi na Sirië vertrek
   na hy deur die pous in die ban gedoen is. Deur middel van diplomasie
   het hy onverwagte sukses behaal en is Jerusalem, Nasaret en Bethlehem
   aan die Kruisvaarders oorhandig vir 'n tydperk van 10 jaar. Dit was die
   eerste groot kruistog wat nie deur die Pousdom aan die gang gesit is
   nie, 'n tendens wat vir die res van daardie eeu voortgeduur het.
   Lodewyk IX val Damietta aan
   Lodewyk IX val Damietta aan

[wysig] Sewende Kruistog

   Hoofartikel: Sewende Kruistog

   Die pouslike belange wat deur die Tempelridders verteenwoordig is, het
   hulle in konflik met Egipte in 1243 gebring en het 'n Khwarezmiaanse
   mag deur hulle in die daaropvolgende jaar ontbied, Jerusalem bestorm.
   Alhoewel dit nie so 'n wydverspreide woede en verontwaardiging in
   Europa ontketen het soos die val van Jerusalem in 1187 gedoen het nie,
   het Lodewyk IX van Frankryk 'n kruistog teen Egipte georganiseer tussen
   1248 en 1254. Dit was 'n mislukking en die Lodewyk het die grootste
   deel van die tyd in die hof van die Kruisvaarder-koninkryk van Akko
   deurgebring.

[wysig] Agste Kruistog

   Hoofartikel: Agste Kruistog

   Die agste Kruistog is deur Lodewyk IX in 1270 gereël. Hy het per skip
   vanaf Aigues-Mortes vertrek, aanvanklik met die doel om die oorblywende
   Kruisvaarderstate in Sirië te hulp te snel. Die Kruistog is toe
   uiteindelik egter na Tunisië geskuif waar Lodewyk slegs twee maande
   gespandeer het voor hy oorlede is.

[wysig] Negende Kruistog

   Hoofartikel: Negende Kruistog

   Die toekomstige koning van Engeland Edward I het 'n verdere ekspedisie
   in 1271 geloods na hy Lodewyk op die Agste Kruistog vergesel het. Hy
   het bitter min in Sirië bereik en in die daaropvolgende jaar
   teruggekeer na die sluiting van 'n vredesverdrag. Met die val van die
   Antiochië (1268), Tripoli (1289) en Akko (1291) is die laaste
   oorblyfsels van Christelike besetting van Sirië beëindig.

[wysig] Impak op Europa

   Die Kruistogte het 'n enorme invloed op die Europese Middeleeue
   uitgeoefen. Met tye was groot dele van die kontinent onder 'n magtige
   Pousdom verenig, maar teen die 14de eeu het die ou begrip van
   Christendom verbrokkel en was die ontwikkeling van gesentraliseerde
   burokrasieë, die grondslag vir die moderne volkstaat, al goed onderweg
   in Frankryk, Engeland, Boergondië, Portugal, Kastilië en Aragon deels
   as gevolg van die oorheersing van die kerk met die aanvang van die
   kruistog-era. Alhoewel Europa al vir eeue aan Islamitiese kultuur
   blootgestel is deur kontak in Spanje en Sisilië, is baie Islamitiese
   denkrigtings op wetenskaplike-, mediese- en argitektoniese gebiede na
   die weste oorgedra deur die kruistogte; Europese kastele het
   byvoorbeeld soos in die ooste, massiewe klipstrukture geword eerder as
   die vroeëre, kleinere houtgeboue, wat in die verlede gebruik is. Die
   kruistogte het ook bygedra tot die aanvang van die Renaissance in
   Italië, aangesien baie van die Italiaanse stedelike state belangrike,
   winsgewende handelskolonies in die kruisvaarderstede (beide in die
   Heilige Land en later ook in die Bisantynse gebiede) besit het.

[wysig] Impak op die Islamitiese wêreld

   Sommige deskundiges beweer dat die kruistogte 'n verrykende impak op
   die Islamitiese wêreld gehad het, waar woorde wat na Franke en
   kruisvaarders verwys, soms uitdrukkings van minagting jeens Westerse
   waardes aandui. Die destydse Moslems bewonder wél die dapperheid van
   die Frankiese krygers, maar verafsku terselfdertyd hulle
   gewelddadigheid, wreedheid en hebsug. Moslems sien Saladin, die
   Koerdiese vegter, steeds as 'n held.

   Die Kruistogte word onder talle Moslems steeds beskou as wrede en
   barbaarse aanslae deur Europese Christene op die Islamitiese kultuur.
   Dit kom ooreen met die historiese feite, aangesien die verfynde
   Grieks-Bisantynse en Arabiese kultuur van die ooste tydens die
   middeleeue in sterk teenstelling met dié van Wes-Europa staan.

   Die aanvalle van die kruisvaarders het egter steeds net 'n klein
   randgebied van die Arabiese magsgebied getref, en die maghebbers van
   die Islamitiese wêreld het dit nouliks as 'n bedreiging beskou. Die
   Latynse koninkryke, wat deur die kruisvaarders in Palestina gestig is,
   kon dus byna tweehonderd jaar lank aan die periferie van die Arabiese
   wêreld bestaan.

   In bepaalde Arabiese kringe, maar ook in die taal van die Islamitiese
   fundamentalisme en terrorisme word daar na Westerse aggressie jeens
   hulle steeds as kruistogte verwys. Ander sien ook die oorwinning oor
   die moderne kruisvaarders as 'n oorwinning vir hulle onderskeie
   doelwitte. Sien Arabiese onafhanklikheid en Pan-Islamisme.

[wysig] Impak op die Joodse gemeenskappe

   Die gruweldade van die kruisvaarders teenoor Jode in Duitse en
   Hongaarse dorpe en later ook in die van Frankryk en Engeland en die
   massamoorde van nie vegtendes in Palestina en Sirië het deel geword van
   die Anti-Semitiese geskiedenis van Europa. Dit het eeue lank kwade
   gevoelens aan beide kante nagelaat. Die sosiale stand van Jode in
   wes-Europa is deur die Kruistogte versleg en is wetlike beperkinge
   dikwels tydens en na die kruistogte op hulle van toepassing gemaak. Dit
   het ook die weg gebaan vir die anti-Joodse wetgewing deur Pous Innocent
   III en was 'n keerpunt in die geskiedenis van die Jode in die
   Middeleeue.

[wysig] Sien ook

     * Kruisvaarderstate
     * Slag van Hattin
     * Slag van Nicopolis
     * Slag van Varna
     * Orde van die Tempeliers
     * Hospitallers of St John of Jerusalem
     * Duitse Orde

[wysig] Verwysings

     * Carole Hillenbrand, The Crusades, Islamic Perspectives. New York,
       2000.
     * P.M. Holt, The Age of the Crusades: The Near East from the Eleventh
       Century to 1517. New York, 1986.
     * Hans E. Mayer, The Crusades. Oxford, 1965.
     * Jonathan Riley-Smith, The First Crusade and the Idea of Crusading.
       Philadelphia, 1986.
     * Jonathan Riley-Smith, The Oxford History of the Crusades. Oxford,
       1995.
     * Engelse Wikipedia artikel.

[wysig] Eksterne skakels

     * Kenneth Setton, ed., A History of the Crusades. Madison, 1969-1989
       (e-book online)
     * Angeliki E. Laiou, The Crusades from the Perspective of Byzantium
       and the Muslim World, (e-book online), sluit 'n hoofstuk in oor die
       ontwikkeling van die geskiedskrywing van die kruistogte.

    Kruistogte : I^ste - II^de - III^de - IV^de - V^de - VI^de - VII^de -
                              VIII^ste - IX^de


            Slagte | Kruisvaarderskastele
            Latynse Koninkryke | Ajoebiede-ryk
            Militêre Ordes | Mameloeke | Seldjoekiede | Assassine
            Moslemleiers | Kruisvaarderleiers
            Kruistogte teen die Kathare | Hussiete | Balte

                           Sien ook : Reconquista


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Kruistogte • Christendom • Islamitiese geskiedenis • Joodse
   geskiedenis

