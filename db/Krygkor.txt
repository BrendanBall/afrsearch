Krygkor


   Die Krygstuig Korporasie van Suid-Afrika of Krygkor (In Engels:
   Armaments Corporation of South Africa of Armscor) speur sy oorsprong
   terug tot 1948, toe die Suid-Afrikaanse Regering 'n arm vir die
   vervaardiging van beskerming geskep het. Die korporasie het alles van
   swaar ordonnansie tot gepantserde voertuie en stelsels vervaardig, maar
   sy ligte wapenafdeling is eers in 1977 geïnkorporeer as 'n uitvloeisel
   van die apartheidregering se herrangskikking. 'n Paar jaar later is die
   kommersiële naam "Krygkor" begin gebruik. Vandag is die oorblywende
   maatskappy gerig op die aankoop, herbou en herverkoop van
   beskermingsartikels en ligte wapens.

   Die maatskappy is in die VSA in die staat van Maryland verteenwoordig,
   onder die effens veranderde naam Armscorp. Die "p" is noodgedwonge
   bygevoeg, in die VSA ten minste, nadat daar uitgevind is dat die
   Filippynse maatskappy Armscor hulle beide in die VSA en wêreldwyd
   voorafgegaan het.

   Dit is belangrik om daarop te let dat, oor die afgelope dekades van
   parallelle bestaan, die vuurwapenreekse van die Filippynse en
   Suid-Afrikaanse maatskappye skaars oorvleuel het in terme van kaliber
   en tipe. Die Filippynse entiteit het gefokus gebly op die maak van
   sport- of selfbeskermingswapens en ammunisie, en word so maklik
   onderskei van die herboude militêre oorskot wat die groot meerderheid
   van die Suid-Afrikaanse entiteit se besigheid kenmerk.

   Inhoud

        * 1 Invoervervanging
        * 2 Navorsing en ontwikkeling
        * 3 Krygkor en die privaatsektor
        * 4 Bronne
        * 5 Eksterne skakels

[wysig] Invoervervanging

   Die Politieke ekonomie van Suid-Afrika-reeks


   Politieke ekonomie van Suid-Afrika
               Bothanomics
                 Krygkor
          Mosambiek-ooreenkoms

   Alhoewel Suid-Afrika reeds gedurende die Tweede Wêreldoorlog wapentuig
   vir die westerse geallieerdes vervaardig het, waaronder gepantserde
   voertuie, vliegtuie en ammunisie, is die wapenproduksie teen die einde
   van die oorlog gestaak. Die plaaslike vervaardiging van wapens, wat
   deur die regering beheer is, was in die vyftigerjare beperk tot ligte
   wapens en ammunisie. Suid-Afrika was gevolglik afhanklik van invoere,
   wat veral deur die Verenigde Koninkryk verskaf is.

   Nog voor die Verenigde Nasies (VN) se oproep in die jaar 1963 om 'n
   vrywillige verbod op die uitvoer van wapens na Suid-Afrika te plaas,
   begin die republiek met die geleidelike vervanging van
   wapentuig-invoere. Hiervoor is lisensies vir die plaaslike
   vervaardiging van militêre uitrusting verkry en met die opbou van 'n
   nasionale wapenbedryf begin.

   Nadat die Verenigde Nasies Suid-Afrika se rassebeleid as 'n bedreiging
   vir internasionale veiligheid begin beskou en 'n verpligte verbod op
   die uitvoer van krygstuig na die land geplaas het, het die
   Suid-Afrikaanse regering na die wapenverbod as deel van die totale
   aanslag teen die land begin verwys. Om die negatiewe gevolge van
   hierdie besluit te beperk, het Suid-Afrika ten opsigte van wapentuig
   met die stelselmatige invoervervanging begin.

   Daarnaas is wapens, tegniese kennis en nuwe onderdele vir bestaande
   wapenstelsels ook heimlik in die buiteland aangekoop - 'n Wes-Duitse
   skeepswerf, wat in die tagtigerjare weens die wapenboikot nie toegelaat
   is om duikbote aan Suid-Afrika te verskaf nie, het byvoorbeeld in plek
   daarvan die bloudrukke vir die duikbootvervaardiging aan die land
   verkoop.

   As gevolg van die verpligte VN-wapenboikot het Suid-Afrika die
   ontwikkeling van sy wapenbedryf aansienlik versnel, en tot by die laat
   tagtigerjare is die afhanklikheid van invoere om sowat die helfte
   verminder. Hierdie sukses is deur die stelselmatige kontrole, wat
   Krygkor oor die plaaslike navorsing, ontwikkeling en vervaardiging ten
   opsigte van wapentuig uitgeoefen het, behaal. Krygkor het destyds uit
   'n aantal staatsbeheerde, gedeeltelik staatsbeheerde en
   privaatondernemings bestaan.

[wysig] Navorsing en ontwikkeling

   Om selfversorging met wapens verder te bevorder, is teen die einde van
   die sewentigerjare naas die vervaardiging en aankoop van krygstuig ook
   die navorsing en ontwikkeling op die gebied van militêre uitrusting
   deur Krygkor beheer. Die Suid-Afrikaanse regering het steeds meer geld
   aan militêre navorsing bestee, en in 1989 beloop die militêre aandeel
   aan die gesamentlike regeringsuitgawes vir navorsing en ontwikkeling
   reeds 32 persent.

[wysig] Krygkor en die privaatsektor

   Krygkor is grotendeels in die privatsektor geïntegreer. Die
   Suid-Afrikaanse regering het die aandeel van die privaatsektor by die
   besteding aan wapens van sowat 50 persent in die jaar 1973 tot 80
   persent in 1990 verhoog. Die aandeel private leweransiers in
   Suid-Afrika het in die tydperk tussen 1973 en 1985 vertiendubbel tot
   2 000 ondernemings. Die beleid van Krygkor was om net sulke goedere in
   die buiteland aan te koop wat om tegniese of ekonomiese redes nie in
   Suid-Afrika self kon vervaardig word nie.

   Nogtans is 'n groot deel van die benodigde ingenieurs- en ander
   tegniese kennis en militêre uitrusting steeds van buitelandse bronne
   verkry. Buitelandse leweransiers het ook dikwels in Suid-Afrika se
   behoeftes aan militêre vervaardigingsgereedskap voorsien, aangesien dit
   meestal nie plaaslik ontwikkel kon word nie.

   Ná die verpligte verbod op militêre uitvoere na Suid-Afrika is tegniese
   kennis in die geheim aan die republiek voorsien. Daarnaas is ingevoerde
   en vreemde wapenstelsels, wat deur vyandelike troepe op die slagvelde
   agtergelaat moes word, gekopieer. Die verkryging van nuwe wapentuig het
   egter steeds duurder geword en in die laat tagtigerjare reeds byna 60
   persent van die regering se militêre begroting beloop.

[wysig] Bronne

     * Neta C. Crawford en Audie Klotz (uitgewers): How Sanctions Work -
       Lessons from South Africa. Basingstoke en Londen 1999: Macmillan
       Press Ltd

[wysig] Eksterne skakels

     * http://www.armscor.co.za/

   Kategorieë: Firmas • Wapenmaatskappye • Maatskappye van Suid-Afrika

