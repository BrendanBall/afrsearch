Kuiper


   'n Kuiper berei die kante van 'n vaatjie voor by die Van Ryn
   Brandewynkelder naby Stellenbosch, Suid-Afrika
   'n Kuiper berei die kante van 'n vaatjie voor by die Van Ryn
   Brandewynkelder naby Stellenbosch, Suid-Afrika
   Die vaatjie word met 'n deksel geseël, waterdig met rietblare gemaak,
   en die laaste ring vasgeslaan
   Die vaatjie word met 'n deksel geseël, waterdig met rietblare gemaak,
   en die laaste ring vasgeslaan

   Tradisioneel is 'n kuiper iemand wat vate en soortgelyke houtvoorwerpe
   maak. Die woord kom van die Nederlandse kuip, wat op sy beurt vanuit
   die Latynse cupa kom, wat "vat" beteken. Daar word na die maak van
   vaatjies verwys as kuipery.

   Die vat bestaan uit 'n aantal duie, gewoonlik eikehout, wat met die
   hand gevorm word sodat hulle op mekaar pas en mekaar vertikaal
   ondersteun. Hulle word horisontaal deur staalringe of -hoepels van
   verskillende groottes saamgevat en bymekaar gehou, en met rietblare
   waterdig gemaak. Wanneer 'n vaatjie leeg gelaat word en nie klam gehou
   word nie, en die duie begin uitdroog, krimp dit sodat die vat later
   inmekaar val. Dit is waar die uitdrukking "in duie stort" vandaan kom.
   Dit kan egter verhoed word, deur die ringe aan beide kante van die vat
   liggies na die middel toe te tik en sodoende die vat weer stewig en
   bruikbaar te maak.

   Deesdae is die ambag spesifiek verbind aan distillering in die
   wynbedryf, waar die kuiper omsien na die verouderingsvate waarin die
   wyn of ander spiritualieë in 'n horisontale posisie geberg word.

   Terwyl plastiekhouers vandag meestal houthouers vervang en die kuiper
   oorbodig gemaak het, is daar steeds 'n groot aanvraag vir goeie
   kwaliteit houtvate, en die idee is gevestig dat die hoogste kwaliteit
   vaatjies slegs met die hand deur professionele kuipers gemaak kan word.

   Daar word deesdae baie min na doodskismakers verwys as kuipers.

[wysig] Lees ook

     * Barrique

   Kategorieë: Houtwerk • Ambagte

