Kunstenaarskolonie Worpswede


   Die Kunstenaarskolonie Worpswede (Duits: Künstlerkolonie Worpswede) was
   'n lewens- en werkgemeenskap van kunstenaars wat in 1889 in die dorp
   Worpswede (tans Nedersakse in Noord-Duitsland), sowat 18 kilometer
   noordoos van Bremen, gestig is. Worpswede het sodoende die tuisdorp van
   beduidende impressionistiese en ekspressionistiese Duitse kunstenaars
   geword.

[wysig] Geskiedenis

   Die Barkenhoff in Worpswede
   Die Barkenhoff in Worpswede

   In 1889 het die kunstenaars Fritz Mackensen, Hans am Ende en Otto
   Modersohn hulle in die dorp Worpswede gevestig en hier 'n
   kunstenaarskolonie gestig. In 1893 het Fritz Overbeck en in 1894
   Heinrich Vogeler by hulle aangesluit, terwyl Carl Vinnen uit Beverstedt
   informele kontak met die groep gehad het. Paula Becker, wat in 1901 met
   Otto Modersohn sou trou, het haar in 1898 in Worpswede gevestig waar
   Fritz Mackensen skilderlesse aan haar gegee het.

   In 1895 het Heinrich Vogeler die voormalige plaashuis Barkenhoff gekoop
   wat hy volgens die Art Nouveau-styl omgebou het. Die Barkenhoff het
   vervolgens tot die sentrum van die kunstenaarsbeweging in Worpswede
   ontwikkel. Die eenvoudige landelike lewe en die Noord-Duitse
   landskapstoneel het ook skrywers soos Rainer Maria Rilke, sy latere
   vrou, die beeldhoueres Clara Westhoff, en Manfred Hausmann geïnspireer.
   Die argitek Bernhard Hoetger, skepper van die Böttcherstraße in Bremen,
   het in Worpswede ekspressionistiese baksteengeboue en -monumente geskep
   soos die Niedersachsenstein op die klein bergspits Weyerberg, wat met
   'n hoogte van 50 meter bo-oor die heidelandskap van Worpswede
   verrys.^[1]

   Die kunstenaars het veral belang gestel in die landskap se natuurlike
   lig, die landelike motiewe en landskapstonele, maar was ook gedryf deur
   romantiese verlange na die idille van die eenvoudige boerelewe in die
   natuur. Die kunstenaars se kunsgalerye en ateljees staan vandag oop vir
   besoekers, en daar woord ook gereeld uitstallings gehou.

[wysig] Verwysings

    1. ^ DreiStromLand. Ems - Weser - Elbe. Boekdeel 2. Hamburg: edition
       nordwest im Europa Verlag 2005, bl. 279

   Kategorieë: Duitsland • Kuns

