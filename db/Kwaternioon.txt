Kwaternioon


   'n Kwaternioon is 'n hiperkomplekse getal wat bestaan uit vier dele.
   Dit is 'n uitbreiding van komplekse getalle sonder die eienskap van
   kommutatiwiteit. Hulle is eerste beskryf in 1843 deur Sir William Rowan
   Hamilton en toegepas in drie-dimensionele meganika. Aanvanklik is
   kwaternione gesien as problematies aangesien dit nie voldoen het aan
   die kommutatiewe wet nie, dit wil sê, ab \neq ba . Alhoewel hul gebruik
   in meeste velde vervang is met vektore, word dit steeds gebruik in
   teoretiese en toegepaste wiskunde, veral vir berekeninge wat rotasies
   in drie-dimensionele ruimte bevat, soos byvoorbeeld in
   drie-dimensionele rekenaargrafika.

   Mens kan 'n kwaternioon beskou as 'n reële getal saam met drie
   imaginêre getalle of as 'n paar van twee komplekse getalle. In die
   eerste opvatting kan ons skryf:

                q = a + b\mathbf{i} + c\mathbf{j} + d\mathbf{k}

   Dit maak 'n kwaternioon 'n vier-dimensionale objek.

   Die drie imaginêre eenhede i, j en k het 'n selfde kwadraat:
   \mathbf{i}^2 = \mathbf{j}^2 = \mathbf{k}^2 = -1 .

   Komplekse getalle kan beskou word as 'n spesiale geval van kwaternione
   met twee van die konstante a,b of c gelyk nul. Die drie imaginêre
   eenhede i, j en k word gereeld saamgevoeg in 'n vektor q, maar
   kwaternione is ouer as vektore (die wiskunde van vektore is later
   ontwikkel uit kwaternione) en die vektor q is 'n polêre, nie 'n aksiale
   vektor nie.

[wysig] Bewerkings

   Die som of verskil van twee kwaternione is eenvoudig (en soortgelyk aan
   vektore):

          q_1 = a_1 + b_1\mathbf{i} + c_1\mathbf{j} + d_1\mathbf{k}
          q_2 = a_2 + b_2\mathbf{i} + c_2\mathbf{j} + d_2\mathbf{k}
          q_1 + q_2 = (a_1 + a_2) + (b_1 + b_2)\mathbf{i} + (c_1 +
          c_2)\mathbf{j} + (d_1 + d_2)\mathbf{k}

   Die volgende stel vergelykings is die fundamentele aspekte van
   vermeningvuldigingsidentiteite vir kwaternione:

          i^2 = j^2 = k^2 = i j k = -1 , \,\!

   waar i, j, en k imaginêre getalle is. Die vermenigvuldiging van
   basiskwaternione kan hieruit afgelei word:

          \begin{matrix} ij & = & k, & & & & ji & = & -k, \\ jk & = & i, &
          & & & kj & = & -i, \\ ki & = & j, & & & & ik & = & -j.
          \end{matrix}

   Byvoorbeeld, aangesien

          - 1 = i j k, \,\!

   deur altwee kante aan die regterkant met k te vermenigvuldig, gee

          \begin{matrix} -k & = & i j k k, \\ & = & i j (-1), \\ k & = & i
          j. \end{matrix} \,\!

   Die gevolg is dat vermenigvuldiging nie kommuteer nie: q_1q_2 \neq
   q_2q_1

[wysig] Toepassing in rekenaargrafika

   Kwaternione het lank baie onbekend gebly, maar is nou in gebruik in
   programmatuur vir speletjies en vlugsimulasie. Draaiing in drie
   dimensies kan gemaklik beskryf word met kwaternione sonder die probleem
   wat Gimball lock genoem word. Dié probleem kan na vore kom as draaiing
   beskryf word met Euler-hoeke en kan die programmatuur laat faal. As
   mens met kwaternione 'n rotasie wil uitvoer moet eers die rotasie as
   (hkl) ingevoer word in die vektordeel van 'n kwaternioon:

          q_{rotasie} = 0 + h\mathbf{i} + k\mathbf{j} + l\mathbf{k}

   Hierdie kwaternioon word genormaliseer deur te deel deur \sqrt{h^2 +
   k^2 + l^2} .

          q_{rotasie} = 0 + \mathbf{q} = 0 + \frac{h\mathbf{i} +
          k\mathbf{j} + l\mathbf{k}}{\sqrt{h^2 + k^2 + l^2}}

   Die rotasiehoek α word rond die as (hkl) ingevoer deur die sinus en
   cosinus van die halwe hoek te neem en in te voeg in 'n uitdrukking wat
   analoog is aan die Euler-uitdrukking vir komplekse getalle:

          q_{rotasie^\alpha} = \cos \frac{\alpha}{2} + \sin
          \frac{\alpha}{2}\mathbf{q}

   Analoog aan komplekse getalle is daar 'n gekonjugeerde:

          q^*_{rotasie^\alpha} = \cos \frac{\alpha}{2} - \sin
          \frac{\alpha}{2}\mathbf{q}

   'n Punt (xyz) in drie dimensies kan ook geskryf word as 'n ('suiwer')
   kwaternioon:

          q_{punt} = 0 = x\mathbf{i} + y\mathbf{j} + z\mathbf{k}

   Die punt kan gedraai word deur die vermenigvuldiging:

          q'_{punt} = q_{rotasie} \times q_{punt} \times q^*_{rotasie}

   Die resultaat q'[punt] is 'n punt in drie en nie vier dimensies nie:
   q'_{punt}= 0 + x'\mathbf{i} + y'\mathbf{j} + z\mathbf{k} en is ook 'n
   suiwere kwaternioon met a=0 (of in 'n rekenaar 'n afrondingsgetal soos
   10^-14). Mens kan die draaiing in drie dimensies sien as twee
   spieëlinge wat die punt in en weer uit die vierde dimensie bring.
   Kategorie: Komplekse getalle

