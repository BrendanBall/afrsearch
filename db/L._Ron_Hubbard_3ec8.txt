L. Ron Hubbard


   In die vroeë 1950's het L. Ron Hubbard, 'n wetenskaplike, skrywer en
   wêreldreisiger, 'n opskudding in die VSA veroorsaak met 'n nuwe
   doktrine wat hy "Dianetics" genoem het. Die Kerk van Sciëntologie sou
   later tot stand kom as direkte uitvloeisel van hierdie doktrine.
   Lafayette Ronald Hubbard is op 13 Maart 1911 in Tilden, Nebraska (VSA),
   gebore en het van jongs af 'n intense belangstelling gehad in die
   werking van die menslike verstand en denke. Volgens die Kerk van die
   Sciëntologie se amptelike biografie oor hom het hy as jong man die
   geleentheid gehad om verskeie wêreldreise aan te pak, waartydens hy
   onder meer in aanraking gekom het met Oosterse gelowe en filosofieë
   soos die Hindoeïsme, Boeddhisme en Taoïsme. Hy het later onder meer
   wiskunde, ingenieurswese en kernfisika aan die George
   Washington-universiteit bestudeer en was ook 'n vlootoffisier tydens
   die Tweede Wêreldoorlog. Hubbard is swaar gewond in die Oorlog, en dit
   was tydens die lang herstelperiode dat hy sy doktrine van Dianetics
   heeltemal kon formuleer. Hy het ook sy herstel toegeskryf aan die
   toepassing van elemente van hierdie doktrine op homself.

[wysig] Die begin: Dianetika

   In 1950 is die publikasie van L Ron (soos Sciëntoloë vandag na hom
   verwys) se boek Dianetics: The Modern Science of Mental Health begroet
   met skeptisisme deur baie lede van die wetenskaplike gemeenskap, maar
   die publiek was gou gaande daaroor. Aan die einde van dieselfde jaar is
   die Hubbard Dianetic Research Foundation gestig en is die beginsels van
   "Dianetics" (Dianetika) eers op verskeie plekke in die VSA en daarna
   ook in onder meer Nieu-Seeland, Australië en Suid-Afrika toegepas.

[wysig] Twee komponente van verstand

   Volgens die doktrine van Dianetika bestaan die menslike verstand
   (Engels: "mind") uit twee komponente, naamlik die analitiese en die
   reaktiewe. Die analitiese - soortgelyk aan Sigmund Freud se begrip van
   "ego" - is die bewustelike deel van die verstand wat 'n mens deurentyd
   gebruik. Wanneer 'n persoon egter blootgestel word aan negatiewe
   emosionele ervarings, skok of fisieke pyn, sluit die analitiese
   verstand outomaties af en neem die reaktiewe verstand sy funksies oor.
   Die reaktiewe verstand neem in hierdie tye kennis van alles wat gebeur,
   maar wanneer die analitiese verstand later weer in beheer is, kan die
   persoon nie noodwendig die besonderhede onthou nie. Die "opnames" van
   die reaktiewe verstand word "engramme" genoem en as dit nie verwyder of
   "uitgevee" word nie, verhinder dit 'n mens om tot sy volle potensiaal
   te ontwikkel. Tydens terapeutiese sessies wat ouditering (Engels:
   "auditing") genoem word, word die persoon gehelp om engramme op te
   spoor, deur te werk en uit te wis. Die doel van hierdie sessies, wat
   deur 'n "ouditeur" gelei word, is om die individu te help om "skoon" te
   word sodat sy analitiese verstand kan funksioneer sonder die negatiewe
   uitwerking van die reaktiewe verstand en sy engramme.
   Kategorieë: Amerikaanse skrywers • Wetenskaplikes

