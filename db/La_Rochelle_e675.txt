La Rochelle


                                                              La Rochelle
                                             Land:                Frankryk
                                   Gewes (région):        Poitou-Charentes
                                      Département:  Charente-Maritime (17)
                                       Koördinate:      46°09' N, 01°09' O
                                      Oppervlakte:             28,43 vk km
                                        Bevolking:           76 584 (1999)
                               Bevolkingsdigtheid:           2 694 / vk km
                                           Hoogte:     0-28 m bo seespieël
                                     Burgemeester: Maxime Bono (2008-2014)

   La Rochelle is 'n stad in die weste van Frankryk en die hoofstad
   (prefektuur) van die département Charente-Maritime met 76 584 inwoners
   (1999). La Rochelle is een van die belangrikste Franse hawens aan die
   Atlantiese Oseaan en speel 'n groot rol by die stigting van die Franse
   kolonies in Noord-Amerika. Danksy sy pragtige wit sandsteengeboue staan
   dit in Frankryk bekend as la ville blanche - "die wit stad". Die stad
   word deur 'n brug met 'n lengte van 2,9 kilometer met die eiland Île de
   Ré verbind. Sy hawe lê aan die einde van 'n beskermde seestraat, die
   Pertuis d'Antioche.
   La Rochelle
   La Rochelle

   Inhoud

        * 1 Geskiedenis
             + 1.1 Die beleg van La Rochelle
             + 1.2 La Rochelle en die Nuwe Wêreld
             + 1.3 Die 19de eeu
             + 1.4 Die Tweede Wêreldoorlog
        * 2 La Rochelle vandag
        * 3 Klimaat
        * 4 Besienswaardighede
        * 5 Eksterne skakels

[wysig] Geskiedenis

   La Rochelle is in die 10de eeu gestig en speel reeds in die 12de eeu 'n
   belangrike ekonomiese rol as Atlantiese seehawe. 'n Aantal
   handelsroetes van die Orde van die Tempeliers het La Rochelle as hulle
   eindpunt op die vasteland. Hertog Willem X van Akwitanië verleen in
   1137 die status van 'n vrye hawestad aan La Rochelle. Die burgemeester
   Guillaume de Montmirail, wat vyftig jaar later benoem word, is die
   eerste in Frankryk. Tot by die 15de eeu bly La Rochelle veral danksy
   die wyn- en southandel die grootste Atlantiese hawestad in Frankryk.

[wysig] Die beleg van La Rochelle

   Kardinaal Richelieu tydens die beleg van La Rochelle
   Kardinaal Richelieu tydens die beleg van La Rochelle

   Tydens die renaissance word La Rochelle die sentrum van 'n
   hervormingsbeweging en sedert 1568 ook 'n geestelike sentrum van die
   Hugenote-beweging. Die stad ontwikkel tot een van die liberaalste en
   welvarendste in die land. Die politieke ontwikkelings in die
   twintigerjare van die 17de eeu maak 'n einde aan hierdie bloeitydperk.
   Die prins van Guise verniel in 1622 die vloot van La Rochelle onder die
   bevel van Jean Guiton. Op 10 September 1627 lui 'n geveg met die
   koninklike troepe van Lodewyk XIII egter 'n tydperk van onrus en
   onderdrukking deur die owerhede in. As gevolg van die geveg word La
   Rochelle op bevel van kardinaal Richelieu veertien maande lank beleër.
   25 000 mense of twee derdes van sy bevolking sterf 'n hongerdood tydens
   die beleg. Met sy oorgawe raak die stad sy burgemeester en sy voorregte
   kwyt.

   Die toenemende vervolging van die Hugenote bereik sy hoogtepunt met die
   herroeping van die Edik van Nantes deur koning Lodewyk XIV. 'n Groot
   aantal Hugenote emigreer na die buiteland, en Protestantse burgers van
   La Rochelle is in hierdie tydperk (1689) ook die stigters van die stad
   New Rochelle naby die huidige New York.

[wysig] La Rochelle en die Nuwe Wêreld

   'n Nagtelike oorsig oor die hawe van La Rochelle
   'n Nagtelike oorsig oor die hawe van La Rochelle

   Die volgende tydperk is danksy die groeiende seehandel met die Nuwe
   Wêreld (Nieu-Frankryk in Noord-Amerika en die Antille-eilande in die
   Karibiese See) deur groot welvaart gekenmerk. La Rochelle speel 'n
   groot rol in die sogenaamde driehoekshandel, met slawe-invoere uit
   Afrika, suikerhandel met die plantasies in die Karibiese See en
   pelshandel met Kanada. Skepe uit La Rochelle neem Franse setlaars na
   Kanada en groot klippe, wat in La Rochelle as straatstene en
   boumateriaal vir pragtige geboue dien, terug na Frankryk. Maar hulle
   vervoer veral slawe uit Afrika na die plantasies van die Nuwe Wêreld.
   Die stad beleef 'n bloeitydperk ten opsigte van sy kuns, kultuur en
   argitektuur.

   As gevolg van die moeilike dekades van die Sewejarige Oorlog, die
   Franse Rewolusie en die Napoleoniese Oorloë raak La Rochelle sy
   leidende rol in die seehandel kwyt. Tegelykertyd verloor Frankryk die
   meeste van sy oorsese besittings in die Nuwe Wêreld en as gevolg van
   die konflikte met Groot-Brittanje verswak ook sy posisie as seemag.
   Hawens soos La Rochelle speel nou 'n kleiner rol.

[wysig] Die 19de eeu

   Die duikboot Plongeur (1863)
   Die duikboot Plongeur (1863)

   In 1864 word La Rochelle se hawe die toneel vir toetse met die wêreld
   se eerste meganies aangedrewe duikboot, die Plongeur, onder die bevel
   van Marie-Joseph-Camille Doré, 'n boorling van die stad.

[wysig] Die Tweede Wêreldoorlog

   Tydens die Tweede Wêreldoorlog rig die Duitsers 'n duikbootbasis in La
   Rochelle op. Weens die groot aantal vyandelike troepe is die stad die
   laaste in Frankryk wat teen die einde van die oorlog bevry is.

[wysig] La Rochelle vandag

   Die ou hawe van La Rochelle
   Die ou hawe van La Rochelle
   'n Brug verbind La Rochelle met die Île de Ré
   'n Brug verbind La Rochelle met die Île de Ré

   La Rochelle bewaar sy argitektuur en maritieme erfenis vir die nageslag
   en het tot 'n eersterangse toeristebestemming langs die weskus van
   Frankryk ontwikkel. Vissery, skeepsbou en seehandel (onder meer die
   invoer van ru-olie, Kanadese houtspane vir die Franse papierbedryf en
   tropiese hout) speel nog steeds 'n belangrike rol in die plaaslike
   ekonomie. Die stad behoort nog tot die tien grootste hawens van
   Frankryk, met sowat 1 000 vragskepe wat hier jaarliks aanlê, en
   gereelde verbindings met lande soos Argentinië, Chili, Indonesië en
   Sjina, maar sy hawe is te klein vir die meeste groot houerskepe.

   La Rochelle is die toneel van die grootste Europese handelskou vir
   bote, Le Grand Pavois, en het talle nywerhede rondom die bou van bote
   en jagte ontwikkel. Die moderne jaghawe van Les Minimes, wat plekke vir
   3 500 skepe en bote bied, is die grootste van sy soort aan die Europese
   Atlantiese kus en die tweede grootste in Frankryk na Marseille.

   Die grootste ondernemings in die metropolitaanse gebied van La Rochelle
   is Alstom, wat hier die nuwe trem Citadis ontwikkel, Delphi Diesel
   Systems ('n vervaardiger van dieselenjins), Rhodia Electronics &
   Catalysis ('n vervaardiger van bymiddels vir katalisatore en die
   elektroniese bedryf) en Dufour ('n vervaardiger van sportbote).

[wysig] Klimaat

   Moderne argitektuur in La Rochelle
   Moderne argitektuur in La Rochelle

   Alhoewel La Rochelle op dieselfde breedtegraad soos Montréal in Kanada
   lê, word die plaaslike klimaat danksy die invloed van die Golfstroom
   dwarsdeur die jaar deur gematigde temperature gekenmerk. Die gemiddelde
   temperatuur is 5 °C in Januarie (met 91 sonskynure) en 24 °C in Julie
   (met 302 sonskynure).

[wysig] Besienswaardighede

     * 'n Ou stadpaleis uit die 18de eeu huisves die Musée du Nouveau
       Monde (Museum van die Nuwe Wêreld), wat La Rochelle se betrekkinge
       met die Nuwe Wêreld sedert die 16de eeu behandel.
     * Die Musée rochelais d'histoire protestante is gewy aan die
       geskiedenis van die protestantisme in La Rochelle en in die
       provinsies Aunis en Saintonge.

[wysig] Eksterne skakels

     * Die amptelike webwerf van La Rochelle

   Kategorieë: Stede in Frankryk • Poitou-Charentes

