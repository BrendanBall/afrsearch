La Spezia


                                                                La Spezia

                                           Land:                    Italië
                                          Gewes:                   Ligurië
                                      Provinsie:            La Spezia (SP)
                                     Koördinate:         44°06' N, 9°49' O
                                    Oppervlakte:                    51 km²
                                      Bevolking: 94 206 (31 Desember 2004)
                             Bevolkingsdigtheid:               1 785 / km²
                                         Hoogte:        0 meter bo seevlak
                                   Burgemeester:            Giorgio Pagano
                              Amptelike webwerf:              comune.sp.it

   La Spezia is die hoofstad van die gelyknamige Italiaanse provinsie en
   met sowat 94 000 inwoners die tweede grootste stad van Ligurië. Sy
   seehawe trek voordeel uit 'n beskermde ligging in die Golf van La
   Spezia.

[wysig] Geskiedenis

   Die naam Spezia verskyn vir die eerste keer in die 13de eeu, toe die
   stad onder die heerskappy van Genua gekom het. Die stad het egter 'n
   onbeduidende seehawe gebly, tot by die tydperk van die Franse Rewolusie
   en Franse Keiserryk, toe Napoléon Bonaparte dit tot 'n vlootbasis laat
   uitbou het.
   'n Panoramiese uitsig oor La Spezia
   'n Panoramiese uitsig oor La Spezia

   Ná sy inlywing by die Koninkryk Sardinië deur 'n besluit van die
   Kongres van Wene het La Spezia vinnig gegroei, veral nadat die
   vlootbasis van Genua na La Spezia verskuif is.

   Die stad en sy hawe, wat deur die Duitse Vloot gebruik is, is tydens
   die Tweede Wêreldoorlog deur gealliëerde bomaanvalle verwoes. Vandag is
   La Spezia die tweede belangrikste vlootbasis van Italië na Taranto.

[wysig] Ekonomie

   Die hawe en skeepswerwe vorm die ekonomiese basis van die stad. Danksy
   die nabygeleë Cinque Terre speel ook die toerisme 'n belangrike rol.
   Teen die Magramonding oos van La Spezia lê die bouvalle van die
   Romeinse stad Luni, wat in die antieke tydperk sy naam aan die baai
   verleen het (Portus Lunae). Die dorpe Biassa, Campiglia en Marinasco in
   die omgewing van La Spezia is gewilde toeristebestemmings.
   Kategorie: Stede in Italië

