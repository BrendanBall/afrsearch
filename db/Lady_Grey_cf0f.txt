Lady Grey


   Lady Grey is 'n dorp aan die voet van die Witteberge in die provinsie
   Oos-Kaap, 63 km oos van Aliwal-Noord en 93 km noordwes van Barkly-Oos.

   Die dorp is in 1858 op die plaas Waaihoek gestig en verkry munisipale
   status in Oktober 1893 Dit is vernoem na die vrou van die goewerneur
   sir George Grey (1812 tot 1898).

[wysig] NG gemeente

   'n Openbare byeenkoms het op 2 Februarie 1857 plaasgevind op die plaas
   Vaalbank in die wyk Kraairivier van die Nederduitse Gereformeerde Kerke
   se gemeente Aliwal-Noord. Die doel was om die afstigting van 'n
   afsonderlike gemeente te bespreek.

   Die plaas Waaihoek is toe op 30 April 1857 vir 12 000 ryksdaalders van
   vier Botha-broers gekoop om as kerkplaas te dien. Daar is besluit om
   die goewerneur toestemming te vra om die plek na sy vrou, lady Grey, te
   vernoem. Op 13 Maart 1858 is daar vergader op die plaas Paardenvlies
   waar besluit is om 'n kerk van 60 by 34 by 18 voet met 'n konsistorie
   te bou. Die gebou is op 25 Februarie 1860 ingewy. Onder die sing van
   Psalm 100 vers 3 ("Gaan deur sy poorte in met lof...") het die gemeente
   die kerk binnegegaan.

   Omdat die eerste notuleboek van die gemeente verlore geraak het, kan
   die presiese stigtingsdatum net by benadering bepaal word, maar daar
   word vermoed dit was teen die einde van 1861. Die getal lidmate was
   slegs 300, hoewel dit in 1972 sowat 500 was, net om weer te daal tot
   295 in 1995 en 235 in 2006.

   Die gemeente was meer as 'n jaar lank vakant voor ds. David Ross, wat
   in Desember 1862 uit Skotland na Suid-Afrika gekom het, hom die vierde
   beroep laat welgeval het. Hy is as eerste predikant van die gemeente op
   30 Augustus 1863 bevestig. Hy het die bediening eers in 1908 neergelê,
   waarna ds. J.P. Wolhuter tot op 8 Januarie 1934 hier gebly het toe hy
   sy emeritaat aanvaar het. Tydens sy dienstyd is die tweede kerkgebou in
   1913 gebou.

[wysig] Bronne

     * Olivier, ds. P.J., Ons gemeentelike feesalbum, N.G. Kerk-uitgewers,
       Kaapstad en Pretoria, 1952.
     * Raper, P.E., Dictionary of South African Place Names, Lowry
       Publishers, Johannesburg, 1987.

   Kategorieë: Oos-Kaap • Dorpe in Suid-Afrika

