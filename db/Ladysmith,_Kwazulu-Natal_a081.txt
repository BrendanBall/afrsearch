Ladysmith, Kwazulu-Natal


   Ladysmith (2001: bevolking 225 452) is 'n groot dorp aan die oewer van
   die Kliprivier, in die uThukela-Distrik van Kwazulu-Natal, Suid-Afrika.
   Dit is 230 km noordwes van Durban en 365 km suid van Johannesburg.

   In 1847 het 'n aantal Voortrekkers hulle in die gebied gevestig en die
   dorp is in 1850 gestig as die hoofstad van die Republiek van Kliprivier
   met Andries Spies as hulle kommandant. Die republiek is in dieselfde
   jaar reeds deur die Britte geannekseer. Die dorp is vernoem na Juana
   Maria de los Delores de Leon Smith, wat ook bekend gestaan het as Lady
   Smith, die Spaanse vrou van Sir Harry Smith, die Goewerneur van die
   Kaapkolonie. 'n Fort is in 1879 gebou om die dorpenaars teen die
   Zoeloes te beskerm.

   Ladysmith het wêreldbekendheid verwerf met die draai van die vorige eeu
   toe dit vir 118 dae, van 2 November 1899 tot 28 Februarie 1900, tydens
   'n deurslaggewende stadium van die Tweede Vryheidsoorlog, deur magte
   van die ZAR en Oranje-Vrystaat beleër is. 3 000 Britse soldate het
   tydens die beleg omgekom.

   Belangrike nywerhede in die gebied sluit in voedselverwerking, tekstiel
   en die vervaardiging van motorbande.

   Sedert die stigting van die dorp is dit gereeld deur vloedwater van die
   Kliprivier geteister. in 1997 is die Qedusizi-dam voltooi as 'n
   vloedverswakkingsdam. Die Zoeloenaam van die dam beteken “einde van
   lyding”. Die Spioenkop Natuurreservaat is 25 km van Ladysmith geleë.

[wysig] Trivia

     * Tydens die Boereoorlog het Mohandas Gandhi 'n draagbaarkorps by
       Ladismith gevestig. Daar is 'n standbeeld van hom by die Lord
       Vishnutempel in Ladysmith.
     * Dit is die tuisdorp van Joseph Shabalala, stigter van die sanggroep
       Ladysmith Black Mambazo.
     * Dit is die geboorteplek van Thulane "Sugar Boy" Malinga, kampioen
       bokser.

   Kategorieë: Kwazulu-Natal • Dorpe in Suid-Afrika

