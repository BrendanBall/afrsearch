Laerskool Groote Schuur


   Die wapen is aangepas om die Engelse benaming te akkommodeer en die
   leuse van Afrikaans na Latyn verander
   Die wapen is aangepas om die Engelse benaming te akkommodeer en die
   leuse van Afrikaans na Latyn verander

   Die Laerskool Groote Schuur in Rondebosch, Kaapstad, het in sy bestaan
   van net meer as 70 jaar vir hom 'n naam gevestig as 'n klein skool waar
   groot dinge bereik word.

   Inhoud

        * 1 Agtergrond
        * 2 Begin
        * 3 Amptelike erkenning
        * 4 Tweede tuiste
        * 5 Huidige gebou
        * 6 Onlangse verlede
        * 7 Oudleerlinge
        * 8 Eksterne skakels

[wysig] Agtergrond

   Die vader van die skool is wyle prof. F.C.L. Bosman (indertyd lektor in
   Nederlands-Afrikaans aan die Universiteit van Kaapstad, later
   sekretaris van die Suid-Afrikaanse Akademie vir Wetenskap en Kuns en
   hoogleraar aan die Universiteit van Pretoria, wat, met sy terugkoms na
   Suid-Afrika uit Nederland in 1935 die probleem gehad het dat daar geen
   Afrikaansmediumskool in die Rondebosse omgewing vir sy ses jaar oue
   dogtertjie, Gracelina, was nie. Hy het 'n predikant van die NG gemeente
   Rondebosch, ds. A.M. Meiring, gevra om hom te help om die minimum van
   15 kinders en 'n lokaal te help bekom. Meiring het dadelik ingestem.

   Die skooltjie sou voorlopig uit een klassie van sub. A tot st. 2
   bestaan en as dit moes, sou ouers hulle kinders uit bestaande moes haal
   om hulle aan die nuwe skooltjie in Rondebosch toe te vertrou. 'n
   Afvaardiging het die by die skoolraad om die oprigting van die
   Afrikaansmediumskool in die onafrikaanse gebied gepleit, maar die raad
   het geweier en voorgestel die Meisieskool Oakhurst kan parallelle
   klasse vir daardie standerds instel, mits die nodige getal Afrikaanse
   leerlinge gevind kon word.

[wysig] Begin

   Toe die ouers die oggend van 29 Januarie 1936 by Oakhurst opdaag om
   hulle kinders in te skryf, moes hulle hoor Oakhurst se skoolkomitee
   weier beslis om parallelle klasse by die skool in te voer. Die ouers
   het buite die skool gevag terwyl Bosman en mev. J.D.M. Claassens per
   motor stad toe is om met die departement van onderwys te beraadslaag.
   Die superintendent-generaal was met vakansie op Hermanus, daarom het
   die sekretaris van die departement toestemming verleen die kinders kon
   tydelik in die NG gemeente Rondebosch se kerksaal gehuisves word.

   Die kerkraad het onmiddellik ingewillig om die saal aan die skooltjie
   te verhuur en mev. G. Dippenaar is as tydelike onderwyseres aangestel.
   Saam met die skoolhoof, mnr. D. Lamprecht, wat in Julie 1936 op
   aanbeveling van die stigters aangestel is, het die stewige fondamente
   van die skool gelê. In dieselfde maand as die hoof is ook 'n tydelike
   assistente aangestel. Gedurende die tweede kwartaal van die eerste jaar
   is reeds 36 kinders ingeskryf, sodat die kerksaal met 'n gordyn in twee
   gedeel moes word en die konsistorie ook as klaskamer moes dien.

[wysig] Amptelike erkenning

   Op 13 Julie 1936 is die skool amptelik erken. Dit het aanvanklik as die
   Primêre Afrikaansmedium Skool bekend gestaan. Oor die skool se
   erkenning, berig Die Burger op 14 Julie 1936: "Die dae is verby toe die
   blanke bevolking volgens ras en taal in twee geografiese groepe verdeel
   was, 'n plattelandse groep wat Afrikaans praat en 'n stedelike groep
   wat Engels praat . . . Die Afrikaner vind sy weg na die ou Moederstad
   terug, maar nie meer as vreemdeling of om, soos 'n aantal van die ou
   Hollandse families wat vandaar nooit weggegaan het, daar sy volksgevoel
   en sy taal te verloor nie. Besonder tekenend van hierdie ontwikkeling
   was die gebeurtenis wat daar gister in die saal van die Rondebosse kerk
   plaasgevind het. Die Afrikaansmedium-laerskool van Rondebosch is daar
   gister mondig verklaar."

[wysig] Tweede tuiste

   In die middel van 1937 is die moontlikheid van die verkryging van 'n
   statige ou herehuis, Forest Lodge, asook die huis van ene dr.
   Watermeyer, ondersoek. Die skoolraad het dit goegekeur dat Forest Lodge
   plus 'n syveldjie gehuur word ten einde die laerskool te huisves. Na
   die besluit geneem is, het die personeel en leerlinge hul tasse gepak
   en vanaf die kerk deur die duikweg langs Whyteweg tot by die hekkie
   naaste aan die huidige skool se swembad en daarna in die rigting van
   die woonhuis gestap waarin die skool byna 13 jaar lank onder uiters
   moeilike omstandighede gehuisves sou word.

   Teen die einde van 1937 was die getal leerlinge reeds 127 en in 1938
   het dit gestyg tot 136. 'n Bykomende onderwyseres is toegestaan.

   Op 4 Desember 1939 onthul Bosman, wat ondervoorsitter van die
   skoolkomitee geword het, die skool se wapen, ontwerp deur Die Burger se
   beroemde spotprenttekenaar, T.O. Honiball, en word die skool se leuse,
   "Groter en Hoër" aanvaar.

[wysig] Huidige gebou

   Die skool ontvan in Mei 1946 'n brief van die skoolraad waarin hy
   meegedeel word dat die raad by die departement aanbeveel het dat 'n
   gebou bestaande uit nege klaskamers, 'n gekombineerde houtwerk- en
   huishoudkundeklas, saal, biblioteek, personeelkamer, pakkamer,
   kleedkamers en skuiling vir die leerlinge opgerig word. Die aanbeveling
   is goedgekeur en die gebou is uiteindelik ingewy op 7 September 1949
   deur die superintendent-generaal van onderwys, dr. W. de Vos Malan.
   Bykomende klaskamers is op 7 September 1951 ingewy en op 30 Mei 1955 is
   die skoolsaal deur dr. J.G. Meiring, superintendent-generaal van
   onderwys, ingewy.

[wysig] Onlangse verlede

   Mnr. D. Lamprecht, skoolhoof, het aan die einde van 1969 ná 44 jaar in
   die onderwys afgetree. Hy was van 1936 af aan die Laerskool Groote
   Schuur verbonde en onder sy leiding het die skool van 17 leerlinge tot
   meer as 500 gegroei. 'n Borsbeeld van hom is in die skool onthul deur
   Chris Heunis, 'n latere minister.

   Lamprecht is opgevolg deur mnr. Danie Marais (1970 tot 1986), wat op sy
   beurt opgevolg is deur mnr. Anton Meyer (1987- ), die huidige (2007)
   hoof. Daar was dus net drie skoolhoofde in die skool se eerste 70 jaar.

   'n Hoogtepunt in die skool se geskiedenis was toe die senior koor,
   onder leiding van me. Veranza Winterbach, die laerskoolkoor-afdeling
   van die Roodepoortse Internasionale Eisteddfod in 1983 wen met 'n
   gemiddelde punt van 90%.

   In die tagtigerjare het die skool se leerlingtal onder druk gekom weens
   die voortdurende verhuising uit Rondebosch en omgewing van
   Afrikaanssprekendes. Die Laerskool Oude Molen in Pinelands se leerlinge
   het aan die begin van 1985 by Groote Schuur ingeskakel, maar steeds het
   die afname voortgeduur tot Engels as onderrigmedium naas Afrikaans in
   1996 ingevoer is. Die getal Afrikaanse kinders het bly daal tot sowat
   10% van die totaal, maar die leerdertal is tans stabiel op sowat 350,
   verdeel in twee klasse per graad, waarvan een deels Afrikaans is.

[wysig] Oudleerlinge

   Enkele van die oudleerlinge van Groote Schuur is die sangeresse Laurika
   Rauch en Mynie Grové, die skilderes Ann Nosworthy, redakteur van die
   Swartland en Weskus Herald, Morné van Rooyen, sangeres Anize du
   Plessis, skrywer en Rapport-verslaggewer Anoeschka von Meck, mediese
   navorser dr. Anneke Hesseling, medikus dr. Braam Ackermann, skrywer
   Carina Diedericks-Hugo, wêreldkampioen-perderuiter Bongani Mvumvu,
   pianis Janine Neethling, bekroonde joernalis Willemien Brümmer, en die
   kinders van onder meer P.W. Botha, ministers Dawie de Villiers en Ami
   Venter, dr. D.F. Malan en die TV-nuusman Charl Pauw.

[wysig] Eksterne skakels

     * Die skool se eie webwerf
     * Onderhoud met Anoeschka von Meck
     * Outobiografie van Carina Diedericks-Hugo
     * Onderhoud op TV-aktualiteitsprogram "Carte Blanche" met Bongani
       Mvumvu
     * Albert Maritz vertel van Nataniël se besoek aan die skool

   Kategorieë: Suid-Afrikaanse skole • Onderwys • Wes-Kaap

