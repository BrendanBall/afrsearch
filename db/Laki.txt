Laki


   Lakagígar
   Lakagígar
   Een van Laki se kraters
   Een van Laki se kraters

   Die Yslandse vulkaan Laki lê op die sogenaamde Lakikloof in die
   suid-ooste van die eiland. In die 18de eeu is die kloof die skouplek
   van 'n geweldige vulkaanuitbarsting.

   Op 8 Junie 1783 bars die kloof en laat die Laki-vulkaan ontstaan, wat
   Ysland met 'n dik laag van fyn as bedek en groot hoeveelhede toksiese
   gasse vrystel. Die Laki bly nog agt maande lank aktief en blaas sowat
   15 miljoen kubieke kilometer se lawa uit. Meer dan 500 vierkante
   kilometer grond is met die lawa bedek. Volgens hedendaagse ramings het
   die uitbarsting ook meer dan 120 miljoen ton swaweldioksied, 15 miljoen
   ton fluoorwaterstofsuur en sewe miljoen ton chloorwaterstofsuur
   vrygestel. Talle diere en mense is deur die hoë konsentrasie fluoriede
   en arseenverbindings in die water vergif.

   Volgens Yslandse ramings word sowat een vyfde of 10 000 mense van die
   eiland se bevolking slagoffers van die natuurramp. Destydse berigte
   verwys na 'n gaswolk wat die hele Noordelike Halfrond oordek het en tot
   'n grootskaalse weersverandering lei. Lugbesoedeling en
   temperatuuruiterstes, wat deur die vulkaanuitbarsting veroorsaak word,
   pla Engeland en Frankryk tussen 1783 en 1784, waar respektiewelik
   20 000 en 16 000 sterfgevalle as gevolg van die ramp aangeteken word.
   Kategorie: Ysland

