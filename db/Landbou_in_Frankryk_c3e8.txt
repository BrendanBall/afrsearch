Landbou in Frankryk


          Ekonomie van Frankryk


   Air France
     CAC 40
      Euro
     Landbou
      SNCF

   Die landbou in Frankryk trek voordeel uit die feit dat 'n relatief
   groot deel van die Franse oppervlak geskik is landbou (sowat 0,5
   hektaar per inwoner) en daarnaas uit die geografiese ligging teen die
   45^ste breedtegraad en gunstige klimaattoestande, wat die verbouing van
   sowel Noord-Europese asook Mediterreense kultivare moontlik maak.
   Daarnaas lewer die oorsese départements en gebiede groot hoeveelhede
   tropiese produkte soos suikerriet, piesangs, vrugte en blomme. Hierdie
   besonderhede maak van Frankryk dan ook die vernaamste landbounasie in
   die Europese Unie. Die hoofsaaklike agrariese produkte is graan
   (koring, mielies) en suiker, wyn, melk en suiwelprodukte, vrugte en
   groente, vee en vleisprodukte. Die laasgenoemde sektor ly egter onder
   'n aantal opeenvolgende krisisse soos BSE en voëlgriep.

   Die landbousektor verskaf werk aan 3,6 persent van die totale Franse
   beroepsbevolking. Ingevolge die gemeenskaplike landboubeleid van die
   Europese Unie is die Franse landboubedryf voortdurend gemoderniseer,
   wat die behoefte aan mannekrag steeds verminder het. 'n Sterk agrariese
   nywerheidsektor steun die landbouaktiwiteite in die land.

   Inhoud

        * 1 Die Franse landbou se posisie in die Europese Unie
        * 2 Die landbou se posisie in die Franse ekonomie
        * 3 Struktuur van die boerderye
        * 4 Grondbenutting
        * 5 Vegetariese produkte
             + 5.1 Graangewasse
             + 5.2 Industriële kultivare: Vrugte en groente
             + 5.3 Wynbou
        * 6 Hoofsaaklike landbouprodukte
        * 7 Produksie en toegevoegde waarde

[wysig] Die Franse landbou se posisie in die Europese Unie

   Boerderyhuise temidde van laventelvelde is 'n tipiese landskapstoneel
   van Provence
   Boerderyhuise temidde van laventelvelde is 'n tipiese landskapstoneel
   van Provence

   Sedert die 19de eeu ontwikkel die Franse landbou danksy 'n aantal
   proteksionistiese maatreëls veral met die oog op die binnelandse mark.
   Ongeag die groot landbougebied kan die plaaslike bedryf weens sy lae
   produktiwiteit in die twintiger- en dertigerjare van die 20ste eeu - en
   veral in die oorlogstye - nie heeltemaal in die land se behoeftes
   voorsien nie.

   In die tyd na die Tweede Wêreldorlog begin die Franse regering binne
   die bestek van sy eerste moderniseringsplan om die landbou stelselmatig
   by die land se behoeftes aan te pas, deur onder meer die meganisering
   te bevorder, die bemesting te verbeter en die bedryf te rasionaliseer.
   As gevolg van die nuwe beleid styg die produksie in sommige
   landboukundige sektore vinniger as verwag. Teen die middel van die
   vyftigerjare oorskry die aanbod van byvoorbeeld beesvleis en melk reeds
   die navraag, sodat die owerhede gedwing is om die produksie te
   reguleer.

   Sedert die sestigerjare bepaal die gemeenskaplike agrariese beleid van
   die Europese Ekonomiese Gemeenskap (later: Europese Unie) die
   landbouproduksie in die land. Oorspronklike vrese dat ander EU-lede se
   meer produktiewe agrariese sektore die Franse boerderye sou kon
   benadeel, blyk oordrewe te wees. Die Franse landbou pas vinnig by die
   gemeenskaplike mark aan, verhoog sy produktiwiteit aansienlik met
   jaarliks sowat 8 persent en begin steeds meer van sy produksie na ander
   lande van die gemeenskap uitvoer. Die stabilisering en verhoging van
   pryse steun die gunstige ontwikkeling verder. Inkomste in die landbou
   verhoog teen dieselfde koers as dié van ander sektore in die ekonomie.

   Die gemeenskaplike mark vir agrariese produkte beland eers teen die
   tagtigerjare in 'n krisis, toe die produksie duidelik bo die Europese
   navraag begin styg het. Maatreëls om die inkomste in die landbou te
   stabiliseer het in die praktyk veral op 'n sterk subsidiëring van die
   landboubedryf uitgeloop.

   Die toekoms van die bedryf sal moontlik nie meer net die verhoging van
   die grond en diere se produktiwiteit behels nie. Veral om ekologiese
   redes sal alternatiewe soos biologiese boerdery 'n groter rol moet
   speel.

[wysig] Die landbou se posisie in die Franse ekonomie

   In 1969 het die Franse landbousektor vir die eerste keer 'n positiewe
   handelbalans, wat sedertdien steeds verder verbeter het. Tans beloop
   die oorskot 9 miljard Euro. Met uitvoere ter waarde van 35 miljard Euro
   en invoere ter waarde van 26 miljard Euro het Frankryk ten opsigte van
   uitvoere tot die tweede grootste landbounasie op die wêreldmark
   ontwikkel. Wyn en dranke lewer die grootste bydraes tot die oorskot en
   het sedert 1970 sterk gegroei. Ander belangrike uitvoerprodukte is
   graan, suiwelprodukte, vee, suiker en suikerprodukte. Die land is in
   staat om in die meeste van sy eie behoeftes te voorsien, met
   uitsondering van vis- en visprodukte, tabak, bepaalde oliesade, vrugte
   en verwerkte vrugte, en eksotiese produkte soos koffie, tee, kakao en
   speserye. Sowat 70 persent van die in- en uitvoere is binne die
   lidstate van die Europese Unie. Die landbou en die agrariese nywerhede
   (agri-besighede) se bydrae tot die bruto geografiese produk beloop in
   die jaar 2004 3,9 persent. Dit het omtrent die jaar 1980 tot 7 persent
   gestyg.

   Die aantal werkgeleenthede in die landbousektor beloop 875 200 (waarvan
   792 800 voltyds) volgens die ondersoek oor die struktuur van Franse
   boerderye in 2003.

   Volgens gegewens van die Insee^1 het die aantal werknemers in die
   landbousektor in 2005 tot 894 000 of 3,6 persent van die totale
   beroepsbevolking gestyg. Die aantal landarbeiders bly relatief klein;
   boere het min werknemers en maak eerder gebruik van familielede.

[wysig] Struktuur van die boerderye

   Die Franse landbousektor bevat 367 200 boerderye met 'n totale
   landbougebied van 25 519 000 hektaar (2003), wat gelykstaan aan 'n
   gemiddelde van 69,5 hektaar per boerdery. Sowat twee derdes van die
   boerdery is tradisionele plase, terwyl een derde as maatskappye met
   beperkte aanspreeklikheid (exploitation agricole à responsabilité
   limitée, EARL - 61 100 boerderye) en koöperasies (groupement agricole
   d'exploitation en commun, GAEC - 42 800 boerderye) opereer.

[wysig] Grondbenutting

   Melkkoeie in Normandië
   Melkkoeie in Normandië

   In 2003 bestaan die totale Franse oppervlakte van 548 000 vierkante
   kilometer uit:
     * landbougebiede (bewerkbare oppervlakte, surface agricole utile,
       SAU) : 295 000 vk km (53,7 persent), waarvan :
          + akkerland : 184 000 vk km (33,5 persent), waarvan :
               o graangewasse : 89 000 vk km (16,3 persent) ;
               o kunsmatige weivelde/grasvlaktes : 30 000 vk km (5,4
                 persent)
               o oliegewasse : 19 000 vk km (3,4 persent) ;
               o eenjarige veevoergewasse : 17 000 vk km (3,0 persent) ;
               o braakland : 13 000 vk km (2,4 persent).
          + permanente kulture : 111 000 vk km (20,2 persent), waarvan :
               o permanente weivelde : 100 000 vk km (18,1 persent) ;
               o wingerde : 8 900 vk km (1,6 persent) :
     * ander oppervlakke :
          + bosgebiede, bosplantasies, braakland : 182 000 vk km (33,2
            persent) ;
          + ander nie-bewerkte oppervlakke (mere, verstedeliking,
            infrastruktuur) : 70 000 vk km (12,8 persent).

   Graangewasse is met 50 persent van die bewerkte oppervlak verreweg die
   belangrikste kultivare.

[wysig] Vegetariese produkte

[wysig] Graangewasse

   Die wynboustreke van Frankryk. Gebiede waar Franse sjampanje verbou
   word, word in rooi aangedui
   Die wynboustreke van Frankryk. Gebiede waar Franse sjampanje verbou
   word, word in rooi aangedui

   Die totale opbrengs van graangewasse beloop in 2005 63,7 miljoen ton,
   'n daling van 10 persent teenoor die jaar 2004. Veral die oes van
   mielies het as gevolg van droogte duidelik afgeneem. Sagte koring bly
   die belangrikste graansoort met sowat 30 miljoen ton. 9,2 miljoen
   hektaar bewerkbare grond is vir graangewasse gebruik.

[wysig] Industriële kultivare: Vrugte en groente

   Op 270 000 hektaar of 'n gemiddelde van 9 hektaar per boerdery word
   tans groente verbou, met 'n jaarlikse opbrengs van 6,2 miljoen ton in
   2005. Frankryk is na Italië en Spanje die derde grootste produsent in
   die Europese Unie, met tamaties as sy hoofsaaklike produk.

   Die vrugteoes beloop in 2005 3,4 miljoen ton, waarvan ongeveer die
   helfte appels. Frankryk is tans die wêreld se grootste uitvoerder van
   appels (sowat die helfte van sy twintig miljoen appelbome is in
   Normandië gekonsentreer) en na Italië en Spanje die derde grootste
   vrugteprodusent in die Europese Unie.

[wysig] Wynbou

   Die meeste Franse wynbedryf word in 2004 nog steeds deur 'n groot
   aantal klein ondernemings oorheers. Die totale wynproduksie beloop 53,2
   miljoen hektoliter in 2005, 'n daling van 10 persent teenoor die jaar
   2004.

   Van die totale opbrengs is
     * 23,7 persent wyne van oorsprong (vins d'appellation),
     * 14,3 persent tafelwyne,
     * 9,2 persent wyne wat vir ie cognac-produksie gebruik word en
     * 6,2 persent ander wyne.

   Meer as 'n derde van die Franse wynproduksie ter waarde van sowat 6
   miljarde Euro word uitgevoer, alhoewel Franse wyne op die histories
   belangrikste markte - die Verenigde State, Duitsland en die
   Benelux-lande - nou minder gewild is. Slegs die Engelse mark het ten
   opsigte van die hoeveelheid ingevoerde Franse wyn stabiel gebly.
   Daarenteen raak oorsese wyne uit die Verenigde State, Australië en
   Suid-Afrika steeds meer gewild op die Europese markte.

[wysig] Hoofsaaklike landbouprodukte

   Die hoofsaaklike Franse landbouprodukte volgens opbrengs en waarde is
   volgens die FAO in 2004:
   RANGLYS    PRODUK     OPBRENGS IN TON WÊRELDRANG
      1       Koring       39 641 000       5de
      2     Suikerbeet     29 419 000       1ste
      3      Koeimelk      24 200 000       5de
      4       Mielies      15 743 000       5de
      5        Gars        10 999 000       5de
      6       Druiwe        7 800 000       2de
      7     Aartappels      6 900 000       10de
      8        Raap         3 961 000       5de
      9       Groente       3 000 000       8de
     10       Appels        2 400 000       4de
     11      Varkvleis      2 100 000       7de
     12      Beesvleis      1 850 000       7de
     13      Triticale      1 842 000       3de
     14       Ertjies       1 674 000       2de
     15    Sonneblomsaad    1 456 000       6de
     16    Hoendervleis     1 200 000       9de
     17    Hoendereiers     1 010 000       8de
     18      Tamaties        855 000       22ste
     19    Kalkoenvleis      625 000        2de
     20        Hawer         594 000        14de

[wysig] Produksie en toegevoegde waarde

   KATEGORIE 2004 VERANDERING 2004/2003 IN %
   Miljarde Euro Produksie Prys Waarde
   Produksie sonder subsidies 57,5 10,9 -7,0 3,2
   Subsidies 7,6 13,6 -7,4 5,1
   Produksie teen basispryse^2 65,1 11,2 -7,1 3,4
   waarvan: Vegetariese produkte 37,6 20,5 -12,7 5,2
   Graanprodukte 10,3 28,1 -17,2 6,1
   Olie en proteïene 2,2 10,1 -10,5 -1,4
   Suikerbeet 1,1 4,0 -3,6 0,3
   Ander industriële plante^3 0,6 3,9 -6,7 -3,1
   Vrugte, groente, aartappels 6,5 6,6 -12,9 -7,2
   Wyn 9,5 28,0 -4,2 22,7
   Veevoer, plante, blomme 7,4 23,0 -17,9 1,0
   waarvan: Dierprodukte 24,4 -1,0 1,9 0,9
   Vee 12,1 -1,8 4,8 3,0
   Pluimvee, eiers 3,8 -0,4 -4,2 -4,6
   Melk en ander veeteeltprodukte 8,5 -0,3 0,8 0,5
   waarvan: Landboukundige dienste^4 8,5 -0,3 0,8 0,5
   Intermediêre verbruik^5 34,0 3,4 -0,3 3,1
   Bruto toegevoegde waarde 31,1 19,9 -13,5 3,7
   Verbruik van vaste kapitaal 8,8 0,1 3,3 3,4
   Netto toegevoegde waarde 22,2 27,8 -8,7 3,9
     __________________________________________________________________

   Voetnotas:

   ^1 Insee: Institut national de la statistique et des études économiques
   - Nasionale instituut van statistiek en ekonomiese studies
   ^2 Basisprys: Markprys sonder belasting, maar subsidies, wat vir
   produkte ontvang is, ingesluit
   ^3 Tabak, linne, hops, suikerriet esv.
   ^4 Produksie van voedselverwerkende bedrywe, koöperasies, dienste
   verskaf deur boere, agri-toerisme esv.
   ^5 Sonder belasting op toegevoegde waarde
   Kategorieë: Frankryk • Landbou

