Landbou in Suid-Afrika


               DIE EKONOMIE
   VAN SUID-AFRIKA


   Artikels in hierdie reeks:
    Ekonomie van Suid-Afrika
           Krugerrand
     Landbou in Suid-Afrika
             Naspers
      Suid-Afrikaanse Rand

   Suid-Afrika het 'n relatief belangrike landbousektor en is
   selfvoorsienend in die meeste landbouprodukte. In goeie seisoene is dit
   selfs een van die min netto voedseluitvoerlande. Naas enkele
   tienduisend markgerigte plase en 'n groter aantal tradisionele
   bestaansboerderye is daar sowat duisend landboukoöperasies en ander
   agribesighede soos wynkelders, kommoditeitsmaatskappye, meulens,
   graanhandelaars, voedselprosesseerders, slagpale en
   verkoelingstoorfasiliteite dwarsoor die land.

   Suid-Afrika se agrariese uitvoere het teen die begin van die 21ste eeu
   sowat 8 persent van sy totale uitvoere beloop. Die landbousektor se
   bydrae tot die bruto geografiese produk beloop volgens amptelike
   statistieke 4,0 persent, en die bedryf bied sowat 10 persent van die
   formele werkgeleenthede in die land, asook 'n bron van inkomste vir
   seisoenwerkers. Hierdie syfers is heelwat laer as in die res van
   Afrika.
   'n Plaas in Mpumalanga-provinsie, 2006
   'n Plaas in Mpumalanga-provinsie, 2006

   Anders as in die meeste nywerheidslande is die modernisering en
   industrialisering van Suid-Afrika nie aan 'n binnemark-gerigte
   produktiwiteitsverhoging of die oordrag van agariese kapitaal na die
   nywerheidsektor te danke nie. Dit was eerder die inkomste uit die
   mynbou, wat die modernisering van die agrariese sektor moontlik gemaak
   het.

   Suid-Afrika moet egter as 'n relatief droë land met min reënval beskou
   word, wat gereeld onder droogtes en daarmee gepaardgaande
   waterbeperkings ly, en slegs 13,5 persent van sy oppervlak is geskik
   vir die verbouing van graangewasse. Die klimaattoestande, wat van
   subtropiese en mediterreense gebiede tot halfwoestyne strek, is geskik
   vir alle bekende soorte graangewasse en ekstensiewe veeteelt. Beeste,
   skape en bokke lewer melk, vleis en wol op.

   Nogtans is net 'n skrale drie persent hoë potensiaal grond. Die boere
   se opbrengste is daarnaas ook sterk afhanklik van reënvalle, en in 1982
   was reeds 900 000 hektaar landbougrond onder besproeiing.

   Desondanks het die landbousektor vanaf die sestigerjare van die 19de
   eeu 'n groeisyfer van sowat 3 persent per jaar getoon, wat ná die
   Tweede Wêreldoorlog selfs tot 3,9 persent per jaar versnel het. Die
   landbou se totale produksie het in die tydperk tussen 1965 en 1985
   verdubbel, terwyl die aantal boerderye van 105 000 tot 75 000 verminder
   het. In vergelyking met die jaar 1950 het die aantal boerderye tot by
   die jaar 1985 selfs met sowat 50 persent gedaal. Die gemiddelde
   landbougrond, opbrengs en inkomste per boerdery het tegelykertyd skerp
   gestyg. Die Suid-Afrikaanse landbousektor het in daardie dekades 'n
   merkwaardige konsentrasieproses ondergaan, en in die jaar 1983 het 30
   persent van die blanke boere op 18 000 plase sowat 70 persent van die
   nasionale opbrengs geproduseer en oor 75 persent van die totale
   landbou-inkomste beskik. In 2005 was daar nog 46 000 kommersiële boere.

   Die landbou in Suid-Afrika is in baie opsigte nie mededingend op die
   wêreldmark nie. Die Suid-Afrikaanse regering het egter al vroeg besluit
   om die verbouing van mielies en koring te subsidieer om selfversorgend
   te kan wees en die inkomste van boere te verseker. Sedert die
   twintigerjare van die 20ste eeu het subsidies, beskermmaatreëls en 'n
   uitvoergerigte beleid in Suid-Afrika soortgelyke probleme geskep soos
   in die Europese Unie. Die pryse, die binnelandse aanbod en uitvoere is
   deur staatsbeheerde instellings beïnvloed. Terselferdertyd het sterk
   mededinging op die binnelandse mark talle kleinboere verdring.
   Markgerigte hervormings is relatief laat ingestel.
   Plaaswerkers in 1989
   Plaaswerkers in 1989

   Die belangrikste plaaslike graansoort is mielies, met 'n jaarlikse
   produksie van sowat 9 miljoen ton. Hiervan is 7,4 miljoen ton vir die
   binnelandse mark bestem. Die land produseer ook sowat 85 persent van sy
   vleisverbruik, en daar is 4 300 melkprodusente.

   Suid-Afrika is die agte grootste wynprodusent ter wêreld en die vierde
   grootste buite Europa. Die land is ook die elfde grootste produsent van
   sonneblomsaad. Ander belangrike landbouprodukte, wat in groot
   hoeveelhede uitgevoer word, is suiker, druiwe, sitrusvrugte, nektariene
   en ander vrugte.

   Alhoewel die kommersiële landbousektor hoogs ontwikkel is, voer talle
   Swart gemeenskappe in plattelandse gebiede nog 'n bestaansboerdery.
   Naas deregulering, buitelanse mededinging en landhervorming is diefstal
   en geweldpleging, waaronder die berugte plaasmoorde, die grootste
   vraagstukke van die landbousektor. Nadat sowat 2 000 mense op plase en
   in plattelandse gebiede vermoor is, het talle bewoners hulle
   boerderybedrywighede gestaak en die gebiede verlaat.

   Intensiewe boerdery het in Suid-Afrika dekades lank grootskaalse
   ekologiese skade berokken. Gronderosie as gevolg van oorweiding,
   oorverbouing en korsvorming is in die sestigerjare van die 20ste eeu
   selfs as 'n "nasionale ramp" bestempel. Die jaarlikse verlies aan
   akkergrond het 400 miljoen ton beloop. Die gebruik van kunsmis en
   toediening van chemiese insektisiede het jaarliks tot honderde
   sterfgevalle onder landarbeiders as gevolg van vergiftiging gelei. Ook
   die grond en drinkwater is ernstig vergiftig. Die probleem van
   oorbenutting van grond is vererg deur die besoedeling, wat deur
   nywerhede, onder meer kragopwekking, veroorsaak is.

   Landbougebiede, wat deur tradisionele Swart bestaansboerdery gekenmerk
   word, het nie beter gevaar nie. Eeue se primitiewe boerdery, oorweiding
   en oorverbouing het die gehalte van die landbougrond net soos moderne
   landboumetodes verminder en gronderosie bevorder.

[wysig] Bronne

     * Jeremy Keenan en Mike Sarakinsky: Reaping the Benefits: Working
       Conditions in Agriculture and the Bantustans, in: Glenn Moss en
       Ingrid Oberey (uitgewers): South African Review, No. 4,
       Braamfontein 1987, bladsye 581-599
     * Francis Aylmer Hunter Wilson: Farming 1866-1966. In: Monica Wilson
       & Leonard Thompson (uitgewers): The Oxford History of South Africa,
       boekdeel 2, Oxford 1971

   Kategorieë: Suid-Afrika • Landbou • Ekonomie van Suid-Afrika

