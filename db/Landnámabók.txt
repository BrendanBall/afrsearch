Landnámabók


   'n Bladsy uit die Landnámabók
   'n Bladsy uit die Landnámabók

   Die Oud-Yslandse Landnámabók is een van die belangrikste historiese
   (alhoewel nie altyd presiese) bronne uit die Yslandse
   Landnámsöld-tydperk, dit wil sê die periode tussen die vestiging van
   die eerste permanente setlaar Ingólfur Árnarson tot by die stigting van
   die eerste parlement, die Alþingi.

   Die boek bevat veral 'n genealogiese lys van sowat 400 Noorse setlaars
   wat hulle in die tydperk tussen 870 en 930 in Ysland gevestig het en 'n
   stelselmatige beskrywing van hul landgoedere, asook anekdotiese en
   biografiese opmerkings oor die setlaars en hul karaktereienskappe. Die
   Landnámabók was veral daarop gemik om die kolonisasie van Ysland uit 'n
   historiese perspektief te beskryf en lys dus ook die setlaars se
   voorouers en nageslagte tot by die 11de eeu op. Volgens die boek het
   die eerste groot golf van Skandinawiese setlaars saam met hul Keltiese
   vroue en slawe en hul vee vanuit Ierland of Skotland na Ysland geseil.
   Hulle belangstelling in Ysland is vermoedelik deur die eerste
   Wiking-ontdekkers se reisberigte oor die eiland gewek.^[1]

   Die outeur se 11de eeuse tydgenote was reeds Yslanders van die vyfde
   generasie, en hy het sy gegewens dus op die basis van mondelinge
   oorlewerings saamgestel. Alhoewel daar in die algemeen aangeneem moet
   word dat hierdie soort oorlewerings nie altyd presies en betroubaar kan
   wees nie, het die Yslandse boere destyds sonder twyfel daarin belang
   gestel om hul aanspraak op hul landerye ook in genealogiese opsig te
   legitimeer sodat die Landnámabók nogtans deur wetenskaplikes as 'n
   historiese dokument aanvaar word.

   Moontlik was Ari Þorgilsson (1068-1148) die skrywer van die boek of
   tenminste 'n mede-outeur.

[wysig] Verwysings

    1. ^ Konstam, Angus: Die Wikinger. Geschichte, Eroberungen, Kultur.
       Wene: tosa/Carl Ueberreuther 2007, bl. 104-105

[wysig] Bronne

     * Islands Besiedlung und älteste Geschichte, übertragen von Walter
       Baetke. Sammlung Thule - Altnordische Dichtung und Prosa, boekdeel
       23, Düsseldorf/Keulen 1967.
     * Jóhannesson, Jón: A History of the Old Icelandic Commonwealth.
       Winnipeg: University of Manitoba Press 1974
     * Simek, Rudolf en Hermann Pálsson: Lexikon der altnordischen
       Literatur. Stuttgart: Kroner 1987, bl. 222-223.

[wysig] Eksterne skakels

     * Landnámabók in Oud-Noors
     * Landnámabók volgens Sturla Thóðarson se weergawe (in Yslands)
     * Landnámabók (Engelse vertaling)

   Kategorie: Ysland

