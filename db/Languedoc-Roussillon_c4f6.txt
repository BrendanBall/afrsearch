Languedoc-Roussillon


                                                      Languedoc-Roussillon
     __________________________________________________________________

                                            Blason du Languedoc Roussillon
                                   Beeld:Languedoc-Roussillon-Position.png
                                                   Départements Aude (11)
                                                                 Gard (30)
                                                             Hérault (34)
                                                              Lozère (48)
                                                Pyrénées-Orientales (66)
                                                    Prefektuur Montpellier
                                                  Bevolking 2 295 648 inw.
                                                                    (1999)
                                          Bevolkingsdigtheid 84 inw./vk km
                                                  Oppervlakte 27 376 vk km
                                                        Arrondissemente 14
                                                               Kantons 186
                                                     Munisipaliteite 1 545
                                                             President van
                                          Gewestelike Raad Georges Frêche

   Die administratiewe gewes (Frans: région) Languedoc-Roussillon
   [lɑ̃gˌdɔkʀusiˈjõ] (Oksitaans: Lengadoc-Rosselhon [ˌleŋgɔˈðɔk rruseˈʎu]
   , Katalaans: Llenguadoc-Rosselló [ˌʎeŋgwəˈðɔk rrusəˈʎo]) in
   Suid-Frankryk word gevorm deur vier départements, wat langs die
   Middellandse See lê - Aude, Gard, Hérault en Pyrenées-Orientales - en
   die binnelandse département Lozère, wat deel uitmaak van die
   Sentraalmassief. Die région is 'n samesmelting van die historiese
   provinsies Languedoc met sy Oksitaanse en Roussillon met sy Katalaanse
   geskiedenis en tradisies.
   Die Cévennes-gebergte
   Die Cévennes-gebergte

   Die gewes word deur Spanje, Andorra, die golf van Lion en die régions
   Provence-Alpes-Côte d'Azur, Rhône-Alpes, Auvergne en Midi-Pyrenées
   begrens. Sy natuurlike grense is die Pireneë, die platorand van
   Lauragais, die Cévennes en die Rhônerivier. Weens die geografie van die
   gewes met sy vlaktes langs die see en die gebergtes in die agterland
   word na Languedoc-Roussillon ook as die "amfiteater" langs die
   Middellandse See verwys.

   Languedoc-Roussillon beslaan 'n oppervlakte van 27 376 vierkante
   kilometer en het volgens die sensus van 1999 2 295 648 inwoners. Die
   hoofstad van die gewes is Montpellier.

   Inhoud

        * 1 Geskiedenis
        * 2 Ekonomie
        * 3 Demografie
        * 4 Stede
        * 5 Tale
        * 6 Eksterne skakels

[wysig] Geskiedenis

   In die antieke tydperk maak die gebied van Languedoc-Roussillon 'n deel
   uit van die Romeinse provinsie Gallia Narbonensis. Die Wes-Gote, wat
   hulle in die 5de eeu n.C. in die streek vestig, gebruik die naam
   Septimanië vir die gebied. Septimanië word tydelik deur die Arabiere
   beset en later deur Karel die Grote verower. Tydens die Frankiese
   bewind staan dit ook as die Gotiese Mark bekend.
   Peyrepertuse, een van die bekende kastele van die Kathare
   Peyrepertuse, een van die bekende kastele van die Kathare

   Die tydperk van die feodalisme bring politieke verdeeldheid. Die
   graafskappe Roussillon en Cerdagne staan onder die invloed van die
   Katalaanse Koninkryk Aragón, terwyl Neder-Languedoc deur die Oksitaanse
   Huis Trencavel oorheers word.

   Na die kruistog teen die Kathare word die Trencavel-heersers opgevolg
   deur die Franse koning.

   Die politieke splitsing word in die ooreenkoms van Corbeil in die jaar
   1258 bevestig; die Corbières word as grenslyn tussen die Koninkryk
   Frankryk en die Koninkryk Aragón bepaal.

   Met die Pireneeë-verdrag van 1659 word die Roussillon en die noorde van
   Cerdagne by Frankryk ingelyf, tog bly die provinsies Languedoc en
   Roussillons selfstandige administratiewe eenhede.

   Die huidige départements Aude, Gard, Hérault en Lozère is tot by die
   Franse Rewolusie van 1789 deel van die historiese provinsie Languedoc,
   terwyl die département Pyrénées-Orientales oorspronklik deel uitmaak
   van die historiese provinsie Roussillon.

[wysig] Ekonomie

   Le Lido, 'n smal strepie land tussen 'n étang (strandmeer) en die see,
   geleë tussen Sète en Agde
   Le Lido, 'n smal strepie land tussen 'n étang (strandmeer) en die see,
   geleë tussen Sète en Agde

   Die ekonomiese basis van Languedoc-Roussillon is eintlik die son,
   aangesien die landbou en die toerisme die grootste werkverskaffers is.
   Die nywerheid en mynbou is van minder belang. Met die uitsondering van
   die département Lozère bly die werkloosheid van meer as twaalf persent
   'n groot probleem vir die gewes.

   Die gewes is die tuiste van uitstekende wit, rosé- en rooiwyne en 'n
   aantal bekende kaassoorte, wat veral van skaap- en bokmelk vervaardig
   word, waaronder ook die Roquefort.

   Langs die Mediterreense kuslyn van Languedoc-Roussillon, wat oor 'n
   lengte van 180 kilometer strek en 160 kilometer se sandstrande insluit,
   is talle hipermoderne vakansieoorde soos Cap d'Agde, Fleury d'Aude,
   Gruissan, La Grande-Motte, Port Camargue, Port-Le-Barcarès,
   Port-Leucate en Saint-Cyprien opgerig. Meer as 20 jaghawens maak van
   Languedoc-Roussillon 'n belangrike Europese watersportgebied. Cap
   d'Agde beskik oor die grootste Europese sentrum vir naturisme.

[wysig] Demografie

   Languedoc-Roussillon vertoon die vinnigste bevolkingsgroei van alle
   Franse geweste. Die huidige bevolking word op 2,46 miljoen mense
   geskat, terwyl daar teen die jaar 2030 sowat 3,1 miljoen inwoners sal
   wees. Die bevolkingsaanwas word grotendeels deur binnelandse migrasie
   veroorsaak.

[wysig] Stede

   Die kloof van die Héraultrivier
   Die kloof van die Héraultrivier

   Die grootste stede van die région is:
                       Inwoners^1             Département
               Munisipaliteit Agglomerasie
   Montpellier 225 392        287 981     Hérault
   Nîmes       133 424        148 889     Gard
   Perpignan   105 115        162 678     Pyrénées-Orientales
   Béziers     69 153         77 996      Hérault
   Narbonne    46 510         46 510      Aude
   Carcassonne 43 950         43 950      Aude
   Sète        39 542         66 177      Hérault
   Alès        39 346         76 159      Gard

   Die département Lozère is 'n oorwegend plattelandse gebied sonder groot
   stede; die grootste dorp is Mende met 11 804 inwoners ^1.

   ^1: Gegewens van 1999, bron: http://splaf.free.fr/

[wysig] Tale

   Languedoc behoort tot die Oksitaanse taalgebied, terwyl in Roussillon
   nog Katalaans gepraat word. Frans is die ampstaal van die région,
   alhoewel die inheemse tale as skool- en universiteitsvakke toegelaat
   word.

[wysig] Eksterne skakels

     * Die webwerf van Languedoc-Roussillon

    Die administratiewe geweste van Frankryk        Flag of France
          Akwitanië | Auvergne | Boergondië | Bretagne | Centre |
    Champagne-Ardenne | Elsas | Franche-Comté | Île-de-France | Korsika |
    Languedoc-Roussillon | Limousin | Lotaringe | Midi-Pyrénées |
    Nord-Pas-de-Calais | Basse-Normandie | Haute-Normandie |
    Pays-de-la-Loire | Pikardië | Poitou-Charentes | Provence-Alpes-Côte
    d'Azur | Rhône-Alpes
                               Oorsese gebiede:
               Frans-Guyana | Guadeloupe | Martinique | Réunion

   Kategorie: Languedoc-Roussillon

