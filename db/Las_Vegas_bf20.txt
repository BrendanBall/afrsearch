Las Vegas


                                        Las Vegas
                                              Kaart                  Wapen

                                                                      Vlag
                                               Land        Verenigde State
                                          Deelstaat                 Nevada
                                         Koördinate    36°11' N, 115°13' W
                                          Gestig op            15 Mei 1905
                                   Geïnkorporeer op          16 Maart 1911
                                         Oppervlak:
                                           - Totaal              340 vk km
                                  Hoogte bo seevlak                  610 m
                                         Bevolking:
                                    - Totaal (2006)                552 539
                               - Bevolkingsdigtheid            1 604/vk km
                           - Metropolitaanse gebied              1 777 539
                                            Tydsone           PST (UTC -8)
                                                    Somertyd: PDT (UTC -7)
                                            Klimaat
                                             - Tipe    Woestynklimaat ^[1]
                 - Gemiddelde jaarlikse temperatuur                19,3 °C
                        - Gem. temp. Januarie/Julie          7,3 / 32,4 °C
                    - Gemiddelde jaarlikse neerslae                 109 mm
                                       Burgemeester   Oscar B. Goodman (D)
                                  Amptelike Webwerf      lasvegasnevada.go

   Las Vegas (dikwels afgekort tot "Vegas") is die grootste stad in die
   Amerikaanse deelstaat Nevada en ook een van die volkrykste metropole in
   die weste van die VSA. Die stad staan vandag veral bekend as 'n
   internasionale toeristesentrum en eersterangse bestemming vir
   handelskoue en konferensies soos die jaarlikse Consumer Electronics
   Show (CES), die belangrikste internasionale handelskou vir elektroniese
   verbruikersware. Die plaaslike toerismebedryf steun veral op dobbelary,
   groot winkelsentrums en Las Vegas se vermaaklikheidsbedryf.

   Las Vegas word dikwels as die "Wêreld se Vermaaklikheidshoofstad" ("The
   Entertainment Capital of the World") beskryf - onder meer danksy die
   reusagtige luukse kasino's, die onbeperkte beskikbaarheid van
   alkoholiese dranke (net soos in die res van die deelstaat Nevada) en sy
   vermaak-industrie wat op volwassenes gemik is. Las Vegas, wat vroeër
   ook as Sin City bekend gestaan het, het daarnaas 'n gewilde toneel vir
   rolprente en televisieprogramme geword.

   Las Vegas is in 1905 gestig en ses jaar later amptelik as 'n stad
   geïnkorporeer. Danksy die vinnige ekonomiese groei het Las Vegas tot
   die grootste Amerikaanse stad ontwikkel wat in die 20ste eeu gestig is.
   Die stad is op 27 ná die volkrykste metropool in die VSA, en sy
   metropolitaanse gebied vorm met sowat 1,8 miljoen inwoners een van die
   beduidendste demografiese sentrums in die Amerikaanse weste.

   Die naam Las Vegas word in die VSA ook dikwels gebruik om na die
   nie-geïnkorporeerde gebiede van Clark County te verwys, 'n gebied wat
   die stad omsluit en baie van die ontspanningsgebiede langs en naby Las
   Vegas Strip behels. Die bekende Las Vegas Boulevard met 'n totale
   lengte van 4,5 myl (7,2 kilometer) lê grotendeels buite die stadsgebied
   in die nie-geïnkorporeerde dorpe Paradise en Winchester.

[wysig] Verwysings

    1. ^ www.klimadiagramme.de

   Kategorieë: Nevada • Stede in die VSA

