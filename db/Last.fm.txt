Last.fm


                            Last.fm
         URL       http://www.last.fm/
    Kommersieel?   Ja
    Soort webwerf  Radio, Musiek, Statistieke en Gemeenskap
     Registrasie   Gratis, of subskripsie teen €2,50 per maand
   Beskikbare tale veeltalig (12 tale)
       Eienaar     CBS Interactive
     Geskep deur   Gemeenskap

   Last.fm is 'n internetradio- en musiek-gemeenskapswebwerf wat in die
   Verenigde Koninkryk gevestig is en in 2002 gestig is. Dit is die wêreld
   se grootste sosiale musiekplatform met meer as 20 miljoen aktiewe
   gebruikers in meer as 232 lande. CBS Interactive het Last.fm op 30 Mei
   2007 vir ₤140 miljoen gekoop — die grootste Web 2.0-transaksie wat
   Europa tot nog toe gesien het.

   Last.fm stel 'n gedetaileerde profiel saam van elke gebruiker se
   musieksmaak deur rekord te hou van al die liedjies waarna die gebruiker
   op Last.fm se internetradio of op sy eie rekenaar/iPod luister. Hierdie
   musiekaanbevelingsstelsel word Audioscrobbler genoem. Hierdie inligting
   word na Last.fm se databasis gestuur (of "gescrobble") deur middel van
   Last.fm se program wat die inligting vanaf die inprop in die
   musiekprogram na die webtuiste voer. Hierdie data word dan op 'n
   gebruiker se persoonlike webbladsy geplaas in die vorm van statistieke
   en ranglyste. Die werf bied verskeie sosiale netwerknutsgoed wat
   persone toelaat om liedjies aan ander aan te beveel en om kunstenaars
   soortgelyk aan die gebruiker se smaak aan die gebruiker bekend te maak.

   Gebruikers kan ook hul eie radiostasies en afspeellyste maak bestaande
   uit enige van die snitte wat in Last.fm se musiekbiblioteek is.
   Gebruikers kan egter nie na individuele snitte op versoek luister nie;
   tensy die kopiereghouer dit regstreeks-afspeelbaar of aflaaibaar gestel
   het. Registrasie word slegs benodig om 'n persoonlike profiel te bekom;
   enige deel van die webwerf kan bekyk word en enige radiostasie kan
   beluister word sonder om 'n rekening te skep.

   Inhoud

        * 1 Geskiedenis
        * 2 Fondse en personeel
        * 3 Kenmerke
             + 3.1 Gebruikersrekeninge
                  o 3.1.1 Profiel
                  o 3.1.2 Aanbevelings
                  o 3.1.3 Groepe
                  o 3.1.4 Konserte
             + 3.2 Subskripsierekeninge
        * 4 Kunstenaarbladsye
        * 5 Musiekversameling
             + 5.1 Onafhanklike kunstenaars en uitgewers
             + 5.2 Voorklanke en gratis aflaaie
        * 6 Etikette
        * 7 Sien ook
        * 8 Verwysings
        * 9 Verdere leesstof
             + 9.1 Pers
        * 10 Eksterne skakels

[wysig] Geskiedenis

   Daar was aanvanklik twee verskillende dienste, naamlik Audioscrobbler
   en Last.fm. Audioscrobbler is in 2005 met Last.fm versmelt om sodoende
   die hedendaagse Last.fm te vorm.

   Audioscrobbler is aanvanklik deur Richard Jones begin as 'n
   rekenaarwetenskapprojek terwyl hy nog die University of Southampton
   School of Electronics and Computer Science in die Verenigde Koninkryk
   bygewoon het. Jones het die eerste inproppe ontwikkel, en waarna hy 'n
   API aan die gemeenskap oopgemaak het, wat ondersteuning vir vele
   musiekspelers op verskeie bedryfstelsels gebied het. Audioscrobbler kon
   slegs 'n opname maak van die musiek wat 'n geregistreerde gebruiker
   afgespeel het op 'n geregistreerde rekenaar, waarvan grafieke en
   samewerkende filtrering moontlik gemaak is.

   Last.fm is in 2002 deur Felix Miller, Martin Stiksel, Michael
   Breidenbruecker en Thomas Willomitzer (almal van Oostenryk en
   Duitsland) gestig. Dit is begin as 'n internetradiostasie en
   musiekgemeenskap wat eenderse musiekprofiele gebruik het om dinamiese
   afspeellyste te genereer. Die knoppies "love" en "ban" het gebruikers
   in staat gestel om langsamerhand hul profiele te verpersoonlik. Last.fm
   het in 2002 die Europrix-toekenning gewen en is ook genomineer vir die
   Prix Ars Electronica-toekenning in 2003.^[1]

   Die Audioscrobbler- en Last.fm-spanne het naderhand meer en meer saam
   begin werk. Hulle het later in dieselfde kantore in Whitechapel,
   Londen, inbeweeg, en teen 2003 is Last.fm ten volle met alle
   Audioscrobbled-profiele geïntegreer. Teen daardie tyd kon data-invoere
   deur middel van 'n Audioscrobbler of 'n Last.fm-stasie geskied. Die
   webwerwe het ook vele gemeenskapsforums gedeel; tog is daar sommiges
   wat uniek aan iedere webwerf gebly het.

   Op 9 Augustus 2005 is die ou Audioscrobbler-webwerf by die
   audioscrobbler.com domeinnaam ten volle met die nuwe Last.fm-webwerf
   versmelt. Op 5 September 2005 is audioscrobbler.net gelanseer om 'n
   ontwikkelingsgeoriënteerde funksie te vervul.

   Op 14 Julie 2006 is die webwerf se voorkoms vernuwe en opgedateer.
   Hierdie opdatering het nuwe sagteware ingesluit wat die afspeel van
   Last.fm se radiostrome moontlik gemaak het. Dit het verder ook die
   opname van liedjies gespeel in ander musiekspelers beskikbaar gestel.
   Ander veranderinge het ingesluit: 'n verbetering van die vriendestelsel
   en 'n opdatering daaraan om slegs tweerigtingvriendskappe te aanvaar;
   die byvoeging van Last.fm se "Dashboard", waar gebruikers relevante
   inligting met betrekking tot hul profiele kan besigtig; uitgebreide
   moontlikhede om die aanskaffing van musiek by aanlynwinkels moontlik te
   maak; en 'n nuwe visuele ontwerp vir die webtuiste wat ook 'n opsionele
   swart kleurskema ingesluit het.

   Die vernuwings het gemengde reaksies vanuit die gemeenskap gelok.
   Opinies is verdeel tussen die persone wat die inwerkingstelling van
   meer sosiale kenmerke verwelkom het, en dié wat geargumenteer het dat
   tegniese kwessies (soos 'n erge onverenigbaarheid met Internet Explorer
   7 en andere bekende bugs) 'n hoër prioriteit moes geniet. Met meer as
   10 miljoen liedjies se inligting wat daagliks aan die webwerf gevoer
   word, ondervind die webwerf op spitstye soms onderbrekings wat die
   opdatering van persoonlike statistieke en ander data vertraag.

   'n Japannese weergawe van die webwerf is op 15 Julie 2006 van stapel
   laat loop. Die webwerf is tans in verskeie ander tale beskikbaar,
   insluitende Duits, Spaans, Frans, Italiaans, Japannees, Pools,
   Portugees, Sweeds, Russies, Turks, Koreaans, en Gesimplifiseerde
   Sjinees.

   Sedert Desember 2006 werk Last.fm saam met EMI op die sogenaamde
   Tuneglue-Audiomap.^[2]

   Die webwerf het in Oktober 2006 die Best Community Music
   Site-toekenning by die BT Digital Music Awards gewen, en dit is ook in
   Januarie 2007 genomineer vir die Best Website-toekenning in die
   NME-toekennings.

   Aan die einde van April 2007 het gerugte die ronde gedoen dat Viacom en
   Last.fm in onderhandelinge verkeer sodat Viacom Last.fm vir sowat
   ₤225 miljoen wou oorkoop.^[3]

   In Mei 2007 is daar aangekondig dat Channel 4 Radio 'n weeklikse
   program sal uitsaai wat die Worldwide Chart genoem sou word en wat sou
   reflekteer wat Last.fm-gebruikers van regoor die wêreld na luister.
   Daar is ook planne in die pyp om 'n video-afdeling by te voeg, wat
   gebruikers in staat sal stel om hul eie verpersoonlikde videokanale te
   skep.

   Daar is op 30 Mei 2007 aangekondig dat Last.fm deur CBS vir
   £140 miljoen oorgekoop is, waarvolgens Last.fm se huidige bestuurspan
   onveranderd sal bly.^[4]

[wysig] Fondse en personeel

   Last.fm Bpk. word befonds deur die verkope van aanlyn
   advertensiespasies, maandelikse gebruikersubskripsies en donasies. In
   2004 het die maatskappy hul eerste rondte donasies van Peter Gardner
   gekry. Gardner is 'n beleggingsbestuurder wat die stigters reeds sedert
   2002 ken. 'n Tweede rondte is deur Stefan Glaenzer (gevolg deur Joi Ito
   en Reid Hoffman) gelei. Hulle het almal in Breidenbrueckers se aandele
   belê. In 2006 het die maatskappy hul eerste rondte kapitaalbefondsing
   van European Investors Index Ventures gekry. European Investors Index
   Ventures se algemene lede Neil Rimer en Danny Rimer het beide by
   Last.fm se direkteure aangesluit, wat uit Felix Miller, Martin Stiksel
   en Stefan Glaenzer bestaan.^[5]

   Daar is tans sestig personeellede. Hulle is almal tans in Oos-Londen
   gebaseer, behalwe vir Edouard Brière, wat in Swede woon.

[wysig] Kenmerke

[wysig] Gebruikersrekeninge

   Die gratis gebruikersrekening sluit toegang tot al die hoofkenmerke wat
   hieronder gelys word, in. Geregistreerde gebruikers kan ook in Last.fm
   se forums skryf, private boodskappe stuur en ontvang, en Last.fm se
   kliënt musiekspeler gebruik.

[wysig] Profiel

   'n Last.fm gebruiker kan 'n musikale profiel opbou deur van enige van
   verskeie metodes gebruik te maak: deur na hul persoonlike
   musiekversamelings op 'n musiekspeler op 'n rekenaar of op 'n iPod met
   'n Audioscrobbler-inprop te luister; deur na Last.fm se
   internetradiodiens te luister, óf deur die Last.fm-kliënt, of deur die
   ingeboude flash speler. Alle liedjies wat gespeel word, word in 'n log
   op die webwerf boek van gehou, waarvandaan persoonlike top kunstenaar-
   en top liedjieskolomgrafieke bereken en saamgestel word. Hierdie
   outomatiese liedjie-opname word na verwys as "scrobbling".

   Last.fm genereer outomaties 'n profielbladsy vir elke gebruiker.
   Hierdie bladsy sluit basiese inligting soos hul gebruikernaam, avatar,
   datum van registrase en totale aantal liedjies afgespeel, in. Hierdie
   kan verpersoonlik word met bykomende inligting of foto's — die uitleg
   van die bladsy kan egter nie verander word nie. Daar is ook 'n
   sogenaamde shoutbox vir kitsboodskappe. Profielbladsye kan deur enige
   persoon (hetsy ingeteken of nie) besigtig word, tesame met 'n lys van
   die top kunstenaars en liedjies, en die tien mees onlangs afgespeelde
   liedjies. Iedere gebruiker se profiel het 'n "Taste-o-Meter", wat jou
   eie musieksmaak met die besigtigde profiel s'n vergelyk.

   Profielbladsye kan ook lyste van vriende, weeklikse musikale bure,
   gunsteling etikette, groepe en konserte insluit. 'n Opsionele
   verpersoonlikbare afspeellys kan ook bygevoeg word, met liedjies wat
   die gebruiker graag wil deel of adverteer. Ander kenmerke sluit in die
   moontlikheid om liedjies van persoonlike lyste te verwyder binne twee
   weke nadat dit gespeel is, en 'n lys van individuele gebruikers se
   gunsteling albums.

   'n Verpersoonlikbare uitstalling van onlangsafgespeelde liedjies is nou
   deur middel van webdienste beskikbaar, wat gebruikers in staat stel om
   dit op webjoernale en MySpace te plaas, of om dit as forumhandtekeninge
   te hê.

[wysig] Aanbevelings

   Die mees onlangse uitgebreidie diens op Last.fm is die nuutoorgemaakte
   persoonlike aanbevelingsbladsy, wat as "The Dashboard" bekend staan.
   Hierdie bladsy is slegs tot die ingetekende gebruiker besigtigbaar. Dit
   lys aanbevole nuwe musiek, konserte, joernaalinskrywings en ander
   persone met verenigbare musieksmake. Die gebruiker kan sy eie voorkeure
   stel om hierdie aanbevelings na sy sin te wysig.

   Aanbevelings word bereken deur gebruik te maak van 'n samewerkende
   filtreringsalgoritme sodat gebruikers na voorklanke kan luister van
   kunstenaars wat nog nie op hul eie profiele verskyn nie, maar wél op
   dié van ander gebruikers met ooreenkomstige musieksmake. Die bladsy lys
   ook musiek wat direk deur 'n ander gebruiker aan hom aanbeveel is,
   groepe waaraan die gebruiker behoort, joernale geskryf oor die
   kunstenaars waarna die gebruiker luister, en ander gebruikers wat
   onlangs na eenderse musiek as die gebruiker se eie geluister het. Daar
   is ook 'n aanbevelingsradiostasie wat musiek speel wat spesifiek
   eenderse musiek speel as die musiek wat in die laaste week deur die
   gebruiker gespeel is. Last.fm laat gebruikers ook toe om handmatig
   spesifieke kunstenaars, liedjies of albums aan ander gebruikers in hul
   vriendelyste of aan groepe waaraan hulle behoort aan te beveel. Al wat
   nodig is, is dat die aanbeveling aan hande in Last.fm se databasis is.

[wysig] Groepe

   Die vorming van groepe tussen gebruikers met iets in gemeen (soos
   aanhangers van 'n sekere kunstenaar of genre, of lidmaatskap aan 'n
   ander Internetforum) is miskien die mees gebruikte gemeenskapskenmerk
   van Last.fm. Groepe kan aan kunstenaars of lande verbind word. Enige
   gebruiker mag 'n groep begin en aansoek doen op by 'n groep aan te
   sluit. Die meeste groepe is oop vir iedereen, en sal op versoek die
   gebruiker outomaties daarby laat aansluit. Sommige groepe verg egter 'n
   goedkeuring van die groepleier, administrateurs of ander lede vir
   gebruikers om aan te kan sluit. Last.fm genereer 'n groepsprofiel
   eenders aan gebruikersprofiele. Dit wys gevolglik 'n saamgestelde stel
   data soos die demografie van die groep, en ook die groep se eie
   musiekstatistieke. Individuele groepe het hul eie besprekingsforums en
   joernaalspasies, en 'n groepradiostasie, gebaseer op die musiekprofiele
   van die lidmate van die groep, word outomaties gegenereer sodra die
   groep die benodigde aantal lede bereik. Groepslede is ook in staat om
   aanbevelings van kunstenaars of liedjies aan ander lede van die groep
   te stuur.

[wysig] Konserte

   Met die opdatering van Oktober 2006 is 'n konsertfunksionaliteit
   bygevoeg, wat gebruikers in staat stel om 'n plek en 'n radius om die
   plek te spesifiseer, waarvolgens die webwerf konserte of feeste
   voorstel van die gebruiker dalk in daardie area wil bywoon. Gebruikers
   kan ook aandui watter konserte hulle sal bywoon.

   Enige geregistreerde gebruiker kan 'n nuwe plek of konsert byvoeg, wat
   dan op die kunstenaar se hoofbladsy getoon sal word, tesame met ander
   details (indien enige). Daar is ook 'n fasiliteit om resensies en
   foto's van verlede konserte in te dien.

[wysig] Subskripsierekeninge

   Last.fm bied rekeninge waarvoor betaal moet word. Dit kos £1,50, €2,50,
   $3 of ¥350 per maand. Sommige bykomende kenmerke wat aan
   subskripsierekeninge gebied word, is:
     * Geen advertensies.
     * Meer radiokeur (verpersoonlikde radiostasies vir 'n gebruiker en
       stasie van geliefde musiek).
     * Die moontlikheid om te sien watter gebruikers jou profiel onlangs
       besoek het.
     * Die toetsing van betageriewe by beta.last.fm.
     * Die gebruiker se ikoon verander kleur van grys na blou, en meld
       "Subscriber".

[wysig] Kunstenaarbladsye

   Sodra daar een of meer liedjies deur 'n kunstenaar "gescrobble" word
   (deur minstens een gebruiker), maak Last.fm outomaties 'n hoofbladsy
   vir die kunstenaar, al is daar geen musiek op die profiel beskikbaar om
   op een van Last.fm se Internetradiostasies gespeel te kan word nie.
   Hierdie bladsy wys hoeveel keer daar na die kunstenaar geluister is,
   hoeveel mense daarna in die laaste week geluister het, die gewildste
   weeklikse en algehele liedjies, die weeklikse top luisteraars, groepe
   en joernale wat na die kunstenaar skakel, 'n lys van soortgelyke
   kunstenaars, gewildste etikette, en 'n shoutbox vir kitsboodskappe.
   Daar is ook skakels na konserte, addisionele album- en liedjiebladsye,
   en 'n radiostasie vir soortgelyke kunstenaars. Indien die kunstenaar
   musiek beskikbaar gestel het vir die Internetradio of vir aflaai, sal
   'n ingeboude flash-speler ook verskyn met voorklanke van die gewildste
   liedjies.

   Daar is 'n wiki op elke kunstenaar se bladsy waar gebruikers relevante
   inligting kan voeg; op dieselfde manier as met Wikipedia. Wysigings
   word gereeld nagegaan om vandalisme te voorkom. Foto's van die
   kunstenaar kan ook deur gebruikers opgelaai. As meer as een foto
   opgelaai word, wat meestal die geval is, word die gewildste een gekies
   deur middel van 'n stemming. Elke nou en dan roteer 'n administrateur
   die foto's vir verskeidenheid. Inhoud wat deur gebruikers ingevoer
   word, is onderhewig aan die GNU Free Documentation License.

   Daar is tans geen manier om tussen kunstenaars met dieselfde name te
   differensieer nie, omdat al die data op dieselfde kunstenaarbladsy
   gestoor word. Dit kan ernstige misverstande veroorsaak wanneer die
   kunstenaars in heeltemal verskillende genres musiek maak. Scientific
   American is 'n voorbeeld waar 'n podgooi en 'n indie rock kunstenaar se
   data op dieselfde bladsy geplaas word.

[wysig] Musiekversameling

   Last.fm se musiekbiblioteek bevat honderdeduisende individuele liedjies
   en ou sowel as nuwe albums van kunstenaars van groot en klein
   uitgewers. Gebruikers word nie toegelaat om klanklêers op te laai
   indien dit onderhewig aan kopiereg is nie, maar Last.fm se personeel
   voeg gereeld albums by wat kommersieel beskikbaar is. Die meeste
   kunstenaars wat tans gewild is of wyd beroemd is, het liedjies op hul
   kunstenaarbladsye beskikbaar wat ook op die radio geluister kan word.
   Daar is egter ook groot gapings in die dekking van bekende kunstenaars,
   en nuwe uitgawes word nie altyd dadelik bygevoeg nie. Die
   musiekversameling sluit 'n wye vareïteit van genres in, soos klassieke
   musiek, opera en musiekblyspele, asook minder bekende en spesiale
   opnames wat nie meer in die algemeen beskikbaar is nie.

   Warner Music, die wêreld se vierde grootste musiekmaatskappy, het in
   Februarie 2007 aangekondig dat dit 'n ooreenkoms met Last.fm bereik het
   sodat hul hele musiekversameling op Last.fm se radio beskikbaar gestel
   gaan word.^[6] Warner se musiek sal binnekort via Last.fm se diens in
   Europa en Noord-Amerika beskikbaar gestel word. Die webwerf se
   medestigter, Martin Stiksel, het gesê dat hulle ook in samesprekinge
   met die ander drie grootste uitgewers en ander inhoudsbehouers verkeer.

   Op 9 Julie 2007 is daar aangekondig dat Last.fm 'n ooreenkoms met die
   Sony BMG-uitgewer onderteken het. Hierdie ooreenkoms sal tot gevolg hê
   dat Last.fm se gebruikers toegang tot Sony se totale musiekversameling
   sal kry.

[wysig] Onafhanklike kunstenaars en uitgewers

   Onafhanklike uitgewers en kunstenaars sonder uitgewers word aangemoedig
   om hul musiek op Last.fm te bemark, want die filtrering- en
   aanbevelingsfunksies veroorsaak dat gebruikers wat van soortgelyke
   musiek hou, ook hierdie onafhanklike musiek op die radio sal hoor.
   Uitgewers en kunstenaars kan hul eie musiek oplaai sodat dit oor die
   radio gespeel kan word. Last.fm bied dan ook funksies om die weeklikse
   lugtydstatistieke na te gaan, met fasiliteite om individuele
   kunstenaars of liedjies te bemark. Uitgewers en kunstenaars kan verder
   ook besluit of hulle hul musiek slegs vir radio beskikbaar wil stel, en
   of hulle dit ook vir aanskaffing of gratis aflaai beskikbaar wil stel.

[wysig] Voorklanke en gratis aflaaie

   Voorklanke van dertig sekondes lank van enige liedjie wat vir radio
   beskikbaar gestel is, kan op aandrang regstreeks geluister word, vanaf
   enige plek op die webwerf, deur op die blou pyltjie langsaan die naam
   van die liedjie of kunstenaar te klik. Sommige liedjies kan ook
   volledig as voorklank beluister word, indien die uitgewer of kunstenaar
   dit spesifiek so gestel het; hierdie liedjies word deur goue pyltjies
   aangedui. Alle liedjies word egter volledig bespeel indien 'n gebruiker
   na 'n radiostasie deur die Last.fm-kliënt luister. Last.fm se
   radiostasies is dus gelyksoortig aan normale terrestriale radiostasies,
   behalwe dat Last.fm nie onderbrekings tussen die liedjies het nie.

   In Oktober 2006 het Last.fm sy gratis aflaaidiens heringestel, wat
   gebruikers in staat gestel het om gekeurde liedjies af te laai indien
   dit deur die kunstenaar of uitgewer vir hierdie doel beskikbaar gestel
   is. Die diens sluit grotendeels slegs onafhanklike uitgewers of
   kunstenaars in wat hul eie materiaal oplaai. Sommige kunstenaars wat
   egter in die tussentyd na groter uitgewers oorgeloop het, het steeds
   hul gratis liedjies vir aflaai beskikbaar gehou. Voorbeelde van hierdie
   kunstenaars is Coheed and Cambria (Last.fm-profiel) en My Chemical
   Romance (Last.fm-profiel). Daar is meer as 100 000 liedjies wat
   huidiglik aflaaibaar is,^[7] en daar is 'n aparte ranglys vir musiek in
   hierdie kategorie wat weekliks opgedateer word en wat die 200 gewildste
   aflaaibare liedjies wys.

[wysig] Etikette

   Sedert Last.fm in Augustus 2005 weer op dreef gesit is, is gebruikers
   in staat gestel om etikette aan kunstenaars, albums, en liedjies te
   heg. Gebruikers kan deur die etikette blaai, maar die belangrikste
   voordeel is die etiketradio (Engels: tag radio), wat gebruikers toelaat
   om musiek te luister waaraan 'n sekere etiket geheg is. Hierdie
   etikette kan na genres verwys, soos by rock, of dit kan na gemoedsbui
   verwys, soos by chill. Dit kan selfs na 'n kenmerk van die kunstenaar
   verwys, byvoorbeeld baritone, asook enige ander gebruikersgedefinieerde
   etiket, byvoorbeeld seen live (Afrikaans: regstreeks gesien of konsert
   bygewoon). Omdat die etikette nie deur administrateurs gemodereer word
   nie, word dit soms deur die gebruikers gemanipuleer, wat veroorsaak dat
   mense oor genres baklei, of dat sommiges sekere kunstenaars hoër op
   sekere etiketstatistieke stoot. 'n Voorbeeld van laasgenoemde is Paris
   Hilton, wat tot bo-aan die lys van die brutal death metal-etiket
   gestoot is.

   Subskripsiegebruikers kan ook persoonlike etiketradiostasies skep, wat
   slegs die liedjies bevat wat hulle self geëtiketteer het. Enige
   etiketradiostasie (insluitende subskripsiegebruikers se etiketstasies)
   kan deur enige gebruiker afgespeel word, insluitende die
   nie-subskripsiegebruikers.

[wysig] Sien ook

     * Lys van aanlyn musiekdatabasisse
     * Lys van sosiale netwerk-webwerwe
     * Lys van Internetradiostasies

[wysig] Verwysings

    1. ^ "EUROPRIX Student Award Winners 2002." EUROPRIX. URL besoek op
       2006-09-03.
    2. ^ http://www.stereogum.com/archives/004170.html
    3. ^ http://mashable.com/2007/04/27/lastfm-viacom/
    4. ^ http://news.bbc.co.uk/1/hi/technology/6701863.stm
    5. ^ http://www.prnewswire.co.uk/cgi/news/release?id=170159
    6. ^ Warner Music announces Last.fm content dealRetrieved February 13,
       2007.
    7. ^ Last.fm October '06 Update. Retrieved on 2007-01-04.

[wysig] Verdere leesstof

[wysig] Pers

     * Tiny webcaster Last.fm causes major online splash, Rockbites, 22
       July 2003
     * Last.fm: Music to Listeners' Ears, Wired, July 7, 2003
     * Website offers new view of music, on Audioscrobbler, BBC News
       online, 27 March 2003
     * The Musical Myware, Audio presentation by CEO Felix Miller, IT
       Conversations, March 7, 2006
     * Last.fm interview, Interview with Last.fm co-founder, Martin
       Stiksel, small WORLD Podcast, October 18, 2006
     * Guardian Unlimited Interview, Guardian Unlimited Interview with
       Last.fm co-founder, Martin Stiksel, Guardian Unlimited, November 4,
       2006
     * Music site Last.fm bought by CBS, BBC News on CBS takeover of
       Last.fm

[wysig] Eksterne skakels

     * Last.fm se tuisbladsy
     * Last.fm se webjoernaal
     * Audioscrobbler se ontwikkelingswebwerf

   Kategorieë: Internetradio • Musiekwebwerwe

