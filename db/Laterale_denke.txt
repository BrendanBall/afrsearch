Laterale denke


   Laterale denke is 'n manier van dink wat deur Edward De Bono verwoord
   is. Die tegniek is gebore uit sy teorie rondom die werking van die mens
   se brein en selforganiserende stelsels. Volgens hierdie teorie werk 'n
   mens se brein baie soos 'n landskap met 'n rivier wat daaroor vloei.
   Patrone raak gevestig (net soos 'n rivier se loop) en hoewel dit 'n
   mens se brein in staat stel om blitsvinnig te reageer op patrone wat
   reeds gevestig is (oorweeg as voorbeeld al die besluite wat 'n
   tennisspeler binne 'n fraksie van 'n sekonde moet neem), is dit geneig
   om 'n mens te kortwiek in die ontwikkeling van nuwe idees. Sy tegnieke
   is daarop gemik om hierdie spreekwoordelike rivier te forseer om sy
   normale loop te verlaat en oor nuwe terreine te laat beweeg. Om dit te
   bewerkstellig gebruik hy tegnieke wat daarop gemik is om provokasie tot
   die normale gedagtevloei in te voer. Sy tegnieke fokus sterk op die
   menslike persepsie (wat basies maar die gevestigde denkpatroon is wat
   deur die jare aangeleer is).

   Inhoud

        * 1 Agtergrond
        * 2 Voorbeelde
        * 3 Tegnieke
        * 4 Sien ook
        * 5 Verdere leeswerk
        * 6 Eksterne skakels

[wysig] Agtergrond

   'n Voorbeeld van sy tegnieke om 'n mens te forseer om probleme indirek
   en vanuit verskeie hoeke te beskou, is:

          Dit neem twee ure vir twee mans om 'n gat vyf voet diep te grou.
          Hoe diep sou dit wees as tien mans die gat vir twee ure lank
          gegrou het?

   Simplisties gesproke is die antwoord oënskynlik 25 voet diep. Dié
   antwoord is gebaseer op 'n paar (moontlik) verkeerde aannames:
     * Die gat moet so diep as moontlik wees, eerder as langer of wyer
       soos in die geval van 'n sloot.
     * Tien mans het net soveel ruimte om rond te beweeg om te grawe
       (sonder om in mekaar se pad te kom) as wat twee mans het.
     * Elkeen van die tien mans sal net so hard werk as wat die twee mans
       gewerk het, terwyl 'n mens tipies vind dat hoe meer mense daar is,
       hoe meer van hulle sal aanneem dat hulle stadiger kan werk, en daar
       is natuurlik meer mense om mee te gesels ook.

   Die korrekte antwoord—wat dit ook al mag wees—druis in teen die
   standaard wiskundige opleiding. Die wiskundige antwoord is dus nie
   noodwendig verkeerd nie, maar die punt is dat die standaard wiskundige
   opleidingstegnieke 'n mens nie altyd leer hoe om wiskunde in die
   werklike wêreld goed toe te pas nie. Laterale denke laat 'n mens toe om
   die beste antwoord te ontdek deur meer faktore in ag te neem: die
   persepsies wat in woorde opgesluit lê, word ontleed en 'n mens word dus
   doelbewus toegelaat om vanaf die gevestigde denkpatrone te ontsnap.

   Daar bestaan die wanopvatting dat laterale denke slegs te doen het met
   die vrymaak van 'n mens se inhibisies en om 'n mens se kindergees toe
   te laat om met dikwels absurde idees vorendag te kom. Die tegnieke het
   egter 'n rasionele grondslag en die absurde idees is maar net een van
   die metodes waarop provokasie geskep word. 'n Mens kan byvoorbeeld met
   die idee vorendag kom om die stuurkajuit onder aan die vliegtuig te
   monteer in plaas van voor in die vliegtuig. Die idee op sigself het
   dalk weinig waarde, maar die sielkundige tegniek behels dat 'n mens 'n
   mens in 'n mens se verbeelding inlewe in so 'n tipe vliegtuig en die
   voordele daarvan raaksien (soos dat die vlieënier 'n uitstekende uitsig
   op die landingstrook gaan hê as hy of sy land). So kan daar dus ontsnap
   word vanaf die geykte denkpatrone en nuwe idees rondom
   stuurkajuitontwerp gewerk word wat die loods 'n beter uitsig sal gee op
   die aanloopbaan (soos met Concorde se geboë neus).

[wysig] Voorbeelde

   Hier is 'n paar probleme om te illustreer hoe 'n goeie antwoord tot 'n
   probleem 'n mens kan ontwyk as gevolg van 'n mens se persepsie van die
   probleem.
     * Hoe lank vat dit om 'n halwe gat te grou?
          + 'n Mens kan nie 'n halwe gat grou nie.

     * As een eier drie minute neem om gaar te kook, hoe lank vat twee
       eiers om gaar te word?
          + Ongeveer drie minute (die energie benodig om die eiers gaar te
            maak is klein in vergelyking met die energie wat benodig word
            om die omliggende water te laat kook)
          + Of: ongeveer 10 minute as jy op 'n berg sit (daar is die
            kookpunt van water laer)

     * As 'n knoop in 'n 5-voetlange tou 5-minute neem om los te kry, hoe
       lank gaan dit neem om 'n knoop in 'n 10-voetlange tou los te maak?
          + Ook 5 minute (die lengte van die tou het gewoonlik niks met
            die ingewikkeldheid van die knoop te make nie).

[wysig] Tegnieke

   Van die formele tegnieke wat gebruik word in laterale denke is:
     * provokasie (laterale denke) en beweging (laterale denke)
     * uitdaging (laterale denke)
     * konsepwaaier en konsepdriehoeke
     * lukrake intrede

[wysig] Sien ook

     * Kreatiewe probleemoplossing
     * Situasielegkaart
     * TRIZ
     * Dinkskrum

[wysig] Verdere leeswerk

     * Edward De Bono, Lateral Thinking : Creativity Step by Step, Harper
       & Row, 1973, sagteband, 300 bladsye, ISBN 0060903252
     * Edward De Bono, Serious Creativity : Using the Power of Lateral
       Thinking to Create New Ideas, HarperCollins Publishers, 1992,
       sagteband, 338 bladsye, ISBN 0-00-637958-3

[wysig] Eksterne skakels

     * Edward de Bono se webportaal
     * Aanlyn kreatiewe denkeklasse

   Kategorie: Kreatiewe denke

