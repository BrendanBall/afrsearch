Latynse alfabet


   Die Latynse alfabet is die alfabet wat vir so te sê alle westerse tale
   se spelling gebruik word insluitend Afrikaans en die ander amptelike
   tale van Suid-Afrika.

   Die voorloper van die westerse alfabet is ontwikkel deur die Feniciërs
   (sien Feniciëse alfabet). In gewysigde vorm is dit deur die Grieke
   oorgeneem. Die Romeine het weer daarvan 'n nuwe alfabet afgelei, wat
   egter nogal in terme van tekens van die voorloper verskil. Die Latynse
   alfabet tel in die tyd van Cicero 21 letters. Vir die weergee van
   Griekse woorde word Y en Z later toegevoeg. I en V het sowel vokaliese
   as konsonantiese waarde. In die Middeleeue kom J
   (konsonant=medeklinker) en U (vokaal=klinker) daarby. W is dubbel V om
   /w/ weer te gee (die bilabiale semivokaal van, byvoorbeeld, die
   Engelse: wall, well, will, ... of Afrikaanse twee, swaai ens).

   Tans bestaan vir die Afrikaanse spelling gebruiklike variant van die
   Latynse alfabet uit die volgende 26 hoofletters:

                          A B C D E F G H I J K L M
                          N O P Q R S T U V W X Y Z

   en die volgende 26 kleinletters:

                          a b c d e f g h i j k l m
                          n o p q r s t u v w x y z

   In baie tale is ekstra letters toegevoeg, of soos in Afrikaans is
   letters voorsien van diakritiese tekens (kappies, deeltekens ens.) om
   voorsiening te maak vir taalspesifieke skryfwyses.
     * In Nederlands beskou sommige naslaanwerke die IJ, wat as die
       Afrikaanse Y uitgespreek word, as 'n aparte letter. Die meeste kies
       egter om die IJ as 'n kombinasie van die letters I en J te sien, of
       as spellingsvariant van Y.

     * In Bokmål en Deens is die volgende letters aan die einde van die
       alfabet gelas:: æ, ø en å. Die letters q, w, x en z word amper
       nooit in Deens gebruik nie.

     * In Sweeds word die volgende ekstra tekens gebruik: å, ä, en ö. "w"
       Kan in Sweeds as 'n variant van "v" beskou word en slegs in name en
       leenwoorde gebruik word.

     * In Faroëes is nog 'n paar toegevoeg om die volgende ekstra letters
       te gee: á, í, ó, ú, ý, ð (edh), ø en æ. Die letters c, q, w en z
       word nie gebruik nie. Die spesiale letter edh (ð) word op
       verskillende maniere uitgespreek. Meestal is dit stom.

     * In Yslands is die ekstra letter of tekens:: á, é, í, ó, ú, ý, ð
       (edh), þ (thorn), ö en æ. Die letters c, q, w en z word nie gebruik
       nie.

     * In Duits word drie diakritiese letters en een ekstra teken gebruik:
       ä, ö, ü

          ß (genoem kringel-S of in Duits: es-tsett or scharfes s). Die
          diakritiese letter word soos in Afrikaans nie as deel van die
          alfabet beskou nie Die ess-zett of scharfes s (ß) bestaan net as
          'n kleinletter aangesien dit nooit aan die begin van 'n woord
          kan voorkom nie. Standardisering agv die Duitse
          spellinghervorming van 1996 het die voorkoms van die letter
          drasties verminder. Die "ß" word nou net na 'n lang klinker
          (soos in Fuß "voet" en mäßigen "matig") gebruik, terwyl die kort
          klinkers altyd 'n "ss" het: byvoorbeeld dass "dat" en Verdruss
          "verdriet". Die "ß" word gewoonlik sorteer asof dit 'n "ss" is -
          soms as 'n "s", maar dit word as verkeerd beskou. In Switserland
          word "ß" nie gebruik nie. Om gestandardiseerde sleutelborde vir
          Duits, Frans en Italiaans te skep, word dit vervang met "ss".

   Sien ook: Arabiese alfabet, Armeense alfabet, Braille, Cyrilliese
   alfabet, Feniciëse alfabet, Glagolitiese alfabet, Griekse alfabet,
   Goties alfabet, Hebreeuwse alfabet, Koptiese alfabet, Hangul (Koreaans
   alfabet), Morse, NAVO-spelalfabet, Ogham alfabet, Rune-inskrifte,
   Steno, Thaise alfabet
   Kategorie: Skryfstelsels

