Lausanne


                                                                 Lausanne
                             Land:                             Switserland
                           Kanton:                                    Vaud
                          Distrik:                                Lausanne
                       Koördinate:                    46° 31' N, 06° 38' O
                      Oppervlakte:                               41,37 km²
                        Bevolking:              117 152 (31 Desember 2005)
               Bevolkingsdigtheid:                             2 832 / km²
                           Hoogte:                  375-900 m bo seespieël
                    Stadpresident: Daniel Brélaz (Les Verts / Groen Party)

   Die historiese stadskern van Lausanne
   Die historiese stadskern van Lausanne

   Lausanne [lo'zan] is die hoofstad van die Switserse kanton Vaud en die
   distrik Lausanne, met sowat 117 000 inwoners in die stad en 312 000 in
   die metropolitaanse gebied. Dit lê sowat 60 kilometer noordoos van
   Genève, aan die oewer van die Meer van Genève (Frans: Lac Léman). Die
   stad in die Franstalige weste van Switserland is die vyfde grootste in
   die land en 'n belangrike ekonomiese, kulturele, vervoer- en
   onderwyssentrum. Lausanne speel as setel van die Internasionale
   Olimpiese Komitee (IOK) ook 'n belangrike rol op die gebied van sport.

   Inhoud

        * 1 Geskiedenis
        * 2 Sport
        * 3 Ekonomie
        * 4 Demografie
        * 5 Eksterne skakels

[wysig] Geskiedenis

   Die eerste menslike nedersettings in die huidige stadsgebied van
   Lausanne het reeds meer as 5 000 jaar gelede ontstaan. Die Romeine het
   by 'n Keltiese dorp in die gebied van die huidige Vidy 'n militêre kamp
   opgerig, wat hulle Lousanna genoem het. Die kamp het sedert die 1ste
   eeu n.C. tot 'n Romeinse vicus (dorp) ontwikkel, waar goedere, wat met
   handelskepe op die Meer van Genève vervoer is, op perdewaens gelaai is.
   Hierdie vicus was met 'n lengte van 1,2 kilometer en 'n wydte van 250
   meter die grootste in Switserland. Gedurende die 3de eeu is die
   nedersetting deur Alemanne-invalle bedreig en waarskynlik omtrent 260
   ingeneem en verwoes.
   Die katedraal van Lausanne bo-oor die stad
   Die katedraal van Lausanne bo-oor die stad

   Reeds in die 3de eeu is op die huidige katedraal-heuwel 'n klein
   nedersetting van ambagsmanne of 'n refugium (toevlugsoord) gestig, wat
   die naam van die Romeinse dorp oorgeneem het. Die erste kerk op die
   heuwel, wat aan die heilige Thyrsus gewy was, is in die 6de eeu
   opgerig. Marius, die biskop van Avenches, het sy setel in die tweede
   helfte van die 6de eeu na Lausanne verskuif en sodoende die bisdom van
   Lausanne gestig.

   Aanvanklik het Lausanne net 'n klein dorpie gebly, wat in die tydperk
   tussen 888 en 1032 deel uitgemaak het van die Koninkryk
   Hoog-Boergondië. Eers gedurende die 11de eeu het Lausanne tot 'n
   politieke, ekonomiese en godsdienstige sentrum ontwikkel. Dit was die
   administratiewe sentrum van die plaaslike biskoppe. Veral die 12de en
   13de eeu word as die bloeitydperk van die stad beskou.
   Die katedraal van Lausanne
   Die katedraal van Lausanne

   Die burgers van Lausanne, wat in 1234 hulle eerste politieke regte
   verkry het, het die grawe van Savoie se hulp ingeroep by hulle stryd
   teen die gesag van die biskoppe. In 1476 is die stad deur Boergondiese
   troepe onder die bevel van Karel die Stoute beset en ná die slag van
   Grandson deur die Switsers geplunder. Die Cité en die dorp aan die voet
   van die heuwel, wat voorheen onafhanklik naas meer bestaan het, is op 6
   Julie 1481 verenig.

   Met die verowering van Vaud (Duits: Waadtland) deur Bernse troepe in
   1536 het 'n nuwe periode in Lausanne se geskiedenis begin. Die
   stadsbewoners het hulle ten gunste van die Reformasie uitgespreek, en
   die destydse biskop Sebastiaan van Montfaucon het na Savoie gevlug.
   Lausanne het sy status as bisdom sodoende weer kwytgeraak (die setel
   van die bisdom van Lausanne, Genève en Fribourg is in 1613 na Fribourg
   verskuif).

   Die afskaling van Lausanne, wat nou net 'n provinsiale stad was, is
   deur die inwoners met weerstand begroet. Die sameswering van Isbrand
   Daux, wat in 1588 beplan het om Vaud aan Savoie te oorhandig, en die
   weerstand van Jean Daniel Abraham Davel in die jaar 1773 is die
   bekendstes in 'n hele reeks insidente.
   'n Uitsig oor Lausanne en die Meer van Genève
   'n Uitsig oor Lausanne en die Meer van Genève

   Die Bernse owerhede het in 1536 die distrik Lausanne gestig, wat
   destyds 'n groter oppervlak beslaan het as sy huidige eweknie. Dit het
   van die Venoge langs die oewer van die Meer van Genève in oostelike
   rigting tot naby die stad Vevey gestrek. Dit het in die noorde die
   Jorat-plato ingesluit en in die noord-ooste tot by die gebied van die
   Broye gestrek.

   Ná die ondergang van die Ancien régime het Lausanne as gevolg van die
   Rewolusie van Vaud in 1798 die hoofstad van die Canton du Léman geword,
   wat tot by die einde van die Helvetiese Republiek in 1803 bestaan het.
   Daarna het Lausanne die hoofstad van die Switserse kanton Vaud geword.

   As 'n belangrike administratiewe sentrum het Lausanne met sy
   industrialisering vinnig begin groei. Danksy die omvangryke
   boubedrywighede het Lausanne se woonbuurte omtrent 1900 al tot by die
   stadsgrense uitgebrei. Nogtans het die inwoners van aangrensende dorpe
   soos Renens, Prilly en Epalinges in die eerste helfte van die 20ste eeu
   nie ingestem om by Lausanne ingelyf te word nie.

   Die histories belangrike Verdrag van Lausanne is op 24 Julie 1923 in
   die kasteel van Ouchy gesluit. Die onderhandelinge oor Duitsland se
   herstelbetalings het tydens die Konferensie van Lausanne van Junie tot
   Julie 1932 hier plaasgevind.

[wysig] Sport

   Die Olimpiese Museum
   Die Olimpiese Museum

   Lausanne huisves as die hoofkwartier van die Internasionale Olimpiese
   Komitee sedert die jaar 1993 ook die Olimpiese Museum.

   Naas die IOK het ook 'n aantal internasionale sportorganisasies hulle
   hoofkwartiere in die stad, soos byvoorbeeld die International Table
   Tennis Federation, die Fédération Internationale de Volleyball, die
   International Baseball Federation, der Fédération Internationale
   d'Escrime, die International Equestrian Federation, die Fédération
   Internationale des Luttes Associées, die International Dance Sport
   Federation en die Fédération Internationale de Natation Amateur.

   Lausanne beskik self oor gesofistikeerde sportfasiliteite soos die
   Olimpiese stadion La Pontaise en die Centre Intercommunal de Malley met
   sowat 10 000 sitplekke. Die stad is tydens die
   Sokker-Wêreldkampioenskap van die jaar 1954 een van die ses Switserse
   stede wat as gashere opgetree het.

[wysig] Ekonomie

   Naas Genève is Lausanne die belangrikste ekonomiese en administratiewe
   sentrum van Wes-Switserland, alhoewel die nywerheidsektor vandag 'n
   kleiner rol speel met net 17 persent van alle werkgeleenthede. Die
   tersiêre sektor - met meer as tagtig persent van alle werkgeleenthede -
   steun veral op handel, toerisme, administrasie, banke, assuransies en
   vervoer. Lausanne is die setel van 'n aantal belangrike nasionale en
   internasionale instellings soos die Switserse Federale Geregshof en die
   Sekretariaat van die Verenigde Nasies se Program vir Omgewingsake.
   Die wingerde van Lavaux
   Die wingerde van Lavaux

   Belangrike navorsingsinstellings is die Centre de Recherches
   européennes – Fondation Jean Monnet pour l'Europe, die Centre de
   recherches sur les lettres romandes, die Institut Benjamin Constant uen
   die Switserse Insituut vir Kunswetenskappe.

   Die begin van die 20ste eeu is die bloeitydperk van Lausanne se
   nywerhede. Nywerheidsgebiede ontstaan langs die spoorweglyn in die
   weste van die stad en naby die oewer van die Meer van Genève. 'n Aantal
   bedrywe is egter weens gebrek aan ruimte na die westelike en
   noordwestelike voorstede verskuif.

   Die huidige nywerheidsektor steun op die bou-, ingenieurs-, metaal-.
   voedsel-, tabak-, fynmeganiese, elektroniese, optiese, grafiese, druk-
   en uitgewersbedrywe.

   Tot by die begin van die 20ste eeu bestaan teen die suidelike hellings
   van die ou stadskern 'n aantal klein wingerde en akkers. Hulle het met
   die uitbreiding van die woongebiede byna volledig verdwyn. Op die
   hoogvlaktes van Jorat is veeteelt en melkboerdery nog steeds 'n
   belangrike bron van inkomste. Daarnaas het 'n bosbedryf in die Bois du
   Jorat ontwikkel.

   Die belangrikste werkgewers in Lausanne is die Centre Hospitalier
   Universitaire Vaudois, die stadsregering, die tabak-maatskappy Philip
   Morris en die Universiteit van Lausanne.

[wysig] Demografie

   'n Demonstrasie van 'n tradisionele volksdans
   'n Demonstrasie van 'n tradisionele volksdans

   Teen die einde van die jaar 2004 het Lausanne 117 161 permanente
   inwoners en 'n bykomende 11 000 sogenaamde saisonniers, wat slegs oor
   'n tydelike verblyfpermit beskik. Dit maak van Lausanne die vyfde
   grootste stad in Switserland. Die metropolitaanse gebied
   (agglomération) het 312 000 inwoners.

   Naastenby 79 persent van die bevolking is Franstalig, vier persent
   praat respektiewelik Duits en Italiaans. Meer as 'n derde van die
   inwoners is in die buiteland gebore, die grootste groepe buitelanders
   is Italianers, Spanjaarde en Portugese.

[wysig] Eksterne skakels

     * Die amptelike webwerf van Lausanne

   Kategorie: Switserland

