Le Corbusier


   Charles-Edouard Jeanneret (6 Oktober 1887 – 27 Augustus 1965), wat
   gekies het om as Le Corbusier bekend te staan, was 'n Switsersgebore
   argitek en skrywer wat beroemd is vir sy bydraes tot wat nou bekend
   staan as Moderne Argitektuur. Hy word as beide Switsers en Frans beskou
   nadat hy in die 1930's 'n Franse burger geword het.

   Hy was 'n pionier in teoretiese studies van moderne ontwerp en het hom
   toegewy tot die verskaffing van beter lewensomstandighede vir die
   inwoners van digbevolkte stede. Sy loopbaan het oor vyf dekades gestrek
   met ikoniese gebou wat oral in Europa, Indië, Rusland gebou is en met
   twee strukture elk in Nood- en Suid-Amerika. Hy was ook 'n
   stadsbeplanner, skilder, beeldhouers, skrywer en ontwerper van moderne
   meubesl.

[wysig] Lewensgeskiedenis

   Le Corbusier is op 6 Oktober 1887 in La Chaux-de-Fond, Neuchâtel,
   Switserland gebore. Sy familie was horlosiemakers. Hy het sy
   hoërskoolloopbaan aan 'n tegniese skool voltooi en het as jong man saam
   met argitekte soos Josef Hoffman, Auguste Perret en Peter Behrens
   gewerk. Tussen 1911 en 1921 het hy onder andere as binneshuisversierder
   in Switserland en fabrieksbestuurder in Parys gewerk terwyl hy
   terselfdertyd vryskutwerk as skilder en argitek gedoen het. In 1922 het
   hy 'n argitekskantoor saam met sy neef, Pierre Jeanneret, begin en
   begin praktiseer as Le Corbusier (die naam van sy ouma aan
   moederskant).

   Van sy bekendste ontwerpe sluit in die "Citrohanhuis" (1923) in die
   vorm van 'n motor, wat gestalte gegee het aan sy visie dat 'n huis 'n
   "masjien vir lewe" moes wees; die kubistiese Villa Savoye (1931); die
   Onderwysministerie in Rio de Janeiro; die Unité d'Habitation (1947), 'n
   woonstelblok in Marseilles wat 'n daktuin, winkels, sportfasiliteite en
   'n kleuterskool as deel van die ontwerp ingesluit het; die Indiese stad
   Chandigarh in die Punjab; die Notre Dame du Haut kerk by Ronchamp
   (1950-1955), 'n besondere samevloeiing van argitektoniese en
   skulpturele elemente. Le Corbusier is in 1965 in Frankryk oorlede.

[wysig] Belangrikste prestasies

   Le Corbusier se chaise longue LC4.
   Le Corbusier se chaise longue LC4.

   Le Corbusier was een van die twintigste eeu se mees invloedryke
   argitekte. Hy was die vader van bewegings soos die funksionalisme en
   die purisme en het 'n beslissende rigting gegee aan argitektoniese
   ontwikkeling in die twintigste eeu. Die funksionalistiese beweging is
   saamgesnoer in die CIAM (Internasionale Kongres van Moderne
   Argitektuur), 'n organisasie van argitekte wat deur le Corbusier en
   Siegfried Giedion gestig is. Die nuwe argitektuur het as die Moderne
   Beweging of Internasionale Styl bekend gestaan.

   Le Corbusier se argitektoniese filosofie het berus op 'n oortuiging dat
   die boukuns in die verlede nie funksioneel was nie. Volgens hom moes
   die woning tot in die kleinste onderdele deurdag wees en diensbaar
   gemaak word aan die doel waarvoor dit bestem was; al die oorbodige
   elemente moes verdwyn. Die estetiese vorm moes nie die uitgangspunt
   wees nie, maar moes ook nie verwaarloos word nie; dit moes die logiese
   gevolg wees van die konstruktiewe moontlikhede en die toepassing van
   die nuwe materiale. Sy ontwerpstyl is gekenmerk deur konstruksie met
   pilare of kolommure wat vrye deurloop van die tuin onder deur die gebou
   moontlik gemaak het, groot horisontale vensters wat soms heeltemal as
   glasmure deurgeloop het in onbeperkte lengte, en daktuine. Hierdie
   vernuwings was moontlik omdat sy ontwerpe die mure bevry het van hulle
   tradisionele drakragfunksie

   Le Corbusier het gedurende die dertigs met verreikende
   stadsbeplanningsidees vorendag gekom. Sy argitektoniese oplossing vir
   verstedeliking en groeiende stratenette (urban sprawl) was
   toringgeboue, wat baie mense in meervuldige verdiepings kon huisves
   binne parkgebiede wat beskikbaar sou wees omdat die toringgeboue minder
   grond sou opneem.

   Alhoewel daar intussen uitgevind is dat hierdie benadering juis bydra
   tot sosiale probleme, is dit destyds gesien as 'n oplossing vir
   verstedeliking en het stadsbeplanning vir dekades op beginsels berus
   wat deur Le Corbusier en sy tydgenote daargestel is.
   Kategorieë: Franse argitekte • Switserse argitekte • Modernistiese
   argitekte

