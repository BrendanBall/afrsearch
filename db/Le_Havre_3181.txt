Le Havre


   Le Havre is 'n stad in die Normandiese département Seine-Maritime in
   die noordweste van Frankryk met sowat 193 000 inwoners. Die stad by die
   monding van die Seinerivier dra die bynaam "Porte Océane" en is die
   tweede grootste seehawe van Frankryk en die tweede grootste stad van
   Normandië.

   Le Havre is in 1944 deur gealliëerde lugaanvalle volledig verwoes. Die
   argitek Auguste Perret (1874-1954) neem die besluit om die ou stadskern
   nie te herstel nie, maar verwesenlik sy visie van 'n moderne,
   vriendelike stad, wat volgens 'n eenvormige roosterpatroon aangelê is
   en grotendeels uit industrieel vervaardigde betonelemente bestaan. Die
   straatblokke se afmetings is noukeurig beplan om enersyds 'n maksimum
   van sonlig te laat binnedring, maar om andersyds ook as 'n beskerming
   teen die koue seewind te dien.
   Uitsig oor die strand van Le Havre en 'n deel van die stadsentrum
   Uitsig oor die strand van Le Havre en 'n deel van die stadsentrum

   Die see, die hawe en die belangrike geboue is van orals in die
   middestad sigbaar.

   Vir Perret se nuwerwetse gebruikmaking van die boumateriaal beton en
   die indrukwekkende aantoning van sy potensiaal verklaar die UNESCO die
   stadsentrum van Le Havre op 15 Julie 2005 tot wêrelderfenisgebied. Die
   oppervlak van 133 hektaar verteenwoordig volgens die UNESCO "'n
   buitengewone voorbeeld van die argitektuur en die urbanisme van die
   na-oorlogse tydperk" en is een van die min destydse Europese objekte op
   die lys van die wêrelderfenisgebiede.

   Ander besienswaardighede is die strand van sowat twee kilometer
   midde-in die stadsentrum, die klein universiteit met 7 500 studente en
   die ou hawe wes van die stadsentrum. Sy historiese dokke is nou 'n
   elegante winkel- en vermaaklikheidsentrum. 'n Metaaltoring van 120
   meter, wat deur die bekende Franse argitek Jean Nouvel opgerig is, is
   die nuwe baken van die stad. Ook Oscar Niemeyer, die argitek en
   beplanner van die Brasiliaanse hoofstad Brasilia, het 'n bydrae tot Le
   Havre se nuwe argitektuur gelewer. Sy kulturele sentrum Le Volcan is 'n
   ronde betongebou wat soos 'n hoogoond lyk en met Auguste Perret se
   reghoekige geboue kontrasteer. Die Pont de Normandie, wat Le Havre met
   Honfleur in die département Calvados verbind, is in 1995 ingewy en
   behoort tot die langste brûe in Europa.

   Die André-Malraux-museum (Musée des Beaux-Arts André Malraux) bewaar
   die erfenis van die impressionistiese skilders soos Monet, Boudin, Dufy
   en Pissaro, wat die lig en die bekoorlike landskap van Calvados as
   hulle gunstelingmotiewe ontdek het.

[wysig] Geskiedenis

   Frans I, koning van Frankryk en stigter van Le Havre
   Frans I, koning van Frankryk en stigter van Le Havre

   Le Havre is 'n baie jong stad. Dit word in die jaar 1517 ter ere van
   koning Frans I van Frankryk onder die naam Franciscopolis gestig om die
   ou hawens van Honfleur en Harfleur te vervang. Later word dit hernoem
   tot Le Havre-de-Grâce.

   Die stad het in die 17de eeu reeds as die tuishawe van die Franse
   Wes-Indiese Kompanjie gedien, maar die ekonomiese groei van die stad
   het veral tydens die 18de eeu danksy die uitgebreide seehandel
   plaasgevind. In die 19de eeu het dit 'n belangrike nywerheidstad
   geword.

   Tydens die Tweede Wêreldoorlog is Le Havre in die Slag van Normandië
   verwoes, en 5 000 inwoners het in die lugaanvalle gesterf. Meer as
   12 000 woonstelle is volledig verwoes. Die heropbou van die stad is
   deur die argitek Auguste Perret in die boustyl van die modernisme
   beplan.

   Tot by die sewentigerjare van die 20ste eeu het Le Havre 'n belangrike
   hawe vir die passasierskepe van die transatlantiese roete tussen Le
   Havre en New York gebly - veral vir die beroemde France, wat hierdie
   roete tussen 1962 en 1974 as die grootste passasierskip ter wêreld met
   'n lengte van 316 meter bedien het. Ongeag die proteste van inwoners en
   'n staking van die loodse is die France in 1979 aan 'n Noorse redery
   verkoop en herdoop tot Norway.

[wysig] Eksterne skakels

     * Die amptelike webwerf van Le Havre

   Kategorieë: Normandië • Stede in Frankryk

