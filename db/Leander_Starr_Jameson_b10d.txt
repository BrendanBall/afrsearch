Leander Starr Jameson


   Sir Leander Starr Jameson, 'n gekwalifiseerde mediese spesialis, was 'n
   gewilde Suid-Afrikaanse en Rhodesiese staatsman en eerste leier van die
   Unionisteparty in Suid-Afrika.

   Inhoud

        * 1 Vroeë jare
        * 2 Na Suid-Afrika
        * 3 Imperialisme
        * 4 Politieke loopbaan
        * 5 Bronne

[wysig] Vroeë jare

   Hy is in 1853 in Edinburgh, Skotland, gebore, dieselfde jaar as sy twee
   lewenslange kollaborateurs, Cecil John Rhodes en Alfred Beit. Na hy
   skole in Skotland en Engeland bygewoon het, het hy verder gestudeer aan
   die University College, Londen. Hy was 'n sensitiewe maar begaafde
   student en het as spesialis in Wene, Oostenryk, gekwalifiseer. Toe ene
   dr. Pince van Kimberley aan die University College skryf om 'n vennoot
   in sy praktyk te versoek, is dr. Jameson aanbeveel.

[wysig] Na Suid-Afrika

   In Kimberley het hy kort voor lank erkenning gekry as die knapste
   dokter op die Diamantvelde. Hy was baie gewild en het 'n hegte
   vrienskap met Rhodes gesmee. Namens Rhodes het Jameson drie
   opeenvolgende sendings na Lobengula, koning van die Matabele onderneem
   van 1889 en 1890. Die sendings het uitgeloop op 'n konsessie deur
   Lobengula aan die British South Africa Company.

[wysig] Imperialisme

   Hoewel Jameson die Pioneer Column vergesel het, het hy geen amptelike
   posisie beklee nie, buiten as "verteenwoordiger van Rhodes". In 1891 is
   hy egter aangestel as administrateur van Mashonaland, waar hy baie
   gewild onder die nedersetters was. Na die Matabele in die oorlog van
   1893 verslaan is, het Matabeleland in 1894 ook onder die administrasie
   van "dr. Jim" gekom.

   In 1895 was hy ten nouste as leier betrokke by die Jameson-inval. Na sy
   oorgawe aan die Boere is hy aan die Britse regering uitgelewer en in
   Londen verhoor. Die verhoor het sewe dae geduur en hy is gevonnis tot
   15 maande gevangenisstraf, wat hy nie uitgedien het nie omdat hy in
   Desember 1896 weens swak gesondheid vrygelaat is. Hy het in 1898
   teruggekeer na Rhodesië waar hy 'n uitgebreide reis met die roete van
   die voorgenome telegraaf- en spoorlyne onderneem het.

   Met die uitbreek van die Tweede Vryheidsoorlog het hy sy diens aan die
   Imperiale Regering aangebied en Ladysmith tydens die beleg bereik, maar
   sy gesondheid het ingegee.

[wysig] Politieke loopbaan

   In 1900 het hy lid van die Kaapse Parlement geword en vinnige opgang
   danksy sy gewildheid gemaak. Met Rhodes se dood in 1902 word hy leier
   van die Progressive Party en in 1904 eerste minister. Hy was, tot baie
   se verbasing, nie lid van die eerste Unie-kabinet nie, maar word in
   1910 leier van die Unionisteparty en dus van die Amptelike Opposisie.

   In 1912 tree hy uit die politiek en gaan woon in Londen, waar hy in
   1917 sterf.

[wysig] Bronne

     * Rosenthal, Eric, Encyclopaedia of Southern Africa, Juta and Company
       Limited, Kaapstad en Johannesburg, 1978.

   Kategorie: Suid-Afrikaanse politici

