Leeu-Gamka


   Leeu-Gamka is 'n dorp in die Karoo langs die N1, suidwes van
   Beaufort-Wes, met ongeveer 500 inwoners.

   Dit was vroeër bekend as "Bitter Water" en 'n gewilde aandoenplek vir
   reisigers na die Noorde, aangesien dit een van die min plekke in die
   omgewing was wat drinkbare water gehad het. In 1879 is 'n
   klipgeboustasie met ’n lae platform opgerig en is dit herdoop na
   "Fraserburgweg". Die eerste kerk en skool is in 1896 gebou en 'n hotel
   in 1898. Gedurende die Anglo-Boereoorlog is die hotel en van die ander
   geboue as 'n hospitaal gebruik deur die Britse magte.

   In die 1940's is die naam na Leeu-Gamka verander na aanleiding van die
   Leeu- en die Gamkariviere wat naby die dorp verbyloop. Die naam is
   saamgestel uit Afrikaans "leeu" en Khoi -gam- ‘leeu’ met -ka wat op ’n
   suigklank dui; dit is dus ’n verdubbeling van betekenis: ‘leeu-leeu’.

   Die laaste van die uitgestorwe Kaapse leeus is vermoedelik naby
   Leeu-Gamka in 1842 doodgeskiet.
   Kategorieë: Wes-Kaap • Dorpe in Suid-Afrika

