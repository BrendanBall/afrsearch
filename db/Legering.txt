Legering


   'n Legering (of allooi) is 'n kombinasie, hetsy in oplossing of
   verbinding van twee of meer elemente waarvan ten minste een 'n metaal
   is en waar die resulterende materiaal metaaleienskappe het. 'n Legering
   met twee komponente word 'n binêre legering genoem; een met drie 'n
   ternêre legering; een met vier 'n kwarternêre legering. Die resultaat
   is 'n metaalagtige stof met eienskappe wat verskil van die komponente.

   Legerings word gewoonlik ontwerp om eienskappe te hê wat meer wenslik
   is as dié van hulle komponente alleen. Staal is byvoorbeeld sterker as
   yster, een van die hoofbestandele daarvan, en geelkoper is meer
   duursaam as koper, maar baie meer aantreklik as sink.

   Anders as suiwer metale, het baie legerings nie 'n enkele smeltpunt
   nie. In plaas daarvan het hulle 'n smeltreeks waar die materiaal
   bestaan uit 'n mengsel van vastestof- en vloeistoffases. Die
   temperatuur waarby die smelting begin word die solidus genoem en waar
   die smeltproses volledig voltooi is, die liquidus. Spesiale legerings
   met 'n enkele smeltpunt kan egter ook ontwerp word en hulle word
   eutektiese mengsels genoem.

   Somtyds word daar bloot na 'n legering verwys met die naam van die
   basismetaal, soos in die geval van 14 karaat (58%) goud wat 'n legering
   van goud met ander elemente is. Dieselfde geld vir silwer wat in
   juweliersware gebruik word en aluminium wat struktureel aangewend word.

   Bekende legerings sluit in:
     * amalgaam
     * geelkoper
     * brons
     * duralumin
     * elektrum
     * edeltin (pewter)
     * soldeersel
     * vlekvrye staal
     * staal

[wysig] Sien ook

     * lys van legerings
     * metallurgie

   Kategorieë: Legerings • Anorganiese verbindings • Metallurgie

