Leiden


                                                                   Leiden
                                       Land:                     Nederland
                                  Provinsie:                  Zuid-Holland
                                 Koördinate:              52°09′ N 4°29′ W
                                Oppervlakte:                     23,16 km²
                                  Bevolking:         117 989 (Maart, 2006)
                         Bevolkingsdigtheid:                   5 366 / km²
                                     Hoogte:          0-100 m bo seespieël
                               Burgemeester: Drs. H.J.J. (Henri) Lenferink

   Leiden

   Leiden is die vyfde grootste stad van die Nederlandse provinsie
   Zuid-Holland. Slegs Rotterdam en Den Haag is heelwat groter met
   Dordrecht en Zoetermeer wat in werklikheid byna dieselfde
   bevolkingsgrootte as Leiden het. Dié stad is aan die Rynrivier geleë en
   vorm 'n enkele stedelike gebied met Oegstgeest, Leiderdorp en
   Voorschoten. Leiden beslaan 'n oppervlakte van 23,16 vierkante
   kilometer en het ongeveer 117 989 inwoners, die agglomerasie 254 000
   inwoners.
   Hooglandse Kerk, Leiden
   Hooglandse Kerk, Leiden

   Inhoud

        * 1 Geskiedenis
        * 2 Kultuur, wetenskap en kuns
        * 3 Die Universiteit van Leiden
        * 4 Riviere, kanale en parke
        * 5 Besienswaardighede
        * 6 Vervoer
        * 7 Suid-Afrikaners in Leiden
        * 8 Verwysings
        * 9 Eksterne Skakels

[wysig] Geskiedenis

   De Valk Windmeulmuseum
   De Valk Windmeulmuseum
   Die Ou Ryn met ophaalbrug
   Die Ou Ryn met ophaalbrug

   Die stad het as 'n sogenaamde dykdorp aan die voete van 'n kunsmatige
   heuwel ontstaan, waar die Ou en Nuwe Rynriviere saamvloei. In die
   oudste vermelding van die stad, omstreeks 860, het dit as Leithon
   bekend gestaan. Die vesting van Leiden in die graafskap van Holland het
   in die 9de eeu ontstaan toe die Wikinge oor Utrecht geheers het. Leiden
   is tot voor 1420 deur burggrawe en verteenwoordigers van die howe in
   Nederland regeer. In 1266 het Leiden stadsregte bekom.

   In 1420 het hertog Jan van Beieren met sy goedgewapende leër van Gouda
   na Leiden marsjeer met die doel om die stad te verower. Hulle het
   vestings aangeval en binne 'n week die kastele van Poelgeest, Ter Does,
   Hoichmade, de Zijl, ter Waerd, Warmond en de Paddenpoel verower. Op 14
   Junie van dieselfde jaar was Van Beieren se leër voor die mure van
   Leiden en op 17 Augustus het die stad na twee maande se besetting aan
   Van Beieren oorgegee. Die Sitadelgraaf Filips van Wassenaar is van sy
   ampte gestroop en hy het sy laaste jare in aanhouding deurgebring.

   Leiden het in die 16de en 17de eeue floreer en was tydens die 'Goue
   Eeu' die tweede grootste stad naas Amsterdam. Teen die einde van die
   15de eeu het die tekstielbedryf 'n belangrike rol in die Leidense
   ekonomie gespeel en na die uitsetting van die Spanjaarde het Leidse
   kledingstowwe oral bekend geword. Hierdie nywerhede het ook 'n
   belangrike rol tydens die Tagtigjare Oorlog gespeel toe die Spanjaarde
   die stad van Mei tot Oktober 1574 beset het. Die inwoners van Leiden
   het egter weerstand teen die belegging gebied en die stad weer ontset.
   Vir hulle heldhaftige verdediging van die stad het Prins Willem van
   Oranje 'n jaar later in 1575 die Universiteit van Leiden gestig.

   Sedert die laat 17de eeu het Leiden 'n ekonomiese insinking beleef wat
   toegeskryf is aan 'n dalende tekstielproduksie. In die tyd het die
   bevolking van Leiden gedaal van 'n beraamde 100,000 inwoners in 1640
   tot 30,000 inwoners tussen 1796 en 1811. Die bevolkingsgetal het daarna
   weer geleidelik gegroei en teen 1904 was daar 56 044 inwoners.

   Op 12 Januarie 1807 het 'n ramp die stad getref toe 'n skip, wat met
   buskruit gelaai was en aan die oostekant van die Rapenburg vasgemeer
   was, ontplof het. Ongeveer 150 mense is dood, terwyl honderde huise
   verwoes is, insluitende dié van die Elsevierdrukkersfamilie. Koning
   Lodewyk Napoleon Bonaparte het persoonlik ingegryp om slagofferhulp te
   koördineer. Die Van der Werffpark en die Kamerlingh-Onnes-laboratorium
   is later op die ruïnes van die ontploffing gevestig.

   In 1842 is die spoorlyn tussen Leiden en Haarlem in gebruik geneem en
   later, in 1843, is Leiden per spoorlyn met Den Haag verbind. Hierdie
   spoorlyne het later bygedra tot 'n herlewing in Leiden se ekonomie, 'n
   verdere uitbreiding buite die grense die stad se 17de eeuse singels en
   nywerheidsontwikkelinge in 1920.

   In April 1848 het die politikus Johan Rudolf Thorbecke (1798-1872) die
   Nederlandse grondwet in sy woning te Garenmarkt 9, in Leiden, geskryf.

   In 1866 het 'n cholera-epidemie die stad getref wat in 1868 tot die
   oprigting van 'n Akademiese hospitaal (waar die Nasionale Volkekundige
   museum vandag staan) gelei het.

   In 1883 is ganse Nederland geskud deur die arrestasie van die Leidse
   moordenares, Maria Catharina Swanenburg, ook bekend as die
   'gifmengster' of die Goeie Mie. Sy het haar slagoffers, waarvan 27 dood
   en 'n verdere 54 kroniese gesondheidsprobleme ontwikkel het, met arseen
   vergiftig ten einde hulle versekerings- en erfgelde te eis. Sy is
   daarna skuldig bevind en in 'n gevangenis aangehou waar sy in 1915
   gesterf het.

   Tydens die Tweede Wêreldoorlog is Leiden swaar deur geallieerde
   bombardemente getref. Die omgewing rondom die stasie en die Marekerk
   het verál erg deurgeloop.

[wysig] Kultuur, wetenskap en kuns

   Latynse Skool te Lokhorststraat waar Rembrandt van Rijn geleer het
   Latynse Skool te Lokhorststraat waar Rembrandt van Rijn geleer het
   Albert Einstein en Hendrik Antoon Lorentz in Leiden in 1921
   Albert Einstein en Hendrik Antoon Lorentz in Leiden in 1921

   Die einde van die Spaanse besetting word jaarliks op 3 Oktober gevier.
   Dit gaan met feestelikhede gepaard en tradisionele kosse soos witbrood,
   haring en hutspot. Die jaarlikse Rapenburgkonsert is 'n
   musiekhoogtepunt op die Leidse kultuurkalender.

   Leiden is ook 'n belangrike inkopiesentrum en spog met een van die
   grootste inkopiestrate in Europe, te Haarlemmerstraat. Die Universiteit
   van Leiden is bekend vir allerlei ontdekkings, insluitende die Leidse
   fles, 'n kapasitor wat uit 'n glasfles gemaak is en deur Pieter van
   Musschenbroek in 1746 'uitgevind' is en hoewel dit eintlik die vorige
   jaar in Duitsland deur Ewald Georg von Kleist in Duitsland ontdek is,
   het die naam "Leidse fles" bekend geword.

   'n Ander ontwikkeling is die van kriogenie. Heike Kamerlingh Onnes
   (1853-1926) het in 1913 'n Nobelprys in fisika verower, nadat hy in
   1908 vir die eerste keer daarin geslaag om helium vloeibaar te maak en
   later om 'n temperatuur van minder as een graad bo die absolute minimum
   te bereik. Die beroemde fisikus, Hendrik Antoon Lorentz (1853 - 1928)
   wat in 1902 'n Nobelprys vir elektromagnetisme verwerf het, het ook in
   Leiden studeer en later professor aan die universiteit geword.

   Op die kunsgebied is die wêreldbekende skilder, Rembrandt van Rijn
   (1606 – 1669) in Leiden gebore, waar hy 'n Latynse skool te
   Lokhorststraat bygewoon het en later aan die Universiteit van Leiden
   ingeskryf het. Hy was onder andere ook 'n leerling onder die Leidse
   historiese skilder, Jacob van Swanenburgh (1571-1631). Hy het ook later
   sy eie ateljee geopen saam met sy vriend en kollega, Jan Lievens
   voordat hy later na Amsterdam verhuis het. Die 17de eeuse skilder, Jan
   Steen (1626 - 1679), en landskapskilder, Jan van Goyen (1596 – 1656),
   is ook in Leiden gebore.

   Leiden het bekende digters en skrywers opgelewer, te wete Piet
   Paaltjens, J.C. Bloem, Maarten Biesheuvel, Jan Wolkers, Constantijn
   Huygens en Maarten 't Hart, wat in die stad gewoon of studeer het.

   Leiden is ook bekend vir sy muurgedigte in vele tale, wat in 1992 as 'n
   stadsprojek geloods is en fokus op die verhouding tussen taal en beeld.

[wysig] Die Universiteit van Leiden

   Academiegebouw, Universiteit Leiden
   Academiegebouw, Universiteit Leiden

   Die Universiteit van Leiden is die oudste universiteit in Nederland en
   is in 1575 deur Prins Willem van Oranje gestig, leier van die Hollandse
   verset tydens die Tagtigjaaroorlog. Die universiteit het nege
   fakulteite, meer as 50 departemente, meer as 150 voorgraadse programme
   en 40 nasionale en internasionale navorsingsinstellings. Die
   universiteit is internasionaal bekend en lok studente van regoor die
   wêreld.

[wysig] Riviere, kanale en parke

   Leidenkanaal
   Leidenkanaal

   Die twee takke van die Ou Rynrivier, wat Leiden uit die ooste
   binnevloei, vloei in die middel van die stad ineen. Die stad word
   verder deur etlike kleinere, sombere kanale met boom-omgrensde kaaie
   verdeel.

   Die Rapenburg is een van die mooiste en bekendste gragte in Leiden en
   is ongeveer in 1250 as 'n vestingsgrag gegrawe om die stad te beskerm.
   Talle statige geboue is sedertdien langs die grag gebou en die
   jaarlikse Rapenburgkonsert word op die grag gevier.

   Suid van die stad is die Botaniese Tuine Hortus Botanicus, een van die
   oudste botaniese tuine in Nederland, wat in 1549 teenaan die Rapenburg
   opgerig is. Daar is ook ander tuine wat langs die ou Singel en
   buitekanale strek. Die Van der Werffpark is vernoem na burgermeester
   Pieter Adriaanszoon van der Werff, wat die stad in 1574 teen die
   Spanjaarde verdedig het. Die Leidse professor en tuinboukundige,
   Carolus Clusius, (1526 - 1609) het die grondslag gelê vir Nederland se
   tulpebedryf.

[wysig] Besienswaardighede

     * De Pieterskerk - Die grootste kerk in Leiden.
     * Boerhave Museum - Nasionale museum vir die geskiedenis van
       wetenskap en medisyne.
     * Hortus Botanicus - Botaniese tuine.
     * Die Hooglandse kerk.
     * Die Burg
     * De Lakenhal Stedelijk Museum - Munisipale museum.
     * Die Sterrewag
     * Rijksmuseum van Oudheden- Nasionale museum vir oudhede
     * Nationaal Natuurhistorisch Museum - Nasionale
       natuurgeskiedenismuseum
     * Rijksmuseum voor Volkekunde - Nasionale volkekundige museum
     * Stigting Molen de Valk - Windmeulmuseum
     * Leidse Schouwburg - Die oudste teater in Nederland, in 1705 geopen.
     * De Marekerk - Die kerk is in 1639 ontwerp en in 1650 in gebruik
       geneem.
     * Twee stadspoorte (Morspoort & Ziljpoort)
     * Nege windmeule
     * 35 aalmoeshuise.
     * Wagenmakersmuseum
     * Sieboldhuis - Japanese kultuursentrum.

[wysig] Vervoer

   Leiden kan per trein deur die De Vink-, die Leiden Centraal- en Leiden
   Lammenschansspoorwegstasies bereik word. Die stad het ook 'n openbare
   busdiens.

[wysig] Suid-Afrikaners in Leiden

   'n Aantal bekende Suid-Afrikaners het in Leiden gewoon en/of daar
   studeer:
     * Fransjohan Pretorius: Bekende geskiedkundige op die gebied van die
       Boere-oorlog het 'n doktorsgraad in Leiden voltooi.
     * Vernon Alexander February: Skrywer en akademikus het jare lank in
       ballingskap in Nederland gewoon en studeer en was later verbonde
       aan die Afrikastudiesentrum aan die Universiteit van Leiden.
     * Petrus Johannes van der Merwe (1912 - 1979): Eertydse
       geskiedkundige verbonde aan die Universiteit van Stellenbosch van
       1955 tot 1977. Hy het in 1937 'n doktorsgraad oor die Groot Trek
       aan die Universiteit van Leiden behaal.
     * Johannes Friedrich Wilhelm Grosskopf (1885 - 1948): Skrywer en
       akademikus aan die Universiteit van Stellenbosch van 1920 - 1935
       het sy doktorsgraad aan die Universiteit van Leiden voltooi.
     * Henri Louis Gonin (1907-1997) - Akademikus en Latynkenner verbonde
       aan die Universiteite van Stellenbosch en Pretoria het sy
       doktorsgraad aan die Universiteit van Leiden voltooi.
     * Rachelle Conradie - Digter het aan die Universiteit van Leiden
       studeer.
     * Christiaan Willem Hendrik van der Post - Digter en lid van die
       Volksraad in die Vrystaat is in Leiden gebore.
     * Gerrit Viljoen (1926 -) - Voormalige minister van Onderwys en
       Staatkundige Ontwikkeling het in 1955 'n doktorsgraad aan die
       Universiteit van Leiden behaal.
     * Nelson Mandela - Vorige Staatspresident van Suid-Afrika is in 1999
       deur die Universiteit van Leiden met 'n eredoktorsgraad bekroon.

[wysig] Verwysings

     * Wasserman, H. s.q. Litnet Boekindaba: Vernie February
     * Stellenbosch Skrywers: P.J. van der Merwe, J.F.W. Grosskopf & Henri
       Louis Gonin
     * South African History Online: Gerrit Viljoen
     * Vrye vertaling van die Engelse, Nederlandse en verwante artikels
       oor Leiden op Wikipedia.

[wysig] Eksterne Skakels

     * Universiteit van Leiden
     * Leiden Stadsportaal
     * Afrika Studiesentrum, Universiteit van Leiden\
     * Webster Universiteit, Leiden
     * Hogeschool Leiden, Universiteit vir Professionele Opleiding
     * Leiden Panorama Fotoblad
     * Holland Rijnland Toeriste Webtuiste
     * Die Rapenburgkonsert
     * Rembrandt (1606-2006) 400-jaar herdenkingsblad
     * Stigting Gilde Leiden


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Suid-Holland • Stede in Nederland

