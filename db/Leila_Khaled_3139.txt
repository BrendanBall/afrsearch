Leila Khaled


   Leila Khaled (Arabies: ليلى خالد laylà ẖālid; gebore 9 April, 1944) is
   'n voormalige lid van die Populêre Front vir die Bevryding van
   Palestina (PFBP), deel van die sekulêre linksgesinde Palestynse
   versetbewegings. Sy is tans 'n lid van die Palestynse Nasionale Raad.
   Khaled het in die openbare kollig beland vanweë haar rol in die 1969
   vliegtuigkaping en een van die vier gelyktydige vliegtuigkapings in
   1970. Sy het van haar eerste eggenoot geskei en is getroud met 'n
   apteker Fayez Rashid, en woon met haar twee seuns Bader en Bashar in
   Amman, Jordanië.

   Inhoud

        * 1 Vroeë lewe
        * 2 Die vliegtuigkapings
        * 3 Latere lewe en standpunte
        * 4 In populêre kultuur
        * 5 Verdere leeswerk
        * 6 Bronne

[wysig] Vroeë lewe

   Khaled is gebore in 1944 in Haifa, op daardie stadium deel van die
   Britse Mandaat van Palestina. Nadat die Arabiere die 1947 die VN
   Verdelingsplan verwerp het, het gevegte tussen Arabiere en Jode
   uitgebreek. Khaled was vier toe sy in 1948 saam met haar ma, broers en
   susters na 'n vlugtelingkamp in die suide van Libanon uitgewyk het.
   Haar pa het agtergebly om as deel van die fedayeen (Arabiese
   versetbeweging) teen die Israëliese troepe te veg.

   Khaled was van haar tienerjare af reeds polities aktief en het reeds op
   15-jarige ouderdom aangesluit by die radikale pan-Arabiese Arab
   Nationalist Movement, wat oorspronklik in die laat 1940's deur George
   Habash, toentertyd 'n mediese student aan die Amerikaanse Universiteit
   van Beirut, gestig is. Die Palestynse tak van die beweging het die
   Volksront vir die Bevryding van Palestina (PFBP) geword na die 1967
   sesdaagse oorlog. Israel het Egipte, Sirië en Jordanië in die sesdaagse
   oorlog verslaan en die Golan-hoogvlakte, Sinaï en die Jordaanse
   gedeeltes van Jerusalem en die Wesoewer beset.

   Khaled het in 1967 as 'n onderwyseres in Koeweit gewerk en volgens
   haarself het die lot van Palestynse vroue in Israeliese tronke het haar
   opnuut aangegryp. Sy stel dit dat sy "... droom om wapens om te neem."
   Na minder as twee jaar van militêre opleiding was sy gereed vir haar
   eerste groot opdrag van die PFBP .

[wysig] Die vliegtuigkapings

   Op 29 Augustus 1969 was Khaled deel van die groep wat 'n Boeing 707
   (TWA Vug 840) tussen Rome en Athene, gekaap het na Damaskus, waar die
   vliegtuig geland het. Die vliegtuig is gedwing om oor Haifa te vlieg
   sodat Khaled haar geboorteplek kon sien wat sy nooit weer kon besoek
   nie. Niemand is in die kapingpoging beseer nie, alhoewel die vliegtuig
   opbeblaas is. Die PFBP-leierskap was onder die indruk dat Yitzak Rabin,
   die Israëliese ambassadeur in die VSA aan boord sou wees. Khaled en
   haar makkers is 'n paar dae lank aangehou en toe stil-stil vrygelaat.
   Na die kaping het Khaled die eerste van verskeie plastiese chirurgiese
   operasies ondergaan om haar identiteit te verberg.

   Op 6 September 1970, het Khaled en Patrick Arguello van Nicaragua,
   gepoog om die El-Al-vlug 219 van Amsterdam na New York te kaap as deel
   van die PFBP se plan on gelyktydige kapings uit te voer. Die
   El-Al-kaping word gefnuik toe Israëliese lugwagte Arguello dood voordat
   hulle Khaled ontwapen het. Khaled het dit nie geweet nie, maar die PFBP
   se drie ander kapings het volgens plan verloop. Twee van die vliegtuie
   met meer as 300 passasiers het in die Jordaniese woestyn geland en ’n
   derde is op die Kaïro-lughawe in Egipte opgeblaas nadat die gyselaars
   vrygelaat is.

   Khaled is gearresteer toe die vlieënier ’n noodlanding op Heathrow in
   Londen gedoen het. In 'n ongekende stap het die Britse regering besluit
   om Khaled op 1 Oktober 1970 vry te laat in ruil vir die gyselaars. Die
   volgende jaar sweer die PFBP die taktiek om vliegtuie te kaap af.
   Groepe wat van die PFBP afgeskei het, het egter voortgegaan met
   vliegtuigkapings waarvan een van die bekendstes aanleiding gegee het
   tot die Operasie Entebbe-aanval in 1976.

[wysig] Latere lewe en standpunte

   Sy steun nie langer vliegtuigkapings as 'n manier om die Palestynse
   saak te bevorder nie, maar is ook nie spyt oor dit wat sy gedoen het
   nie. Sy regverdig die optrede as gevolg van Israeli aksies wat
   5 miljoen Palestyne uit Israel gedryf het. Khaled glo vrede in die
   Midde-Ooste is moontlik – op voorwaarde dat Israel die Palestynse
   vlugtelinge laat terugkeer en hulle toelaat om 'n onafhanklike
   Palestynse staat te stig met Jerusalem as 'n hoofstad.

   Khaled self het geweld opgesê, maar probeer as lid van die Palestynse
   Bevrydingsbeweging (PBB) steeds die Palestynse saak internasionaal
   bevorder. Sy is 'n lid van die Palestynse Nasionale Raad en woon
   gereeld die Wêreld Sosiale Forum by.

   Khaled en haar seun, Bashar besoek Suid-Afrika gedurende Julie 2006 om
   solidariteit in die Palestynse stryd teen Israel te bewerkstellig sowel
   as om ’n dokumentêre rolprent oor haar lewe, Leila Khaled: Hijacker
   bekend te stel. Sy vergader met regeringslui en
   nie-regeringsorganisasies en doen onder andere 'n beroep op
   Suid-Afrikaners om sanksies teen Israel in te stel.

[wysig] In populêre kultuur

     * Die liedjie Like Leila Khaled Said deur The Teardrop Explodes se
       1981 album Wilder is 'n liefdesliedjie opgedra aan Khaled.
       Liedjieskrywer Julian Cope het gesê dat: "Sy was regtig een van die
       heel mooiste vroue in die wêreld"

     * Die karakter van die brutale vegter Leela in Doctor Who was vernoem
       na Leila Khaled.

[wysig] Verdere leeswerk

     * "I made the ring from a bullet and the pin of a hand grenade" deur
       Katharine Viner, The Guardian, January 26, 2001

     * "The guerrilla's story", BBC, 1 Januarie, 2001

     * Khaled, Leila. My people shall live: the autobiography of a
       revolutionary. London: Hodder and Stoughton, 1973, ISBN 0340173807

     * MacDonald, Eileen. Shoot the women first. London: Arrow Books,
       1992, ISBN 0099138719

     * Snow, Peter, and Phillips, David. Leila's Hijack War: The True
       Story of 25 days in September. London: Pan Books, 1970, ISBN
       0330028103

[wysig] Bronne

    1. http://en.wikipedia.org/wiki/Leila_Khaled
    2. Liezel de Lange, Terreur met lipstiek, Beeld, 22 Julie 2006 .
    3. Lucille Botha, ‘Dodelike skoonheid’ vra sanksies teen Israel,
       Beeld, 24 Julie 2006.

   Kategorie: Libanese terroriste

