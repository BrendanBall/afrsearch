Lens (Pas-de-Calais)


   Lens se ligging in die oostelike gedeelte van die département
   Pas-de-Calais
   Lens se ligging in die oostelike gedeelte van die département
   Pas-de-Calais

   Lens is 'n stad in die Franse département Pas-de-Calais sowat 200
   kilometer noord van Parys en 35 kilometer suid van Lille. Die snelweë
   ("autoroutes") A1 en A211 verbind Lens met hierdie twee metropole. Saam
   met sy buurstad Liévin vorm Lens 'n agglomerasie, wat deel uitmaak van
   'n metropolitaanse gebied (Frans: aire urbaine) rondom Douai met sowat
   550 000 inwoners.

   Die plaaslike steenkoolvelde, wat vroeër Lens se ekonomiese basis
   gevorm het, speel al lank geen belangrike rol meer nie. Lens was een
   van die gasheerstede van die 1998 Sokker-Wêreldtoernooi en die 2007
   Rugby Wêreldbeker.

   Inhoud

        * 1 Geskiedenis
             + 1.1 Die Middeleeue
             + 1.2 Die Spaanse tydperk
             + 1.3 Die ontdekking van steenkool
             + 1.4 Die twee Wêreldoorloë
             + 1.5 Die steenkoolmynbou
             + 1.6 Ekonomiese transformasie
             + 1.7 Geweldpleging tydens die Sokker-Wêreldtoernooi in 1998
        * 2 Kultuur en besienswaardighede
             + 2.1 Bouwerke
        * 3 Vervoer
        * 4 Ekonomie en onderwys
        * 5 Eksterne skakels

[wysig] Geskiedenis

[wysig] Die Middeleeue

   Die kerk Saint-Léger
   Die kerk Saint-Léger

   Geldstukke, wat uit die Merovingiese tydperk dateer, verwys na 'n
   nedersetting met die naam Lenna Cas(trum). Terwyl die tweede woord
   daarop dui dat die stad versterk was, bly die naam se eerste
   bestanddeel raaiselagtig. Sommige navorsers glo dat dit van die
   Galliese woord onna afgelei is wat "rivier" of "oorsprong, bron"
   beteken.

[wysig] Die Spaanse tydperk

   As gevolg van Spanje se magsuitbreiding in die 17de eeuse Europa is
   Lens by die Spaanse Nederlande ingelyf. Eers die heerskappy van Lodewyk
   II van Bourbon, prins van Condé, en ná die Slag van Lens op 20 Augustus
   1648 het die agteruitgang van Spanje as 'n ooheersende mag in die
   gebied ingelui. As gevolg van hierdie slag was kardinaal Mazarin in
   staat om die Vredesverdrag van Wesfale te onderteken waardeur die
   Dertigjarige Oorlog beëindig is. Volgens die Pireneë-verdrag, wat op 7
   November 1659 onderteken is, is Artois by Frankryk ingelyf.

[wysig] Die ontdekking van steenkool

   Tydens 'n proefboring in die woud van Lens in 1849 het drie nyweraars
   uit Lille, menere Casteleyn, Tilloy en Scrive teen 'n diepte van 151
   meter steenkool ontdek. Volgens 'n dekreet, wat op 15 Januarie 1853
   uitgevaardig is, het die Compagnie de Lens 'n mynkonsessie vir 'n
   oppervlakte van 6,051 hektaar ontvang. Die omgewing van Lens, Douai en
   Liévin het tot 'n beduidende mynboustreek begin ontwikkel.

[wysig] Die twee Wêreldoorloë

   Lens het swaar onder die Eerste Wêreldoorlog gely. Ná die Duitse inval
   in Oktober 1914 is die stad tot by die jaar 1918 deur Duitse troepe
   beset. Groot dele van die stad is as gevolg van die oorlogshandelinge
   verwoes, en Lens het tot by die einde van die oorlog die helfte van sy
   bevolking verloor. Die heropbou ná die oorlog is deur die Tweede
   Wêreldoorlog onderbreek, en Lens is nog eens deur Duitse troepe beset
   en in 1944 ook deur bomaanvalle verwoes.

[wysig] Die steenkoolmynbou

   Die ou steenkoolmynbedrywe is ná die Tweede Wêreldoorlog
   genasionaliseer. Danksy die mynbou het die streek se bevolking, maar
   veral die inwonertal van Lens aansienlik gegroei. In 1962 het Lens
   reeds 42 733 inwoners gehad. Die agglomerasie van mynboudorpe in die
   streek het onder meer Liévin, Carvin en Hénin-Beaumont ingesluit. Lens
   het danksy die steenkoolbekken tot 'n sentrum van die
   steenkool-gebaseerde chemiese en metallurgiese bedrywe (waaronder
   ketelmakery en draadtrekkery) ontwikkel.

[wysig] Ekonomiese transformasie

   'n Uitsig oor Lens
   'n Uitsig oor Lens

   Nadat die agteruitgang van die steenkoolontginning reeds in die 1960's
   begin het, is die plaaslike mynboubedrywighede uiteindelik in 1990
   gestaak. Lens het in 'n ernstige ekonomiese krisis beland. Die stad se
   ekonomiese swaartepunt het geleidelik na die tekstiel-, metallurgie-,
   motor- en voedselbedrywe verskuif. Intussen speel ook die tersiêre
   sektor 'n beduidende ekonomiese rol nadat Lens in 1962 'n
   onderprefektuur geword het, terwyl die stad ook die Universiteit van
   Artois huisves.

[wysig] Geweldpleging tydens die Sokker-Wêreldtoernooi in 1998

   Lens het tydens die 1998 Sokker-Wêreldtoernooi internasionale
   bekendheid verwerf nadat Duitse straatboewe gedurende 'n wedstryd
   tussen die Duitse en Joegoslawiese sokkerspanne op 21 Junie 1998
   polisiemanne aangerand het. Een van die polisiemanne, Daniel Nivel, het
   swaar hoofbeserings opgedoen en oor 'n tydperk van ses weke in 'n koma
   gegaan. Hy is as gevolg van sy beserings liggaamlik gestremd. Beelde
   van die aanranding is wêreldwyd op skerms vertoon.

[wysig] Kultuur en besienswaardighede

   Die Stade Félix-Bollaert
   Die Stade Félix-Bollaert

   Die Paryse Louvre-museum sal in 2009 'n plaaslike filiaal, Louvre-Lens,
   met sowat 14 000 vierkante meter se uitstalruimte open.

[wysig] Bouwerke

   Lens beskik oor 'n sokkerstadion met 41 233 sitplekke, die Stade
   Félix-Bollaert. Hier is wedstryde van die 1998 Sokker-Wêreldtoernooi en
   die 2007 Rugby Wêreldbeker gehou.

[wysig] Vervoer

   'n Treinrit met die hoësnelheidstrein TGV van Parys na Lens neem sowat
   70 minute.

[wysig] Ekonomie en onderwys

   Sedert 1986 word dunlaag-modules vir sonenergie-panele plaaslik
   vervaardig. Die vervaardiger Free Energy Europe se produksieprogram
   sluit intussen ook lampe en vloeikristal-televisietoestelle in wat met
   sonenergie aangedryf word.

   Lens is die setel van die Universiteit van Artois en 'n aantal ander
   tersiêre instellings.

[wysig] Eksterne skakels

     * Die amptelike webwerf van Lens

   Kategorieë: Lens (Pas-de-Calais) • Nord-Pas-de-Calais

