Leukemie


   Leukemie selle.
   Leukemie selle.

   Leukemie is 'n kwaadaardige bloedsiekte, wat hoofsaaklik gekenmerk word
   deurdat die witbloedselle (Leukosiete) die onvermoë het om
   volwassenheid te bereik.

   Inhoud

        * 1 Klassifisering van leukemie
        * 2 Etiologie
        * 3 Epidemiologie
             + 3.1 Akute leukemie
             + 3.2 Chroniese leukemie

[wysig] Klassifisering van leukemie

   Leukemie word geklassifiseer in vier hoofgroepe:
    1. Akute Miëloïede Leukemie (AML)
    2. Chroniese Miëloïede Leukemie (CML)
    3. Akute Limfoblastiese Leukemie (ALL)
    4. Chroniese Limfoblastiese Leukemie (CML)

   Daar is noemenswaardige verskille tussen akute en chroniese leukemie.

   Akute leukemie:
     * Selle is in die blaststadium (jonk, onvolwasse).
     * Selle het ‘n kort lewenssiklus.
     * Tydverloop van siekte is kort.

   Chroniese leukemie:
     * Tydverloop van siekte is lank (kan oor jare strek)
     * Volwasse witbloedselle (Leukosiete)
     * Selle leef langer, maar is minder aggressief

[wysig] Etiologie

   Verskeie faktore speel 'n rol in die ontstaan van leukemie. Navorsing
   het bewys dat genetika 'n oorheersende rol speel in die ontwikkeling
   van die siekte. 'n Persoon wat tot 'n familie behoort waar iemand
   leukemie gehad het, het 'n genetiese pre-disposisie om ook die siekte
   te ontwikkel.

[wysig] Epidemiologie

   Akute leukemie kom algemeen voor in persone onder die ouderdom van 20.
   Chroniese Leukemie tas gewoonlik slegs volwassenes bo die ouderdom van
   40 jaar aan. Dit is ook bewys deur navorsing dat meer mans as vrouens
   geneig is om leukemie te ontwikkel, hetsy akuut of chronies.

[wysig] Akute leukemie

   Die behandeling van akute leukemie geskied hoofsaaklik in drie fases.
   Tydens fase 1 word die pasiënt behandel met chemoterapie wat die selle
   vernietig. Sodra bepaal is dat al die kwaadaardige (maligne) selle
   vernietig is, verkeer die pasiënt in 'n toestand van remissie.

   In fase 2 word lae dosisse chemoterapie toegedien om te keer dat die
   pasiënt nie weer maligne selle ontwikkel nie. Fase 3 word die
   instandhoudingsfase genoem. Pasiënte word deurgaans gemonitor oor ‘n
   tydperk van ‘n paar jaar om te verseker dat die pasiënt in remissie
   bly. Die pasiënt sal elke paar maande vir 'n lumbale punksie gaan om te
   kyk of daar enige abnormale selle teenwoordig is. Indien daar weer
   abnormale selle teenwoordig is, word weer begin by fase. Pasiënte moet
   ook dopgehou word vir enige kliniese tekens wat kan dui op die ontstaan
   van akute leukemie.

[wysig] Chroniese leukemie

   Pasiënte wat chroniese leukemie ontwikkel, is gewoonlik baie ouer.
   Chroniese leukemie het ook nie 'n merkwaardige uitwerking op die
   gesondheid van die pasiënt nie. Dokters verkies om nie pasiënte met
   chemoterapie (sitostatiese middels) te behandel nie. Behandeling word
   hoofsaaklik gegee om simptome te verlig.

   Chroniese leukemie word hoofsaaklik behandel met bloedoortapping.
   Pasiënte is geneig om baie anemies te raak, wat veroorsaak dat hulle
   geweldig moeg is. Gereelde bloedtransfusies bring verligting van
   simptome.
   Kategorie: Geneeskunde

