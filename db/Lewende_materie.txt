Lewende materie


   Alle lewende organismes en hul nie-lewende omgewing is uit materie
   opgebou. In lewende organismes bestaan hierdie materie uit 'n groot
   verskeidenheid chemiese stowwe waarvan sommige eenvoudig en ander meer
   kompleks van aard is. Hierdie chemiese stowwe besit nie op sigself die
   eienskappe wat met lewe geassosieer word nie. Die verskynsel van lewe
   word net geopenbaar deur die aktiwiteite van die materie waaruit dit
   opgebou is. Hierdie aktiwiteite is net moontlik as die materie voorkom
   as 'n groot verskeidenheid komplekse chemiese verbindings wat op 'n
   merkwaardige wyse tot 'n hoogs ontwikkelde organisasie saamgevoeg is en
   in 'n duidelike strukturele eenheid, 'n sel, gehuisves word.

   Purkinjé het reeds in 1839 die term protoplasma gebruik om hierdie
   komplekse chemiese verbindings in lewende selle aan te dui. Sedert
   daardie tyd het die begrip geïmpliseer dat 'n sel opgebou is uit 'n
   komplekse lewende materiaal wat in alle lewende organismes min of meer
   eenders is. Daar is egter sedertdien ontsaglike vordering gemaak met
   die bestudering, ontleding en begrip van die ultrasellulêre bou van
   selle aan die hand van moderne biochemiese en fisiese begrippe, wat tot
   gevolg gehad het dat die betekenis van die term "protoplasma" radikaal
   verander het. Voordat navorsers oor die elektronmikroskoop beskik het,
   was hulle nie bewus van die uitgebreide organisasie in daardie deel van
   die protoplasma wat nie met behulp van die ligmikroskoop in sigbare
   deeltjies gedifferensieer kon word nie. Om die presiese samestelling
   van hierdie lewende materie te bepaal, is nie 'n eenvoudige taak nie,
   omdat protoplasma in die proses van analise sy aktiwiteit, wat juis die
   basiese kenmerk van lewende materie is, verloor. 'n Chemiese analise
   kan dus hoogstens die relatiewe hoeveelhede en soorte stowwe daarin
   aandui, maar niks aangaande hul onderlinge rangskikking en organisasie
   nie.

   Inhoud

        * 1 Chemiese samestelling van 'n protoplasma
             + 1.1 Anorganiese bestanddele
                  o 1.1.1 Water
                  o 1.1.2 Soute
                  o 1.1.3 Gasse
             + 1.2 Organiese bestanddele
                  o 1.2.1 Proteïene
                  o 1.2.2 Koolhidrate
                  o 1.2.3 Vette
        * 2 Sien ook

[wysig] Chemiese samestelling van 'n protoplasma

   Van die ongeveer 94 elemente wat op aarde voorkom, word ongeveer 39 in
   lewende materie aangetref. Hiervan kom net sowat agttien in feitlik
   alle lewende organismes voor, waarvan koolstof (C), waterstof (H),
   suurstof (O), stikstof (N), fosfor (P), swawel (S), natrium (Na),
   kalium (K), kalsium (Ca), magnesium (Mg), yster (Fe) en chloor (Cl) die
   vernaamste is. Die elemente koolstof, waterstof, suurstof en stikstof
   maak ongeveer 95% van lewende organismes en hul produkte uit. Die
   oorgrote meerderheid van die elemente kom in verbindings voor. Hierdie
   verbindings kan organies of anorganies wees.

[wysig] Anorganiese bestanddele

   Direk of indirek is alle anorganiese verbindings afkomstig uit die
   fisiese omgewing.

[wysig] Water

   Water is die hoofbestanddeel van protoplasma en beslaan gemiddel tussen
   65% en 75% daarvan. Afgesien daarvan dat alle chemiese reaksies daarin
   plaasvind, dien water ook as vervoermiddel van voedingstowwe en as
   oplosmiddel van anorganiese verbindings.

[wysig] Soute

   Tussen 1% en 5% van protoplasma bestaan uit mineraalsoute waarvan die
   meeste in die vorm van ione voorkom. Die vernaamste hiervan is die
   positiefgelaaide ione van natrium, kalium, kalsium en magnesium en die
   negatiefgelaaide bikarbonaat-, chloried-, nitraat- en hidroksielione.

[wysig] Gasse

   Suurstof en koolstofdioksied kom in oplossing voor en hou verband met
   asemhaling.

[wysig] Organiese bestanddele

   In organiese verbindings word die vernaamste bindings tussen die atome
   van koolstof en koolstof en tussen die atome van koolstof en waterstof
   aangetref. Lewende protoplasma sintetiseer hierdie verbindings waarvan
   proteïene, koolhidrate en vette die vernaamste is.

[wysig] Proteïene

   Sonder proteïene sou die verskynsel van lewe nie moontlik gewees het
   nie. Weens hul geweldige groot verskydenheid en onontbeerlikheid is
   proteïene die belangrikste organiese bestanddeel van lewende
   protoplasma. Ongeveer 15% van protoplasma bestaan uit proteïene.
   Proteïene is die vernaamste strukturele boustowwe van protoplasma en
   speel ook 'n uiters belangrike rol in die uitvoering van die
   lewensbelangrike funksies van protoplasma.

   Letterlik honderde chemiese reaksies vind gedurig in lewende
   protoplasma plaas. Die orderlike verloop en beheer van hierdie reaksies
   is absoluut noodsaaklik en dit word verseker deur chemiese stowwe wat
   ensieme genoem word. Proteïene is die heel belangrikste komponent van
   alle ensieme en beheer selfs al die aktiwiteite van protoplasma.

[wysig] Koolhidrate

   Hierdie verbindings is ook intiem betrokke by alle lewensprosesse en
   vertoon eweneens 'n groot verskeidenheid. Hulle is nie net die
   belangrikste energiebron vir die meeste lewende organismes nie, maar
   ook die vorm waarin energie geberg kan word. Sekere koolhidrate is ook
   strukturele komponente van 'n verskeidenheid eenhede, soos selwande wat
   hoofsaaklik uit sellulose, 'n koolhidraat, bestaan.

[wysig] Vette

   Vette kan tot 15% van die massa van 'n protoplasma uitmaak en kom
   hoofsaaklik in die vorm van mikroskopiese druppels voor. Dit kan
   gebruik word as energieverskaffers en maak deel uit van sekere
   strukturele eenhede, soos selmembrane.

[wysig] Sien ook

     * Lewe

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Saadjies • Biologie

