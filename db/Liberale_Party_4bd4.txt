Liberale Party


   Die Liberale Party was 'n Suid-Afrikaanse politieke party wat van 1953
   tot 1968 nie daarin kom slaag om steun by wit kiesers te werf nie, maar
   nietemin bygedra het tot die verswakking van die Verenigde Party, omdat
   talle vername, intellektuele Engelssprekendes die V.P. verlaat en die
   L.P. aangehang het.

   Inhoud

        * 1 Stigting
        * 2 Beleidsverandering
        * 3 Ontbinding
        * 4 Eksterne skakels
        * 5 Bronne

[wysig] Stigting

   Die party is op 9 Mei 1953 in Kaapstad gestig as uitvloeisel van die
   vroeëre Suid-Afrikaanse Liberale Vereniging. Mev. Margaret Ballinger
   was die eerste president met Alan Paton en Leo Marquard as
   mede-adjunkpresidente. Die ander leiersfigure in die partye se stigting
   was dr. Oscar Wolheim, Leslie Rubin en dr. Edgar Brookes.

   In die eerste helfte van sy bestaan was die party redelik konserwatief.
   Hy het die verandering van die wit kiesers se opvattings as sy hoofdoel
   beskou en was meer geneig tot gekwalifiseerde stemreg. In die
   verkiesing van 1958 het die party selfs kandidate in baie "veilige"
   Verenigde Party-kiesafdelings gestel, asook N.P.-setels waar die V.P.
   nie deelgeneem het nie. Die party wou nie die opposisiestem verdeel
   deur in marginale kiesafdelings teen die V.P. te staan en só die N.P.
   te bevoordeel nie.

[wysig] Beleidsverandering

   Dit het omstreeks 1959 en 1960 verander toe die Progressiewe Party, wat
   ook uit die Verenigde Party ontstaan het, die politieke terrein van die
   L.P. se beginsels betree het. Die Sharpeville-opstand van 1960 en
   gevolglike noodtoestand, waartydens verskeie lede van die Liberale
   Party aangehou is, het die party se opvattinge verander. Die ander
   faktor van deurslaggewende belang was die gebruik van
   vertalingstoerusting op partyvergaderings wat swart lede uit landelike
   gebiede die eerste keer die kans gebied het om vrylik te praat in hulle
   moedertaal. Dit het meegbebring dat die Liberale Party in die jare 60
   'n onvoorwaardelike voorstander van "een mens, een stem" geword het in
   'n "nierassige" Suid-Afrika vry van alle vorme van diskriminasie.

   Die Liberale Party het ook liberale kandidate in die Transkei se
   tuislandverkiesings ondersteun en sy landelike lede, veral in Natal
   gehelp om die beleid van apartheid se uitwerking te weerstaan. Dit het
   die inperking van verskeie leiers en lede van die party tot gevolg
   gehad.

   Die koerant Contact is ten nouste met die Liberale Party vereenselwig,
   maar was amptelik 'n onafhanklike publikasie.

   Die party was uit die staanspoor in direkte konflik met die regering.
   Dit was hoofsaaklik weens die party se kritiek op apartheid en die
   gepaardgaande afskaling van menseregte. DIe regering het teruggeslaan
   deur baie lede in te perk en te vervolg en die party daarvan te
   beskuldig dat hy die doelwitte van die Kommunisme bevorder.

[wysig] Ontbinding

   Ondanks die sterk leiersfigure het die party nooit regtig hond haaraf
   gemaak by wit kiesers nie en soms ook daarin geslaag om swart en
   Indiese politici te vervreem. Die party het ontbind met die aanvaarding
   in 1968 van die Wet op die Verbod op Politieke Inmenging, wat daarop
   gemik was om politieke partye tot een rassegroep te beperk. Die party
   is voor die keuse gestel om te ontbind of "ondergronds" te gaan en
   verkies om te ontbind.

   Die partye was gekant teen Fascisme en Kommunisme en het gelyke regte
   vir alle Suid-Afrikaanse, gegrond op gelyke burgerskap, as vernaamste
   beleidsrigting ondersteun.

[wysig] Eksterne skakels

     * 'n Samevatting van die party se geskiedenis
     * 'n Artikel oor die party
     * Contact berig oor lof vir L.P. in Indiese koerant
     * Contact berig oor L.P. se voorneme om V.P. in verkiesing die stryd
       aan te sê

[wysig] Bronne

     * Rosenthal, Eric, Encyclopaedia of Southern Africa, Juta and Company
       Limited, Kaapstad en Johannesburg, 1978.
     * Van Wyk, Bertie (hoofred.), Official Yearbook of the Republic of
       South Africa 1979, Chris van Rensburg Publications (Pty) Limited,
       Johannesburg, 1979.

   Kategorieë: Voormalige politieke partye in Suid-Afrika • Apartheid

