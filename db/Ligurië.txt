Ligurië


   ---Sidenote START---

                                                            Wapen en vlag
                           Die Liguriese wapen       Die Liguriese vlag
                                                        Algemene gegewens
                                         Hoofstad:                   Genua
                        Administratiewe verdeling:            4 provinsies
                                        Oppervlak:             5 421 vk km
                                        Bevolking: 1 600 936 (31 Mei 2005)
                               Bevolkingsdigtheid:  295 inwoners per vk km
                                          Webwerf:  www.regione.liguria.it
                                       ISO 3166-2:                   IT-42
                                        President:        Claudio Burlando
                                                                    Kaart
                               Die ligging van Ligurië in Italië

   Ligurië (Italiaans: Liguria) is 'n kusstreek in Noordwes-Italië en die
   derde kleinste van die Italiaanse administratiewe gebiede. Sy hoofstad
   is Genua. Ligurië grens aan Frankryk in die weste, Piëmont in die
   noorde en Emilia-Romagna en Toskana in die ooste. Die Liguriese See,
   wat deel uitmaak van die Tirreense See (of noordelike Middellandse See)
   vorm sy natuurlike suidelike grens.

   Ligurië het 'n oppervlakte van 5 421 vierkante kilometer met 'n
   bevolking van sowat 1,6 miljoen.

[wysig] Geografie

   Die setel van die gewestelike regering in Genua
   Die setel van die gewestelike regering in Genua

   Die huidige gewes Ligurië bestaan in administratiewe opsig uit vier
   provinsies: Genua, La Spezia, Imperia en Savona.

   Die kuslyn van meer as 300 kilometer word verdeel in die Riviera di
   Ponente (die westelike deel van Genua tot by die Franse grens (wat ook
   die "Kus van die opgaande son" genoem word) en die Riviera di Levante
   (die oostelike deel van Genua tot by La Spezia of die "Kus van die
   ondergaande son").

   Die Riviera di Ponente word verder verdeel in die Blommeriviera
   (Riviera dei Fiori, tussen Ventimiglia en Cervo) en die Palmeriviera
   (Riviera delle Palme, tussen Cervo en Savona).

   Twee bergreekse in die noorde beskerm die gebied teen koue winde: Die
   Alpe Marittime (Seealpe), wat van Frankryk tot by die grens van Piëmont
   in Noord-Italië strek), en die Appennino Ligure (die "Liguriese
   Appenyn", wat soms ook die "Noordelike Appenyn" genoem word en van die
   noordwestelike omgewing van Genua tot by die noordoostelike omgewing
   van die Cinque Terre strek).

[wysig] Klimaat

   In vergelyking met die halfkontinale klimaat van die Povallei, wat
   slegs enkele kilometer ten noorde van Ligurië lê, word die Liguriese
   kusgebied deur 'n milde seeklimaat gekenmerk. Genua het in Januarie 'n
   gemiddelde temperatuur van 8-10 °C. Slegs in die bergagtige binnelande
   daal temperature in die winter soms benede die vriespunt. Die somers is
   warm met gemiddelde temperature van 24-25 °C. Die bergagtige omgewing
   het 'n orografiese effek op die reënval in die kusgebied, sodat Genua
   meer as 2 000 mm reën per jaar kry - baie meer as die gemiddelde 500
   tot 800 mm in ander Mediterreense streke.

[wysig] Geskiedenis

   Ligurië: Cinque Terre - Vernazza
   Ligurië: Cinque Terre - Vernazza

   Die streek het reeds in die Romeinse Ryk bekend gestaan as Liguria. Die
   naam is afgelei van die historiese volk van die Liguriërs, wat
   oorspronklik die Mediterreense kusgebiede tussen die Rhônerivier in die
   huidige Frankryk en die Arno in Italië bewoon. Met die aankoms van
   Keltiese setlaars ontwikkel 'n gemengde Liguries-Galliese kultuur.

   In die 2de eeu v.C. kom die gebied onder Romeinse heerskappy en sluit
   in die tydperk van Augustus onder meer die noordelike hellings van die
   Appenyne en die gebied van die Seealpe tussen Trebia en die Porivier
   in.

   Slegs 'n klein aantal nedersettings is in die bergagtige en beboste
   gebied gestig. Naas Dertona, die enigste kolonie in die antieke
   Ligurië, is Alba Pompeia, Augusta Bagiennorum (naby Bene Vagienna),
   Pollentia (wat vandag deel uitmaak van Bra), Hasta, Aquae Statiellae en
   Genua die belangrikste stede, terwyl die meerderheid van die Liguriërs
   in plattelandse dorpe woon.

   Die aanvanklike administratiewe verdeling, wat deur Augustus ingevoer
   is, word eers deur keiser Diocletianus gewysig. Pnder sy heerskappy is
   die twee Alpeprovinsies ontbind en die waterskeiding as die grenslyn
   tussen Italië en Gallië vasgelê. Die naam Ligurië verwys in die laat
   antieke tydperk na 'n gebied wat tot by Milaan strek. In die 6de eeu is
   Ligurië weer van Milaan geskei en word onder die Langobardiese
   heerskappy die vyfde Italiaanse provinsie, Alpes Cottiae.

   Tydens die middeleeue is die gebied in 'n aantal stadstate opgedeel,
   waarvan die Republiek van Genua die bekendste is. Teen die laat 14de
   eeu oorheers Genua die grootse deel van Ligurië, en die gebied kom
   slegs vir kort tydperke onder Milaanse en Franse heerskappy.

   As gevolg van die Franse Rewolusie en Frankryk se uitbreiding na Italië
   rig Napoléon Bonaparte in 1797 die Liguriese Republiek as 'n Franse
   satellietstaat op. In 1805 word Ligurië by Frankryk ingelyf. Ná die
   einde van die Napoleoniese Oorloë word die gebied in 1815 deur die
   Koninkryk van Sardinië geannekseer, wat in 1861 hernoem is na Koninkryk
   van Italië.

   Vandag staan Ligurië as 'n belangrike toeristebestemming bekend, veral
   danksy die Italiaanse Riviera. Sy landbou lewer olyfolie en wyn van hoë
   gehalte.
   Kategorie: Italië

