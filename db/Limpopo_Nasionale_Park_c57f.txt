Limpopo Nasionale Park


   Die Limpopo Nasionale Park is 'n wildreservaat in Mosambiek. Die park
   het ontstaan nadat die status van die Coutada 16 wildbenuttingsarea in
   Gazaprovinsie van 'n jaggebied na 'n beskermende gebied verander is.
   Die park maak nou deel uit van die Groter Limpopo Oorgrenspark saam met
   die Krugerwildtuin in Suid-Afrika en die Gonarezhou Nasionale Park in
   Zimbabwe.

   Duitsland het R42 miljoen geskenk vir die ontwikkeling van die nuwe
   park. Die geld is bestee op beheining en anti-jag eenhede. Die park
   word verdeel in drie aparte gebruiksones: 'n toeristesone, 'n
   wilderniszone, en 'n hulpbronbenuttingsone (vir jag).

   In die suide is die Massingirdam en die dorpie Massingir wat die
   administratiewe hoofkwartiere van die nuwe park huisves. Die
   Limpoporivier maak die noordelike grens uit.

   In 2001 is 'n groot hoeveelheid wilde diere uit die Krugerwildtuin na
   Limpopo oorgeplaas. Daar is ook 'n nuwe grenspos gebou tussen
   Suid-Afrika en Mosambiek in 2004, naamlik die Giriyondo Grenspos.
   Kategorie: Nasionale parke van Mosambiek

