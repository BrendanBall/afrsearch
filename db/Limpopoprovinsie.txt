Limpopoprovinsie


   CAPTION: Limpopo

          Die wapen van Limpopo
   Oppervlak          123 910 vk km
   Bevolking (2001)   5 273 642
   Bevolkingsdigtheid 44 / vk km
   Tale               Sepedi (52,1%)
                      Xitsonga (22,4%)
                      Thsivenda (15,9%)
                      Afrikaans (2,6%)
   Etniese verdeling  Swart (97,3%)
                      Blank (2,4%)
                      Kleurling (0,2%)
                      Asiër (0,1%)
   Hoofstad           Pietersburg
   Premier
                      Sello Moloto (ANC)

   Limpopo is 'n provinsie in Suid-Afrika. Die hoofstad is Pietersburg
   (Polokwane). Die provinsie was vroeër bekend as Noord-Transvaal. Die
   provinsie kry sy naam van die Limpoporivier wat die mees noordelike
   rivier in Suid-Afrika is en die grens tussen Suid-Afrika en Zimbabwe
   vorm.

   Limpopo, wat vroeër as die Noordelike Provinsie bekend gestaan het, kry
   sy naam van die Limpoporivier, wat sy noordgrens vorm. Voor 1994 was hy
   bekend as Noord-Transvaal. Dit sluit ook die gebiede in van die
   destydse tuislande Venda en Lebowa.

   Ander belangrike plekke is Louis Trichardt, Musina (Messina),
   Phalaborwa, Mokopane (Potgietersrus), Thabazimbi en Bela-Bela
   (Warmbad).

   Inhoud

        * 1 Besienswaardighede
        * 2 Vroeë geskiedenis
        * 3 Demografie
        * 4 Geografie
             + 4.1 Ligging en topografie
        * 5 Ekonomie
        * 6 Bronne

[wysig] Besienswaardighede

   Argeologiese opgrawings in Mapungubwe
   Argeologiese opgrawings in Mapungubwe

   Een van die bekendste toeriste-aantrekkings in Limpopo is die Nasionale
   Krugerwildtuin, waarvan die noordelike gedeeltes in Limpopo geleë is,
   die wêrelderfenisgebied van die Nasionale Mapungubwepark, die
   Waterberg-bergreeks met die Welgevonden-natuureservaat, die warm
   mineraalbaddens van Warmbad (Bela-Bela), die sogenaamde Kulturele Dorpe
   (Engels: cultural villages) van die plaaslike Swart Nasies en die
   tradisionele stamgebied van die VhaVenda.

   Die Venda-nasie in die Soutpansberg-streek en in die gebied van
   Modjadji, die opvolger van die legendariese Reënkoningin, beskik oor 'n
   ryk erfenis van legendes en mistiek. Die laaste opvolger van die
   Reënkoningin is in 2005 oorlede. Die heilige meer van die Venda, die
   Fundudzi-meer, het nog steeds sy eie priesteres.

   Die Ivoorroete volg die spore van die vroeë ivoorjagters en
   goudhandelaars.

[wysig] Vroeë geskiedenis

   Die wêrelderfenisgebied van die Nasionale Mapungubwepark pronk met
   argeologiese vondse uit die tydperk van 'n magtige plaaslike koninkryk
   wat hier tussen 800 en 1290 n.C. bestaan het. Die oorblyfsels van 'n
   nedersetting uit die tydperk tussen die 15de en 17de eeu kan in
   Thulamela in die noordelike gedeelte van die Nasionale Krugerwildtuin
   besigtig word.

[wysig] Demografie

   Volgens die sensus van 2001 was Limpopo se totale bevolking in daardie
   jaar 5 273 642. Die belangrikste tale van die plaaslike Swart Nasies is
   Noord-Sotho of Sepedi (die moedertaal van 52,1 persent van die
   bevolking), Xitsonga (22,4 persent) en Thsivenda (15,9 persent). Die
   belangrikste Wit Nasie in die provinsie is Afrikaners, en 2,6 persent
   van die bevolking praat Afrikaans as moedertaal.

[wysig] Geografie

   Limpopo beslaan 'n oppervlakte van 123 910 vierkante kilometer en is
   hoofsaaklik wes en suid van die Limpoprivier geleë.

[wysig] Ligging en topografie

   Limpopo word begrens deur Zimbabwe in die noorde, Botswana in die weste
   en Mosambiek in die ooste. Aan die suidekant van die provinsie lê die
   Suid-Afrikaanse provinsies Noordwes, Gauteng en Mpumalanga. Die
   Limpoporivier vorm Limpopo se noordelike grens met Botswana en
   Zimbabwe. Die provinsie het verskeie berggebiede, met die Waterberg-,
   Strydpoortberg- en Drakensbergreeks in die suide en die
   Soutpansbergreeks in die noorde. Die subtropiese noorde is bosveld met
   kremetartbome, terwyl die weste meestal deur grasvlaktes gekenmerk
   word.

[wysig] Ekonomie

   Landbou en minerale vorm saam die ruggraat van die ekonomie van
   Limpopo, terwyl die toerismebedryf ook ontwikkel word. Daar is groot
   kopermyne in Messina en Phalaborwa. Daarbenewens word minerale soos
   koper, asbes, steenkool, ystererts en platinum ontgin. In die
   subtropiese noorde word onder meer lemoene, piesangs, avokado's,
   mango's, papajas, koejawels en lietjies gekweek, en in die suide
   mielies, sonneblomme, katoen, druiwe en grondboontjies. Beesboedery
   word hoofsaaklik in die weste beoefen. In die omgewing van Tzaneen is
   tee- en sitrusplantasies aangelê.

[wysig] Bronne

     * http://www.mieliestronk.com/provinsies.html by Die Mieliestronk -
       Met toestemming gebruik

   Provinsies van Suid-Afrika           Flag of South Africa
   Gauteng | KwaZulu-Natal | Limpopo | Mpumalanga | Noord-Kaap | Noordwes
   | Oos-Kaap | Vrystaat | Wes-Kaap

   Kategorie: Limpopo

