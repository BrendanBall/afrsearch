Lissabon


                                              Lissabon
                                                                 Lisboa
                                                Kaart                Wapen

                                                                      Vlag

                                                 Land             Portugal
                                       Gewes (Região)             Lissabon
                                           Koördinate 38° 42' N, 09° 10' O
                                             Stigting           ~1200 v.C.
                                         Oppervlakte:
                                             - Totaal          83,84 vk km
                                    Hoogte bo seevlak              0-226 m
                                           Bevolking:
                                      - Totaal (2006)              509 751
                                 - Bevolkingsdigtheid        9 518,1/vk km
                             - Metropolitaanse gebied            3 000 000
                                              Tydsone         UTC +0 (WET)
                                         Burgemeester        Antonio Costa
                                    Amptelike Webwerf     Câmara Municipal

   Lissabon (Portugees: Lisboa [liʒ'boɐ]) is die hoofstad van Portugal en
   die gelyknamige distrik en administratiewe gewes. Die stad is aan die
   monding van die Tejorivier in die Atlantiese Oseaan in die uiterste
   suidweste van Europa en aan die weskus van die Iberiese Skiereiland
   geleë.

   As die grootste stad van Portugal met sy belangrikste seehawe, die
   setel van die Portugese regering en talle nasionale owerhede, ses
   universiteite en die Portugese Akademie vir Wetenskap is Lissabon die
   politieke, ekonomiese en kulturele sentrum van die land.

   Lissabon is ook die setel van 'n aantal instellings van die Europese
   Unie, waaronder die Europese Kontrolekantoor vir Dwelmmiddels en
   Dwelmverslaafdheid en die Europese Agentskap vir Veiligheid op See. Die
   stad huisves daarnaas ook die hoofkantoor van die Gemeenskap van
   Portugeessprekende Lande (CPLP).

   Lissabon het in 205 v.C. onder Romeinse heerskappy gekom. Gaius Iulius
   Caesar het die status van Romeinse municipium en die Latynse naam
   Felicitas Iulia aan die destydse nedersetting Olisipo toegeken.

   Die stad het vanaf die 5de eeu n.C. onder die gesag van verskillende
   Germaanse stamme gestaan en is in die 8de eeu deur More verower. Sedert
   die Christelike herverowering in 1147 deur kruisvaarders onder die
   bevel van Afonso Henriques het Lissabon tot die politieke, ekonomiese
   en kulturele sentrum van Portugal ontwikkel. In teenstelling met die
   meeste ander hoofstede het Lissabon sy status as hoofstad en
   regeringsetel nie aan enige statuut of ander geskrewe ooreenkoms te
   danke nie, maar fungeer danksy 'n grondwetlike konvensie as die de
   facto-hoofstad van Portugal.
   Hierdie artikel is 'n saadjie. Voel vry om Wikipedia te help deur dit
   uit te brei.

   Kategorieë: Saadjies • Portugal • Stede in Portugal • Hoofstede in
   Europa

