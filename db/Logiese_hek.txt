Logiese hek


   'n Logiese hek voer logiese bewerkings uit op een of meer logiese
   toevoere en lewer 'n enkele logiese afvoer. Die logika wat gewoonlik
   uitgevoer word is Boolse logika en word algemeen aangetref in digitale
   stroombane. Logiese hekke word hoofsaaklik elektronies met behulp van
   diodes of transistors aanmekaargesit, maar kan ook gebou word met
   relês, hidroliese-, optiese- of selfs meganiese elemente.

   Inhoud

        * 1 Logiese toestande
        * 2 Logiese hek
        * 3 Basiese logiese hekke en hul meganiese eweknieë
             + 3.1 EN-hekke
             + 3.2 OF-hekke
             + 3.3 NIE-hekke
             + 3.4 NEN-hekke
             + 3.5 NOF-hekke
             + 3.6 XOF en XNOF hekke

[wysig] Logiese toestande

   'n Boolse logiese toevoer of afvoer kan altyd slegs een van twee
   toestande aanneem. Hierdie logiese toestande kan 'n verskeidenheid name
   hê insluitende: aan / af, hoog (H) / laag (L), een (1) / nul (0), waar
   (W) / Vals (V), positief (+) / negatief (-), positief / grond, oop
   stroom/ geslote stroom, potensiaalverskil / geen verskil.

   Om konsekwent te wees word die name 1 en 0 hieronder gebruik.

[wysig] Logiese hek

   'n Logiese hek neem een of meer logiese-toestand toevoere en lewer 'n
   enkele logiese-toestand afvoer. Omdat die afvoer ook 'n logiese
   toestand is, kan die afvoer van een logiese hek verbind word aan die
   toevoer van ander (een of meer) logiese hekke. Twee afvoere kan egter
   nie aanmekaar verbind word nie, aangesien hulle moonlik kan probeer om
   verskillende logiese toestnande te lewer. In elektroniese logiese
   hekke, sal dit lei tot 'n kortsluiting. Met elektroniese logika, word
   'n logiese toestand verteenwoordig deur 'n sekere spanning (wat sal
   afhang van die soort logika wat gebruik word). Elke logiese hek vereis
   elektriese krag om die elektriese strome te manipuleer om die korrekte
   afvoerspannings te lewer. In logiese stroombaandiagramme word die
   elektriese krag nie aangetoon nie, maar in volledige elektroniese
   tekeninge moet die kragverbindings aangetoon word.

[wysig] Basiese logiese hekke en hul meganiese eweknieë

   Alhoewel halfgeleier elektroniese logika vir die meeste toepassings
   verkies word, word relês en ander soorte skakelaars steeds in sommige
   nywerheidstoepassings asook vir opvoedkundige doeleides aangewend.

   Relê-logika was geskiedkundig belangrik vir outomatisering in
   nywerhede. In relê-logika is die twee logiese toestande 'oop
   stroombaan' en 'geslote stroombaan'. Die elektriese sein is ekstra en
   kan enige spanning of stroom hê en in enige rigting vloei.

   In elektroniese stroombane, word die spannings van die logiese
   toestande vasgestel. Dit is nie moontlik om enige ander sein deur die
   hekke te stuur nie, aangesien die logiese toestande die enigste
   moontlike spannings is. Vir meer inligting oor hoe moderne halfgeleier
   logiese hekke werk, sien CMOS.

   Die drie belangrikste logiese hekke is die EN, die OF en die NIE-hekke.
   Met die drie kan enige denkbare Boolse vergelyking gebou word. Vir
   gerief word die afgeleide soorte naamlik die NEN, NOF, XOF en XNOF ook
   gebruik, wat dikwels minder stroombaanelemente vir 'n gegewe
   vergelyking vereis as 'n implementering wat uitsluitlik op die EN, OF
   en NIE-hekke gebaseer is. Die NEN-hek het inderwaarheid die laagste
   komponenttelling van enige hek buiten die NIE-hek wanneer dit met
   moderne halfgeleiertegnieke aanmekaargesit word en aangesien 'n NEN
   beide 'n NIE en, deur die toepassing van De Morgan se wet, 'n OR
   funksie kan implementeer kan hierdie enkele hek effektief die EN-, OF-
   en NIE-hekke vervang wat dit die enigste hek maak wat werklik in 'n
   stelsel benodig word. Programmeerbare logiese matrikse sal dikwels niks
   anders as NEN-hekke bevat nie om sodoende hulle interne ontwerp te
   vereenvoudig.

[wysig] EN-hekke

   Skakelaar stroombaandiagram vir die EN-hek
   Skakelaar stroombaandiagram vir die EN-hek

   Die eerste voorbeeld is die EN-hek, waarvoor die waarheidstabel
   hieronder links aangedui word. Die afvoer is 1 as beide toevoer A en
   toevoer B 1 is. In alle ander gevalle is die afvoer 0.

   In geskakelde stroombaan, is die stroombaan geslote wanneer beide A en
   B skakelaars aan is, anders is die stroombaan oop.
   TOEVOER  AFVOER
   A   B    A EN B
   0   0      0
   1   0      0
   0   1      0
   1   1      1

[wysig] OF-hekke

   Skakelaar stroombaandiagram vir die OF-hek
   Skakelaar stroombaandiagram vir die OF-hek

   'n Ander belangrike samestelling is die OF-hek, waarvan die
   waarheidstabel hieronder links vertoon word. Die afvoer is 1 wanneer
   die toevoer A of toevoer B 1 is. Die afvoer is ook 1 as beide toevoere
   1 is.

   In die skakelaarstroombaan, is die stroombaan geslote wanneer skakelaar
   A of skakelaar B (of beide) aangeskakel word, andersins is die
   stroombaan oop.
   TOEVOER  AFVOER
   A   B    A OF B
   0   0      0
   1   0      1
   0   1      1
   1   1      1

[wysig] NIE-hekke

   Skakelaar stroombaandiagram vir die NIE-hek
   Skakelaar stroombaandiagram vir die NIE-hek

   'n eenvoudiger samestelling is die NIE-hek, waarvan die waarheidstabel
   hierlangsaan vertoon word. In die NIE-hek is die afvoer die logiese
   teenoorgestelde van die toevoer. Dit beteken dat as die toevoer 1 is,
   dat die afvoer 0 gaan wees en as die toevoer 0 is dat die afvoer 1 gaan
   wees.

   In die skakelaarstroombaan word 'n skakelaar gebruik wat normaalweg
   aangeskakel is om 'n geslote stroombaan te lewer. As die skakelaar
   gedruk word verander die stroom in 'n oop stroombaan.
   TOEVOER AFVOER
      A    NIE A
      0      1
      1      0

[wysig] NEN-hekke

   Skakelaar stroombaandiagram van 'n NEN-hek
   Skakelaar stroombaandiagram van 'n NEN-hek

   Die NEN-hek is die NIE van 'n EN-hek. Dit wil sê die afvoer is 1
   wanneer A en B nie 1 is nie, soos gesien kan word in dié
   waarheidstabel.
   TOEVOER  AFVOER
   A   B    A NEN B
   0   0       1
   1   0       1
   0   1       1
   1   1       0

[wysig] NOF-hekke

   Skakelaar stroombaandiagram van die NOF-hek
   Skakelaar stroombaandiagram van die NOF-hek

   Die NOF-hek is die NIE van 'n OF-hek. Dit wil sê dat die afvoer 1 is
   slegs wanneer beide toevoere 0 is, soos aangedui in dié waarheidstabel.
   TOEVOER  AFVOER
   A   B    A NOF B
   0   0       1
   1   0       0
   0   1       0
   1   1       0

[wysig] XOF en XNOF hekke

   Daar bestaan nog twee 'basiese' hekke - XOF (eksklusiewe-OF) en XNOF
   (eksklusiewe-NOF).

   XOF is 'n 'strenger' weergawe van die OF-hek. In plaas van dat die
   afvoer 1 is wanneer enige van die toevoere 1 is, het die XOF-hek 'n 1
   as afvoer wanneer slegs een van die toevoere 1 is, soos gesien kan word
   in die onderstaande waarheidstabel. In die geval van 'n meervoudige
   toevoer XOF-hek sal die afvoer 1 wees wanneer daar 'n onewe getal 1'e
   as toevoer is.
   TOEVOER  AFVOER
   A   B    A XOF B
   0   0       0
   0   1       1
   1   0       1
   1   1       0

   XNOF is 'n omgekeerder weergawe van die XOF-hek, soos gesien kan word
   in die onderstaande waarheidstabel. Dit kan ook gesien word as 'n 1
   afvoer wanneer die toevoere gelyk is.
   TOEVOER   AFVOER
   A   B    A XNOF B
   0   0       1
   1   0       0
   0   1       0
   1   1       1

   Die voorafgaande eenvoudige logiese hekke kan gekombineer word om meer
   komplekse Boolse logika stroombane te vorm. Logiese stroombane word
   gereeld geklassifiseer in twee groepe: kombinasie logika, waar die
   intrees kontinue-tyd funksies van die toevoere is, en sekwensiële
   logika, waar die afvoere afhangklik is van die inligting gestoor deur
   die stroombane sowel as die toevoere.
     __________________________________________________________________

   Kategorie: Elektronika

