Logika


[wysig] Opsomming

   Logika is 'n vak wat die vorm van argumente in taal ondersoek om vas te
   stel of hulle geldig, of ten minste aanneemlik, is. Die twee
   belangrikste soorte logika is proposisionele logika, wat die rol van
   woordjies soos "nie", "en", "of" en "as" in argumente nagaan, en
   predikaatlogika, wat die rol van dinge, bewyse hul eienskappe en
   verhoudings in argumente betrek. Rekenaarwetenskap en kunsmatige
   intelligensie stimuleer nuwe vertakkings in dié meer as tweeduisend
   jaar oue wetenskap.

[wysig] Wat is Logika?

   Wanneer ons sê "dit is logies", praat ons oor iets wat gesê of geskryf
   is, dus 'n string sinne in taal, met 'n sekere soort samehang. Die
   samehang is dat sommige van die sinne (aan die begin) redes gee om aan
   te neem dat 'n ander sin (teen die einde) waar is. Kyk na 'n eenvoudige
   voorbeeld van so 'n lys van sinne, wat ons 'n redenasie of argument
   noem:
     * (1) Andries of Bettie gaan.
     * (2) Andries gaan nie.
     * (3) Dus gaan Bettie.

   Die verband tussen (1), (2) en (3) is dít: as (1) en (2) albei waar is,
   dan moet (3) ook waar wees. Die sinne wat die redes of steun verskaf,
   (1) en (2), noem ons die aannames of premisse van die argument. Die
   sin, (3), wat geloofwaardig gemaak of ondersteun word, noem ons die
   gevolgtrekking of konklusie van die argument.

   Ons noem 'n argument geldig as die waarheid van die premisse absoluut
   waarborg dat die konklusie dan ook waar sal wees: in enige denkbare
   situasie waarin (1) en (2) waar is, sal (3) ook waar wees. By die
   beoordeling van die geldigheid, al dan nie, van 'n argument, sê ons nie
   dat die premisse waar is nie.

   Ons hoef niks oor Andries en Bettie en hul ganery te weet om bostaande
   argument se geldigheid vas te stel nie: as (1) en (2) waar is, dan is
   (3) ook waar. Ons hoef trouens nie eens te weet waaroor die argument
   presies gaan nie: "Andries" en "Bettie" mag na 'n man en 'n vrou
   verwys, of dalk na twee wedvlugduiwe; "gaan" mag beteken "vertrek na
   die Olimpiese Spele", of dalk "word ontslaan".

   Die geldigheid van 'n argument hang dus nie soseer van sy spesifieke
   inhoud af nie, maar wel van die logiese vorm van sy sinne.

[wysig] Verlede en toekoms van die Logika

   'n Onderdeel van die predikaatlogika, die sillogismelogika, is al deur
   die antieke Griekse filosoof Aristoteles (384-322 vC) opgeteken, maar
   die groot ontplooiing van die logika het in die negentiende en
   twintigste eeue plaasgevind, toe die proposisie- en predikaatlogika en
   hul verband met die wiskunde volledig ontwikkel is.

   Die jongste ontwikkelinge in die logika hou sterk verband met die
   ontstaan van die rekenaar, rekenaarwetenskap en kunsmatige
   intelligensie sedert die middel van die twintigste eeu. Een van dié
   ontwikkelinge bestudeer argumente waarin die premisse die konklusie wel
   aanneemlik maak, sonder om dit absoluut te waarborg. Ander
   ontwikkelinge bestudeer die logikas van moontlikheid en
   noodsaaklikheid; van kennis en opvattings; of van tyd: verlede, hede en
   toekoms.
   Kategorie: Logika

