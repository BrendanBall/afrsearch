Lokale borrel


   Die Lokale Borrel is ‘n sogenaamde superborrel – ‘n warm, meestal leë
   ruimte waarbinne ons sonnestelsel homself bevind. Die Lokale Borrel is
   sowat 300 ligjare in deursnee en het ‘n neutrale waterstofdigtheid
   ongeveer een tiende van die gemiddelde 0,5 atome per kubieke sentimeter
   van die Interstellêre Medium in die Melkweg. Die hete diffusie gas in
   die borrel straal X-strale uit.

   Die sonnestelsel het nou al ongeveer 3 miljoen ligjaar ver in die
   Lokale Borrel inbeweeg. Tans bevind die sonnestelsel hom in die Lokale
   Interstellêre Wolk; ‘n kleiner area met digter materiaal binne-in die
   Lokale Borrel. Die wolk het gevorm waar die Lokale Borrel met die Loop
   I Borrel bymekaar kom. Die gas binne die Lokale Interstellêre Wolk het
   ‘n digtheid van ongeveer 0,1 atome per kubieke sentimeter.

   Die meeste astronome glo dat die Lokale Borrel tussen ‘n paar
   honderdduisend jaar tot ‘n paar biljoen jaar gelede as gevolg van nabye
   supernovas gevorm het. Hierdie supernovas het warm materiaal wat laag
   in digtheid was in die Interstellêre Medium agtergelaat nadat
   eersgenoemde gas en stof uitgespuug het. Die Geminga-pulsar in die
   Tweeling-konstellasie, ‘n bron van gammastrale, is heel moontlik die
   oorblyfsel van een van hierdie supernovas.
   Kategorieë: Chemie • Kosmologie

