Loma Prieta-aardbewing


   'n Gedeelte van die Cypressstraat-viaduk in Oakland, wat as gevolg van
   die aardbewing ingestort het
   'n Gedeelte van die Cypressstraat-viaduk in Oakland, wat as gevolg van
   die aardbewing ingestort het

   Die Loma Prieta-aardbewing het die metropolitaanse gebied van San
   Francisco in die Amerikaanse deelstaat Kalifornië op 17 Oktober 1989 om
   5:04 n.m. geskud en het 6,9 op die moment-magnitude-skaal gemeet
   (oppervlak-golf magnitude: 7,1). Die aardbewing het 15 sekondes geduur.
   Sy episentrum het by die geografiese koördinate 37.04° N 121.88° W
   suid-suidoos van die Loma Prieta-bergspits in die Aptos-streek, 'n
   nie-geïnkorporeerde gebied in 'n bosgebied van die Santa Cruz-bergreeks
   (Nisene Marks Staatspark) geleë, sowat 16 kilometer noord-oos van die
   stad Santa Cruz. Die aardbewing se fokuspunt was teen 'n diepte van
   16,79 kilometer.

   Die Loma Prieta word as 'n sterk aardbewing geklassifiseer, wat nog oor
   'n afstand van 110 kilometer van sy episentrum groot skade berokken
   het. Die gebiede, wat die swaarste getref is, was die stadsgebiede van
   San Francisco en Oakland, die San Francisco-skiereiland, en die
   munisipaliteite Santa Cruz, Montereybaai, Watsonville en Los Gatos, wat
   naby Loma Prieta se episentrum geleë is.

   Die skeuring van die aardkors het in twee rigtings verdeel, en San
   Francisco en Oakland is net ses sekondes lank geskud. Sou die volle
   energie van Loma Prieta in noordwaartse rigting beweeg het, sou die
   aardbewing dié twee stede twee keer so lank geskud het. Nogtans was die
   omvang van die skade in die ver af geleë gebiede aanvanklik 'n raaisel
   vir geotegnoloë gebly. 'n Ontleding van die aardbewing en die skade het
   later getoon dat seismiese golwe moontlik deur breuke in die aarde se
   struktuur, wat teen 'n diepte van sowat 24 kilometer lê, gereflekteer
   is.

   Die skudding was die sterkste in die Santa Cruz-berge, waar 'n lorrie
   omgeslaan en mense op die grond geval het.

[wysig] Gevolge

   Ook 'n gedeelte van die San Francisco-Oaklandbrug het ingestort
   Ook 'n gedeelte van die San Francisco-Oaklandbrug het ingestort

   Tenminste 63 mense het as gevolg van die aardbewing gesterf en 3 757 is
   beseer. Die meeste sterfgevalle (42) is deur die instorting van
   Cypressstraat-viaduk van die Nimitz-snelweg veroorsaak. 'n
   Dubbeldek-gedeelte van die snelweg het ingestort en talle motors op die
   laer dek plat gedruk. Ook 'n gedeelte van sowat 15 meter van die San
   Francisco-Oaklandbrug het ingestort, en twee motors het op die laer dek
   geval. Hierby is een mens dood. Die brug is daarna sowat 'n maand lank
   vir herstelwerk gesluit en op 18 November heropen.

   Die aardbewing het gelukkig gedurende 'n wedstryd van die plaaslike
   Major League Baseball-spanne, die Oakland Athletics en die San
   Francisco Giants) gebeur - anders sou daar teen die spitstyd meer
   pendelaars op straat gewees het.

   Santa Cruz, 'n sentrum van alternatiewe leefstyle, is die swaarste
   getref, en sowat veertig persent van die geboue in die binnestad is
   verwoes. Veral baksteenfasades en symure van historiese geboue het
   ingestort en 'n aantal mense, wat net besig was om uit die winkels te
   vlug, begrawe. Vyf mense het hulle lewens verloor. Tien dae ná die
   aardbewing het die owerhede in Santa Cruz 'n ongewone styging van 300
   persent ten opsigte van verkragtings, seksuele aanvalle en huislike
   geweld aangeteken.

   Die meeste skade aan geboue in die verder af geleë gebiede soos die
   Marina-distrik in San Francisco is deur die vloeibaarmaking van grond
   veroorsaak, wat jare lank vir landaanwinning langs die waterfront
   opgehoop is en later as bougrond vir luukse-woonstelle gedien het. Ook
   die meeste van die bouafval van die groot aardbewing in San Francisco
   in die jaar 1906 is in die San Franciscobaai gestort en is eers later
   as baie onstabiele bougrond geïdentifiseer. Hier het baie huise
   ingestort. Woonstelle, wat bokant motorhuise lê en dus nie deur die
   groot aantal mure van 'n laer verdieping gesteun word nie, het geblyk
   die kwesbaarstes te wees.

   Groot brandskade is berokken, nadat talle water- en gaspype gebreek
   het. Die aardbewing het ook groot kragonderbrekings in San Francisco
   tot gevolg gehad.

   Die totale skade aan eiendomme het na skattings 6 miljard VSA-dollar
   beloop, wat van die Loma Prieta-aardbewing destyds die duurste
   natturramp in die geskiedenis van die Verenigde State gemaak het. Dit
   was ook die sterkste aardbewing langs die San Andreas-breuklyn sedert
   die jaar 1906, toe San Francisco volledig deur 'n aardbewing verwoes
   is. Naas private skenkings het die slagoffers ook sowat 3,45 miljard
   VSA-dollar se finansiële noodhulp van die federale regering ontvang.

[wysig] Bronne

     * National Geographic, Vol. 187, No.4, April 1995, Living with
       California's Faults

   Kategorieë: Natuurrampe • Kalifornië

