Long


   Die hart se posisie ten opsigte van die longe (uit 'n ouer uitgawe van
   Gray's Anatomy)
   Die hart se posisie ten opsigte van die longe (uit 'n ouer uitgawe van
   Gray's Anatomy)

   Die long is 'n orgaan wat deel uitmaak van die asemhalingstelsel en
   koppelvlak met die bloedsomloopstelsel vir gewerwelde diere wat lug
   inasem. Die funksie daarvan is om suurstof vanuit die lug met
   koolstofdioksied in die bloed te ruil. Die proses wat hier plaasvind
   word respirasie of asemhaling genoem. Die meganisme waarvolgens longe
   respirasie moontlik maak word diffusie genoem. Daar is ook
   nie-respiratoriese funksie van die longe. Mediese terme wat verband hou
   met die longe begin gewoonlik met pulmo- vanaf pulmones, die Latynse
   woord vir longe.

   Inhoud

        * 1 Nie-respiratoriese funksies van die longe
        * 2 Soogdierlonge
             + 2.1 Ligging
        * 3 Voëllonge
        * 4 Reptiel-longe
        * 5 Amfibiese longe
        * 6 Spinagtiges se longe
        * 7 Sien ook
        * 8 Eksterne skakels

[wysig] Nie-respiratoriese funksies van die longe

   Bo en behalwe die respiratoriese funksieis soos gasuitruiling en
   regulering van die waterstofioonkonsentrasie het die longe ook die
   volgende:
     * Beïnvloed die konsentrasie van biologies aktiewe stowwe in die
       bloedsomloopstelsel.
     * Filter klein bloedklonte wat in die are vorm uit.
     * Dien as 'n fisiese laag sagte, skokabsorberende beskerming vir die
       hart, wat bykans geheel en al deur die longe omvou word.

[wysig] Soogdierlonge

   Die longe van soogdiere het 'n sponsagtige tekstuur en heuningkoekbou
   van epitelium wat 'n baie groter oppervlakarea het as die buitenste
   oppervlak van die long self. Die long van die mens is tipies van
   hierdie soort long. Die omgewing van die long is baie vogtig, wat dit
   'n baie geskikte omgewing maak vir bakterië. Baie respiratoriese
   siektes is die gevolg van bakteriële- of virusinfeksies van die long.

   Asemhaling word hoofsaaklik moontlik gemaak deur die diafragma onder
   die longe. Dié spier veroorsaak die uiteensetting en inkrimping van die
   borskas waarin die longe geleë is. Die ribbekas kan self ook tot 'n
   mate uitsit en inkrimp.

   As gevolg hiervan word lug deur die trachea in die longe in gesuig na
   die bronchiale buise of bronchi; hier vertak dit om in die alveoli,
   klein sakkies omring deur bloedgevulde kapillêre bloedvaatjies, te
   eindig. Hier diffundeer suurstof uit die lug in die bloed in, waar dit
   deur die hemoglobien in die bloed verder vervoer word.

   Die suurstofarme bloed vanaf die hart bereik die longe deur die
   pulmonêre slagaar en nadat dit weer met suurstof verryk is word dit
   deur die pulmonêre aar teruggestuur.

[wysig] Ligging

   Die longe is binne-in die borskas geleë en word deur die benerige
   struktuur van die ribbekas beskerm en omvou deur 'n dubbelwandige
   longvlies wat die pleura genoem word. Die binneste laag van die vlies
   kleef aan die buitekant van die longe en die buitenste laag is aan die
   muur van die borskas verbind. Die twee lae word geskei deur 'n dun
   spasie wat die borsholte genoem word en is met pleurale vloeistof
   gevul; dit maak dit moontlik vir die binneste en buitenste lae om
   oormekaar te gly en verhoed dat hulle maklik geskei word. Die
   linkerlong is kleiner as die regterlong om plek te maak vir die hart.

[wysig] Voëllonge

   Voëls het 'n komplekse dog hoogs effektiewe dwarsstroom uitruilstelsel
   in hulle longe met gepaardgaande longsakke om die vloei van gas
   daardeur te beheer.

   Daar is 'n noemenswaardige verskil tussen die longe van voëls en dié
   van soogdiere. Bo en behalwe die longe het voëls voorste en agterste
   sakke (tipies nege daarvan) waardeur die lugvloei deur die longe beheer
   word maar self speel hulle geen direkte rol in die uitruiling van gasse
   nie. Dit is 'n deurvloei asemhalingstelsel.

   Wanneer 'n voël asemhaal, vloei lug deur die trachea na die agterste
   lugsakke toe terwyl die lug wat op daardie stadium in die longe is, na
   die voorste lugsakke vloei. Wanneer die voël uitasem word die vars lug
   in die agterste lugsakke in die long ingestoot en die gebruikte lug wat
   in die voorste sakke is word dan deur die trachea na die atmosfeer
   uitgelaat. Twee volledige siklusse van in- en uitasem is daarom nodig
   om een teug lug deur die voël se asemhalingstelsel te laat beweeg.

   Voëllonge het nie alveoli soos soogdierlonge nie, maar bevat miljoene
   klein gange wat bekend staan as parabronchi wat aan elke kant deur die
   dorsobronchi en ventrobronchi verbind is. Lug vloei deur die
   heuningkoekmuur van die parabronchi en in die kapillêre bloedvaatjies
   in, waar suurstof en koolstofdioksied deur middel van diffusie
   uitgeruil word oor dwarsvloeiende bloedvate.

   Die doel van hierdie komplekse stelsel van lugsakke is om te verseker
   dat die lugvloei deur die voëllong altyd in dieselfde rigting plaasvind
   – van agter na voor. Dit is in teenstelling met die soogdier se
   asemhalingstelsel, waar die rigting van die lugvloei omkeer tydens in-
   en uitaseming. Deur gebruik te maak van eenrigtinglugvloei kan
   voëllonge groter hoeveelheid suurstof uit die ingeademde lug onttrek.
   Voëls kan dus op hoogtes vlieg waar soogdiere aan hipoksie
   (suurstofarmoede) sou beswyk.

[wysig] Reptiel-longe

   Reptiellonge word tipies deur 'n kombinasie van uitsetting en
   sametrekking van die ribbe deur die aksiale spiere en die pomp van die
   wangholte, geventileer. Krokodilagtiges maak ook staat op die hepatiese
   suigingsmetode, waardeur die lewer deur 'n spier wat aan die skaambeen
   (deel van die bekken) geheg is, terruggetrek word, wat dan op sy beurt
   die onderste deel van die longe terugtrek en hulle sodoende laat
   uitsit.

[wysig] Amfibiese longe

   Die longe van die meeste paddas en ander amfibieë is eenvoudige
   ballonagtige strukture, met die uitruiling van gasse wat uitsluitlik op
   die oppervlak van die long plaasvind. Dit is nie 'n baie effektiewe
   samestelling nie, maar amfibieë het lae metaboliese behoeftes en vul
   dikwels ook hulle suurstofvoorraad met behulp van diffusie deur die
   vogtige velle van hulle liggame aan.

[wysig] Spinagtiges se longe

   Spinnekoppe het strukture wat boeklonge genoem word, wat nie
   ewolusionêr verwantskappe met die gewerweldes se longe toon nie maar
   dien 'n soortgelyke respiratoriese funksie.

[wysig] Sien ook

     * meganiese ventilasie
     * vloeistofasemhaling

[wysig] Eksterne skakels

     * Dr D.R. Johnson: Introductory anatomy, respiratory system
     * Franlink Institute Online: The Respiratory System
     * Lungs OnLine
     * Lungs 'best in late afternoon'

   Kategorieë: Organe • Asemhalingstelsel

