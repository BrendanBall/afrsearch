Lord Methuen


   Paul Sanford Methuen, 3^de Baron Methuen (1 September 1845 - 30 Oktober
   1932) was die derde Baron Methuen en 'n bevelvoerder in die Britse
   leër.

   Paul Sanford Methuen is gebore te Corsham Court, Wiltshire as die
   oudste van die drie seuns van Frederick Henry Paul Methuen, 2^de Baron
   Methuen en sy vrou Anna Horatia Caroline Sanford. Hy het sy opvoeding
   ontvang te Eton kollege. Hy het militêre diens verrig in die
   hedendaagse Ghana (wat destyds as die Goudkus bekend gestaan het) asook
   in die hedendaagse Botswana (toe bekend as die Bechuanaland
   protektoraat). Hy het die rang van Luitenant-Generaal in 1899 verwerf
   en tydens die Tweede Vryheidsoorlog by die Slag van Magersfontein
   geveg, waar hy verslaan is deur die Boeremagte.

   Inhoud

        * 1 Sy militêre loopbaan
        * 2 Gevegte in Suid-Afrika
        * 3 Gesin
        * 4 Eksterne skakels

[wysig] Sy militêre loopbaan

   Methuen het twee jaar in die Royal Wiltshire Yeomanry gedien en daarna
   by die Scots Guards aangesluit as 'n waarnemende onderluitenant. Hier
   vorder hy mettertyd na Luitenant; tot Kaptein in 1867; tot
   Luitenant-Kolonel in 1876 en regiment Majoor in 1882. Hy het ook as
   adjudant van die eerste bataljon gedien vanaf 1871 - 1878 en verskeie
   stafposisies beklee. Hy het as militêre attaché in Berlyn tussen 1878
   en 1881 gedien, assistent adjudant kwartiermeester generaal (1881 -
   1884) en onder adjudant-generaal in Suid-Afrika (1888 - 1890). Hy het
   gevegservaring opgedoen by Amoaful tydens die Ashanti-veldtog van 1873
   - 1874 as lid van Sir Garnet Wolseley se staf en was die hoofkwartier
   kommandant in Egipte vir drie maande in 1882 en was teenwoordig by die
   Slag van Telet-Kebir. Hy word volle kolonel in 1881 en het gedien in
   Sir Charles Warren se ekspedisie na Bechuanaland tussen 1884 tot 1885
   waar hy bevel gevoer het oor 'n berede korps. Na verskeie verdere
   kleiner bevorderings is hy na Majoor-generaal bevorder in Mei van 1888.
   In 1897 dien hy as sensor vir die pers by die hoofkwartier van die
   Tirah ekspedisie waar hy na Luitenant-generaal bevorder is in 1898. Hy
   is as bevelvoerder van die eerste Divisie aangestel met die uitbreek
   van die Tweede Vryheidsoorlog.

[wysig] Gevegte in Suid-Afrika

   Paul Methuen het in 1899 in Suid-Afrika aangekom en die Boere by die
   treinstasies van Belmont en Graspan af laat retireer. Hy is lig gewond
   by die Slag van die Twee Riviere. Sy grootste nederlaag, en die een
   waarvoor hy dikwels onthou word, vind plaas by die Slag van
   Magersfontein. Hy is ook by Tweebosch deur Generaal Koos de la Rey
   gevange geneem op die 7^de Maart 1902 waar hy gewond en geslaan is.

   Ten spyte van die terugslae wat opspraak verwek het en gelei het tot sy
   vervanging deur Lord Roberts in Februarie 1900 het hy tog baie aansien
   geniet en is daar later groter verantwoordelikhede aan hom toegeken. Hy
   is as Kolonel van die Scots Guards in 1904 aangestel, toe later as
   Generaal en in Junie daardie selde jaar is hy as bevelvoerder van die
   vierde Korps van die Britse Leër aangestel. Hy het 'n sleutelrol
   gespeel in die proses om die opleiding van die Britse magte in 1914 te
   verbeter. In 1908 is hy as as opperbevelvoerder van alle magte in
   Suid-Afrika aangestel, 'n posisie wat hy tot 1912 beklee het. Hy was 'n
   gewilde bevelvoerder onder sy troepe en het 'n groot rol gespeel om
   verhoudings tussen Boer en Brit te verbeter wat 'n hupstoot aan die
   vestiging van die Unie van Suid-Afrika verleen het. Hy is in 1911
   bevorder tot veldmaarskalk. Op die ouderdom van 70 in 1915 is hy
   aangestel as goewerneur en opperbevelhebber van Malta tot en met sy
   aftrede in 1919. Met sy terugkeer na Engeland in 1919 is hy as
   constable of the Tower late aangestel.

[wysig] Gesin

   Lord Methuen was twee keer getroud, eerstens met 'n nooi Evelyn die
   oudste dogter van Sir Frederick Hutchingson Hervey-Bathurst die derde
   baron van Clarandon Park, Wiltshire. Hulle is in 1878 getroud tot en
   met haar dood in 1879. Hy is toe weer getroud in 1884 met sy niggie
   Mary Ethel, die tweede dogter van William Ayshford Sanford van Nynehead
   Court. Hulle het saam drie seuns en vier dogters gehad. Lord Methuen is
   te Corsham Court op die 30^ste Oktober 1932 oorlede.

[wysig] Eksterne skakels

     * 'n Biografie

   Kategorie: Engelse militariste

