Lorient


   Lorient (Bretons: An Oriant) is 'n stad in die Bretonse département
   Morbihan (Noordwes-Frankryk) met 'n oppervlakte van 17,48 vierkante
   kilometer en 59 189 inwoners (1999). Die stad lê naby die monding van
   die Blavet- en Scorffriviere.

[wysig] Geskiedenis

   Lorient se jaghawe
   Lorient se jaghawe

   Lorient is in 1666 gestig en het sy ontstaan aan Jean-Baptiste Colbert
   se Frans-Oos-Indiese Kompanjie (Frans: Compagnie des Indes Orientales)
   te danke, wat twee jaar vroeër in Port-Louis opgerig is. Naby die
   samevloeiing van die Blavet- en Scorffriviere ontstaan in die braakland
   van Faouëdic 'n skeepswerf. Die bou van die eerste skip, die Le Soleil
   d'Orient, is 'n opwindende gebeurtenis vir die plaaslike gemeenskap, en
   uiteindelik word die nuwe stad na hierdie skip "L'Orient" ("Die ooste")
   vernoem.
   Die ligging van Lorient in Bretagne
   Die ligging van Lorient in Bretagne

   Danksy die welvarende kompanjie groei die stad vinnig van 6 000
   inwoners in 1702 tot 20 000 in 1720. Die groeitydperk eindig met
   Frankryk se ondertekening van die Verdrag van Parys in 1763, waarmee
   die Sewejarige Oorlog beëindig word en Frankryk sy besittings in Indië
   kwytraak.

   In 1770 koop die Franse koning die hawe; 'n wapenfabriek dien as die
   belangrikste ekonomiese basis van Lorient. Napoléon Bonaparte ontwikkel
   die stad tot 'n vlootbasis. Ná die Eerste Wêreldoorlog begin danksy die
   uitvinding van die motorboot 'n groeitydperk vir die plaaslike
   vissersbedryf, en in 1920 word die vissershawe Kéroman ingewy.

   Tydens die Tweede Wêreldoorlog besluit die Duitse besetters om Kéroman
   tot 'n duikbootbasis te ontwikkel. Ondanks gealliëerde bomaanvalle bly
   die duikboothawe - in teenstelling met die res van die stad - tot by
   die einde van die oorlog bewaar, en die Duitse garnisoen lê eers op 10
   Mei 1945 hulle wapens neer.

   Ná die Tweede Oorlog dien Kéroman as 'n basis vir Franse
   dieselaangedrewe duikbote, tog word die basis in 1997 gesluit en sy
   aktiwiteite na Toulon in Suid-Frankryk verskuif.

[wysig] Kultuur

   Bretonse volksdanse by die Groot Parade van die Festival Interceltique
   Bretonse volksdanse by die Groot Parade van die Festival Interceltique

   Sedert die jaar 1971 tree Lorient as gasheerstad van die jaarlikse
   Festival interceltique de Lorient op, wat kunstenaars van dwarsoor die
   Keltiese gebiede in Europa lok. 4 500 kunstenaars uit Skotland,
   Ierland, Wallis, Cornwall, die eiland Man, Asturië, Galisië, Australië
   en Bretagne bekoor tien dae en nagte lank meer as 600 000 besoekers.

   Die Franse Vloot se bekende Bretonse musiekgroep Le Bagad de
   Lann-Bihoué is aan die vlootlughawe van Lorient-Lann Bihoué in
   Ploemeur, 'n dorp naby Lorient, verbonde.

[wysig] Eksterne skakels

     * Die amptelike webwerf van Lorient
     * Die amptelike webwerf van Lorient se toerismekantoor
     * Die amptelike webwerf van die Festival Interceltique
     * Festival Interceltique de Lorient 2006 - Prente en video's
     * Meer inligting oor Lorient op Wikitravel
     * Geografiese inligting oor Bretagne, portaal van die Bretonse stede
       en geweste - Lorient / An Oriant

   Kategorieë: Bretagne • Stede in Frankryk

