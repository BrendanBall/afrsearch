Los Angeles


                                       Los Angeles
                                              Kaart                  Wapen

                                                                      Vlag

                                               Land        Verenigde State
                                          Deelstaat             Kalifornië
                                         Koördinate    33°56' N, 118°24' W
                                          Gestig op       4 September 1781
                                   Geïnkorporeer op           4 April 1850
                                         Oppervlak:
                                           - Totaal          1 290,6 vk km
                                  Hoogte bo seevlak                   32 m
                                         Bevolking:
                                    - Totaal (2006)              4 097 340
                               - Bevolkingsdigtheid          3 174,8/vk km
                           - Metropolitaanse gebied             17 545 623
                                            Tydsone           PST (UTC -8)
                                                    Somertyd: PDT (UTC -7)
                                            Klimaat
                                             - Tipe    Subtropiese klimaat
                 - Gemiddelde jaarlikse temperatuur                16,5 °C
                        - Gem. temp. Januarie/Julie         12,5 / 20,3 °C
                    - Gemiddelde jaarlikse neerslae                 295 mm
                                       Burgemeester   Antonio Villaraigosa
                                  Amptelike Webwerf             lacity.org

   Los Angeles is 'n groot, uitgestrekte metropool aan die weskus van die
   Verenigde State en die administratiewe setel van die Los
   Angeles-distrik (Los Angeles County).

   Die stad is in 1781 deur die Spaanse kaptein Rivera y Moncada onder die
   naam El Pueblo de Nuestra Señora Reina de los Ángeles de la Porciúncula
   ("Stad van Onse Dame, Koningin van die engele van die
   Porciúncularivier") gestig, maar dit is eers op 4 April 1850 - vyf
   maande voordat Kalifornië amptelik tot die Unie toegelaat is - as 'n
   munisipaliteit geïnkorporeer. Die naam word soms afgekort na "L.A.".

   Dit is die grootste stad in Kalifornië, en op een na die grootste stad
   in die Verenigde State, met 'n inwonertal van 4 100 000 (2006). In die
   metropolitaanse gebied van Los Angeles (wat Los Angeles, San
   Bernardino, Riverside, Ventura en Orange County bevat) woon meer as 17
   miljoen mense met uiteenlopende etniese en ekonomiese agtergronde. Die
   stad word as die prototipe van 'n toekomstige metropool beskou wat alle
   voor- en nadele van 'n uitgestrekte metropolitaanse gebied in hom
   verenig.

   Die betowering van die Amerikaanse Droomfabriek, Hollywood, Hollywood
   Boulevard met sy beroemde Walk of Fame, Sunset Strip, en Beverly Hills,
   asook die natuurskoon van sy strande het van Los Angeles die sinnebeeld
   van die Kaliforniese droom gemaak en tot sy vinnige groei bygedra.

   Die stadsgebied behels 'n groot verskeidenheid boustyle wat van die
   stadsentrum met sy wolkekrabbers tot luukse villas in die canyons van
   die omgewing strek. Los Angeles is vandag egter ook 'n belangrike
   finansiële en handelsentrum, 'n nywerheidstad en die wêreld se
   belangrikste sentrum van die lug- en ruimtevaartbedryf, en 'n gewilde
   toeristebestemming.

   Die stad geniet 'n gematigde en sonnige klimaat, ook in die winter. Los
   Angeles is bekend vir sy oënskynlik eindelose snelweë. Die strande van
   Venice- en Huntington Beach is baie gewild. Disneyland is ook in die
   buurt van Los Angeles en was die eerste vermaaklikheidspark van sy
   soort.

   Inhoud

        * 1 Geografie
             + 1.1 Geografiese ligging
             + 1.2 Geologie
             + 1.3 Klimaat
        * 2 Geskiedenis
             + 2.1 Stigting
             + 2.2 Industrialisering
             + 2.3 Ekonomiese groeipunt
             + 2.4 Bevolkingsgroei
        * 3 Ekonomie
        * 4 Vervoer
        * 5 Mediabedryf
             + 5.1 Die rolprentbedryf
             + 5.2 Gedrukte media
        * 6 Kultuur
             + 6.1 Musea
        * 7 Verwysings
        * 8 Bronne

[wysig] Geografie

[wysig] Geografiese ligging

   Die stadskern en voorstede van Los Angeles lê in 'n heuwelagtige
   kusgebied teen 'n gemiddelde hoogte van 32 meter bo seevlak. Die stad
   grens in die weste en suide aan die Santa Monica-baai van die Stille
   Oseaan. Los Angeles word in die ooste en noorde deur bergreekse omring.
   Noord van Los Angeles lê ook die San Fernando-vallei, wat sowat een
   derde van die inwoners huisves. Die vallei word deur die Griffithpark
   en die Santa Monica-berge afgesny van Hollywood en die stadsentrum.
   Los Angeles net voor sonopkoms.
   Los Angeles net voor sonopkoms.

   Die stadsgebied van Los Angeles strek oor 1 290,6 vierkante kilometer
   (71 kilometer in noord-suidelike en 47 kilometer in oos-westelike
   rigting), en die stadswyke en voorstede word deur 'n moderne stelsel
   van snelpaaie met mekaar verbind. Los Angeles se bevolking is die mees
   gemotoriseerde ter wêreld, en die skadelike uitlaatgasse van motors en
   nywerhede is een van die kwellendste probleme van die stad.

   Soms word na Los Angeles as 'n "horisontale stad" verwys, aangesien
   daar min wolkekrabbers is en die stadsgebied oor 'n groot oppervlakte
   uitgebrei het. Grondpryse begin nou egter ook in die stadsentrum die
   hoogte inskiet en bevorder die oprigting van 'n groter aantal
   wolkekrabbers.

   Daar is 173 onafhanklike stede in die metropolitaanse gebied van Los
   Angeles, wat die counties (distrikte) Los Angeles, San Bernardino,
   Riverside, Ventura en Orange bevat. Die gebied strek tot by die grens
   van die deelstaat Nevada en het 'n totale oppervlak van 87 972
   vierkante kilometer. Slegs 'n klein gedeelte hiervan is beboude
   gebiede. Die grootste deel van die oppervlak word deur onbewoonde
   gedeeltes van die Mojave-woestyne en die Nasionale Joshua Treepark in
   die counties Riverside en San Bernardino beslaan.

   Los Angeles is in topografiese opsig die enigste Amerikaanse metropool
   wat deur 'n bergreeks in twee helftes verdeel word. Mount Lukens in die
   noordoostelike uithoeke van die San Fernando-vallei, wat ook as Sister
   Elsie Peak bekend staan, is met 'n hoogte van 1 548 meter bo seevlak
   die hoogste bergspits in die stad.

[wysig] Geologie

   Die Raadsaal van Los Angeles
   Die Raadsaal van Los Angeles

   Teen die oostelike rand van die metropolitaanse gebied loop die San
   Andreas-breuklyn. Die gevaar van aardbewings, wat hieruit voortspruit,
   het tot strenge bouvoorskrifte in Suid-Kalifornië gelei. Los Angeles is
   sedert 1800 deur nege groot aardbewings met 'n intensiteit van ses of
   meer op die Richterskaal en duisende kleiner bewings geskud. 'n Groot
   aantal geboue is versterk om aardbewings te kan weerstaan, om sodoende
   die getal van slagoffers as gevolg van aardbewings te beperk.

   Tot 1958 is geboue beperk tot 'n maksimale hoogte van 45 meter of 14
   verdiepings. Die enigste uitsondering was die raadsaal uit die jaar
   1928 met 'n hoogte van 128 meter. Veiliger geboue het hierdie wet later
   oorbodig gemaak. Naas die bedreiging deur aardbewings was ook die
   konsep van 'n tuinstad en minder verdigte stadswyke die dryfveer agter
   hierdie wet. Uiteindelik het dit die bestendige uitbreiding van die
   stadsgebied bevorder.

[wysig] Klimaat

   Los Angeles lê in die subtropiese klimaatsone. Die gemiddelde jaarlikse
   temperatuur is 16,5 °C en die gemiddelde jaarlikse reënval 295
   millimeter. Augustus is die warmste maand met 'n gemiddelde temperatuur
   van 20,8 °C, Januarie die koudste met 'n gemiddelde van 12,5 °C.
   Reënval is gewoonlik beperk tot die tydperk tussen November en April.
   Die maande tussen Mei en Oktober word deur droë weerstoestande
   gekenmerk.

   Die ligging digby die Stille Oseaan en winde, wat vanuit die see waai,
   skep 'n aangename klimaat in die somer, wanneer die kwik tot by 28 °C
   styg. Die wintermaande is kouer, alhoewel temperature gewoonlik nie
   benede 15 °C daal nie. Nagtelike temperature is sowat 10 °C laer, en
   die lugvogtigheid beloop tussen 50 en 75 persent.

   Hittegolwe met temperature tot by 40 °C kom gereeld elke twee jaar voor
   en word veroorsaak deur die sogenaamde Santa-Ana-winde, wat uit die
   gelyknamige woestyn oos van die stad waai.

[wysig] Geskiedenis

   Flowerstraat in die binnestad van Los Angeles
   Flowerstraat in die binnestad van Los Angeles

[wysig] Stigting

   Los Angeles is op 4 September 1781 deur die Spaanse goewerneur van
   Kalifornië, Felipe de Neve, met 44 setlaars op die gebied van die
   Tongvá-Indiane gestig. Destyds was veeteelt die hoofbron van inkomste
   vir die bewoners.

   Die naam Los Angeles is van Spaanse oorsprong en beteken letterlik "die
   engele". Dit is 'n verkorting van die oorspronklike El Pueblo de
   Nuestra Señora la Reina de los Ángeles de Porciuncula (Afrikaans: "Die
   Dorp van Onse Liewe Vrou, die Koningin van die Engele van
   Porciúncula").

   In 1835 het Los Angeles stadstatus gekry en is gelyktydig verhef tot
   hoofstad van Alta California, die mees noordelike gewes van Meksiko.
   Die bevolking het tot by die jaar 1836 tot 2 228 mense gegroei, maar
   daarna weer 'n tyd lank gekrimp. Los Angeles was tot by die middel van
   die 19de eeu 'n Meksikaanse munisipaliteit met 'n bevolking, wat
   oorwegend uit Amerikaanse setlaars, arm Sjinese werkers en 'n klein
   aantal welvarende Meksikaanse landbesitters bestaan het. Tydens die
   Meksikaans-Amerikaanse Oorlog tussen 1846 en 1848 is die stad saam met
   Alta California deur Amerikaanse soldate beset en by die VSA ingelyf.

[wysig] Industrialisering

   Los Angeles het op 4 April 1850 Amerikaanse stadstatus in verband met
   die stigting van die deelstaat Kalifornië gekry; destyds was die
   inwonertal 1 610. Ná die aansluiting by die spoorweg van die Union
   Pacific Railroad in 1876 en die spoorweglyn na Santa Fé in die jaar
   1885, asook die begin van die steenkoolontginning in 1890 en die
   ruolie-produksie in 1892 het die groei van die stad 'n aanvang geneem.
   Teen hierdie tyd is besproeiingstegnieke getoets en die geskikte
   landbouprodukte vir die gebied bepaal. Die stad was destyds sinoniem
   met goeie gesondheid, 'n skoon omgewing, sonskyn volop en eindelose
   sitrusplantasies.

   Die grootste groep van migrante het uit die Middel-Weste (deelstate
   soos Iowa en Indiana) gekom en die ou Meksikaanse elite as nuwe
   politieke klas vervang. Die uitgestrekte ou landgoedere is in persele
   verdeel, en die bevolking het vinnig begin groei. In die jaar 1900 was
   daar 100 000 inwoners, en hierdie getal het tot 1910 verdriedubbel. 'n
   Groot seehawe is in die tydperk tussen 1899 en 1914 gebou. Toe die
   plaaslike watervoorrade nie meer toereikend was nie, is in 1913 'n
   waterleiding in die noorde opgerig. In die twintigerjare het Los
   Angeles se olievelde sowat 'n kwart van die wêreldproduksie van ruolie
   opgelewer.

   Ná die inlywing van aangrensende voorstede het Los Angeles se
   stadsgebied ook 'n aantal stede soos Wilmington (1909), San Pedro
   (1909), Hollywood (1910), Sawtelle (1922), Hyde Park (1923), Eagle Rock
   (1923), Venice (1925), Watts (1926), Barnes City (1927) en Tujunga
   (1932) ingesluit. Santa Monica en Beverly Hills, wat in ekonomiese en
   kulturele opsig as dele van Los Angeles beskou word, het nogtans tot
   vandag toe hulle onafhanklike status bewaar.

[wysig] Ekonomiese groeipunt

   Los Angeles: Hollywood Freeway
   Los Angeles: Hollywood Freeway

   Vanaf 1910 het die rolprentbedryf 'n sterk groei beleef, en in 1932 was
   Los Angeles die gasheerstad van die Olimpiese Somerspele. Die
   grootskaalse ekonomiese groei het met die Tweede Wêreldoorlog begin,
   toe die lug- en ruimtevaartnywerhede hulle in die stad gevestig en 'n
   groot aantal migrante gelok het. Die stad het die grootste groei van
   alle gebiede in Kalifornië vertoon, en in die dekade tussen 1940 en
   1950 het sy bevolking met 49,8 persent toegeneem. Teen hierdie tydperk
   het ook die klein voorstadhuis met swembad en dubbelmotorhuis 'n
   simbool van Los Angeles geword, en die stad het in die rigting van die
   San Fernando-vallei begin uitbrei.

   Die stadshorison is in 1960 met die oprigting van die eerste
   wolkekrabber, 'n kantoorgebou, vir die eerste keer sedert die bou van
   die raadsaal in 1928 duidelik verander. Maar die sestigerjare is ook
   gekenmerk deur etniese en sosiale spannings. Die rasseonluste, wat op
   11 Augustus 1965 in die Swart woonbuurt Watts uitgebreek het, was van
   die ergstes in die geskiedenis van Amerika. Tydens die geweldpleging
   het 34 mense hulle lewens verloor, en honderde is beseer. Die skade,
   wat berokken is, het VSA-$ 200 miljoen beloop.

   In 1984 was Los Angeles vir die tweede keer die gasheerstad van die
   Olimpiese Somerspele, wat deur die boikotaksie van die Oosbloklande
   oorskadu is.

   Nadat in April 1992 vier blanke polisiemanne vrygespreek is op aanklag
   dat hulle 'n Swart burger, Rodney King, mishandel het, het onluste in
   Los Angeles uitgebreek, wat by die die ergste in die geskiedenis van
   die Verenigde State gereken word.

   Sedert die negentigerjare is Los Angeles deur 'n aantal natuurrampe
   soos bosbrande en oorstromings getref. 57 mense het as gevolg van die
   Northridge-aardbewing gesterf, wat die stad op 17 Januarie 1994 geskud
   het, en duisende geboue is beskadig of verniel.

   Die einde van die Koue Oorlog het in dié dekade 'n nadelige uitwerking
   op die plaaslike lug- en ruimtevaartnywerhede, wat onder meer op
   militêre uitrusting gespesialiseer was.

[wysig] Bevolkingsgroei

   Los Angeles, wat in 1900 slegs 100 000 inwoners gehad het, het tydens
   die 20ste eeu 'n ware bevolkingsontploffing beleef, sonder dat daar
   enige stadsbeplanning plaasgevind het. Die vinnige bevolkingsgroei duur
   nog steeds voort, en sowat 'n derde van die inwoners is in die
   buiteland gebore. 'n Groot rol by die bevolkingsgroei speel immigrante
   uit Latyns-Amerika, veral Meksiko, en Asië.

   Die inwoners van Los Angeles kom uit 140 lande en praat 224 tale. Sowat
   die helfte van die bevolking of twee miljoen mense is immigrante uit
   Latyns-Amerika (Latino's), en daar word beraam dat Spaans weens die
   hoër geboortesyfers en groot aantal immigrante Engels as belangrikste
   huistaal sal oorvleuel.

   'n Ander etniese groep, wat hoë groeisyfers toon, is Asiate en
   immigrante van eilande in die Stille Oseaan. Hulle verteenwoordig net
   soos Swartes sowat tien persent van die totale bevolking. Die grootste
   groepe is Japannese, Sjinese, Koreane, Viëtnamese, Thais, Filipino's en
   Irannese. Indiane speel 'n kleiner rol met sowat 100 000 mense. Sowat
   dertig persent van die inwoners is Blankes (sonder Latino's).

[wysig] Ekonomie

   Lugbesoedeling in Los Angeles. Links op die voorgrond die
   Griffith-sterrewag
   Lugbesoedeling in Los Angeles. Links op die voorgrond die
   Griffith-sterrewag

   Los Angeles is een van die belangrikste nywerheids-, handel-, vervoer-
   en finansiële sentrums van die Verenigde State. Sy vernaamste nywerhede
   is chemie, elektroniese toerusting, tekstiele, voedselverwerking,
   metaalverwerking, die boubedryf en die uitgewersbedryf. Maar die stad
   staan veral bekend as die wêreld se grootste sentrum van die lug- en
   ruimtevaartnywerhede, die rolprent-, televisie-, radio- en
   musiekbedryf. Daarnaas is ook die toerisme 'n belangrike bron van
   inkomste.

   'n Groot aantal ondernemings, banke en navorsingsinstellings het hulle
   hoofkwartiere in Los Angeles, waaronder bekende maatskappye van die
   vermaaklikheidsbedryf soos 20th Century Fox, DreamWorks SKG, Paramount
   Pictures, The Walt Disney Company en Warner Bros., die Academy of
   Motion Picture Arts and Sciences (bekend deur sy jaarlikse
   Oscar-toekennings), die speelgoedvervaardiger Mattel, vervaardigers van
   rekenaarspele soos Activision en THQ, die lug- en
   ruimtevaartonderneming Northrop Grumman, die ruimtevaart-konsortium Sea
   Launch, die olie- en gasverskaffer Unocal, die RAND Corporation ('n
   navorsingsinstelling vir die VSA se Weermag), die ICANN (wat name en
   adresse op die internet beheer), die hotelgroep Hilton en die uitgewery
   Tokyopop.

   Die hoë vlakke van lugbesoedeling in die stad is een van sy
   sorgwekkendste vraagstukke, aangesien die plaaslike nywerhede en
   motorvervoer hoë konsentrasies van osoon, stikstofoksied en
   koolwaterstof veroorsaak. Die lugsirkulasie in die gebied word deur die
   bergreekse, wat die stad omring, duidelik beperk, en die seewind bereik
   net die bekken van Los Angeles, sodat dit nouliks 'n skoonmaak-effek
   kan uitoefen nie. Die gebrek aan 'n effektiewe openbare vervoerstelsel
   bly een van die hoofprobleme met die bestryding van lugbesoedeling.

[wysig] Vervoer

   Big Blue Bus - 'n snelbus op die roete nommer 10 in Santa Monica
   Big Blue Bus - 'n snelbus op die roete nommer 10 in Santa Monica

   Die Internasionale Lughawe van Los Angeles (LAX) in die westelike
   stadsgebied is met jaarliks 55 miljoen passasiers die grootste in die
   metropolitaanse gebied (en die vyfde grootste wêreldwyd ná Atlanta,
   Chicago, Londen en Frankfurt am Main), maar daar is nogtans 'n aantal
   kleiner lughawens wat deur gereelde vlugte van die groot nasionale
   lugrederye bedien word, soos Bob Hope-lughawe in Burbank, Long Beach se
   Daugherty Field-lughawe, die Internasionale Los Angeles-Ontario-lughawe
   en John Wayne-lughawe in die nabygeleë Orange County.^[1] Die stedelike
   lughawe van Santa Monica, Zampernini Field-lughawe in Torrance en Van
   Nuys-lughawe is veral vir kleiner privaat vliegtuie van belang.

   Ondanks die groot oppervlakte van die stad is openbare vervoer swak
   ontwikkel: Daar is net vier moltreinlyne wat in 2000 ingewy is, en die
   sowat 200 buslyne is ongeag hul uitgebreide netwerk vanweë hul relatief
   lae spoed meestal geen alternatief nie.^[2] Tremlyndienste is in 1963
   gestaak.
   Gold Line-stadstrein in Pasadena
   Gold Line-stadstrein in Pasadena

   Die Los Angeles County Metropolitan Transportation Authority (Metro),
   wat die openbare vervoer in die Distrik van Los Angeles beheer, is
   egter tans besig om die bus- en stadstreinnetwerk uit te brei; die
   Eastside-uitbreiding sal in 2009 voltooi wees en 'n regstreekse
   stadstreinverbinding tussen East Los Angeles en die San Gabriel-vallei
   skep. 28 nuwe Metro Rapid-buslyne sal reistye vanaf 2009 met sowat 25
   persent verminder, en die snelbusnetwerk sal met sy totale lengte van
   400 myl 34 stede en 11 nie-geïnkorporeerde nedersettings in die Distrik
   van Los Angeles met mekaar verbind.^[3]

   Los Angeles beskik oor 'n eersterangse netwerk van snelpaaie wat die
   stad met alle ander Amerikaanse metropole verbind. Die Interstate
   5-snelpad loop in noordwaartse rigting tot by Seattle in die deelstaat
   Washington en in suidelike rigting tot by die Suid-Kaliforniese
   metropool San Diego. Die Pacific Coast Highway (State Highway 1)
   verbind Los Angeles in noordelike rigting met kusstede soos Santa
   Barbara en San Francisco. Die Interstate 10 verbind die stad met
   Phoenix (Arizona), die Interstate 15 met Las Vegas (Nevada) en Salt
   Lake City (Utah), en die Interstate 40 met Oklahoma City (Oklahoma) en
   Memphis (Tennesseee). Los Angeles is nog steeds 'n beduidende
   spoorwegsentrum vir plaaslike en transkontinentale spoorweë, terwyl Los
   Angeles se Pasifiese seehawe in San Pedrobaai met die grootste
   houerterminaal in Noord-Amerika pronk.

[wysig] Mediabedryf

[wysig] Die rolprentbedryf

   Die Hollywood Sign is in 1923 as 'n soort aanplakbord vir erwe opgerig
   Die Hollywood Sign is in 1923 as 'n soort aanplakbord vir erwe opgerig

   Hollywood, 'n stadswyk van Los Angeles, het lankal 'n sinoniem vir die
   Amerikaanse rolprentbedryf (die "droommasjien") geword. Die plek is op
   1 Februarie 1887 deur die Wilcox-gesin gestig en het vroeër bekend
   gestaan vir sy Presbiteriaanse kerk, die grootste in die land.
   Oorspronklik was Hollywood sowat dertien kilometer van Los Angeles af
   geleë, en die vinnige groei het eers met die oprigting van die eerste
   rolprentateljee deur David Horsley se Nestor Company in 1911 begin. Die
   ateljee huisves nou 'n museum en vertoon 'n versameling van voorwerpe
   uit die tydperk van die stomfilm.
   Hollywood Boulevard se Walk of Fame vereer bekende film- en
   musieksterre met 'n ster op die sypaadjie
   Hollywood Boulevard se Walk of Fame vereer bekende film- en
   musieksterre met 'n ster op die sypaadjie

   In 1911 het 'n verdere vyftien onafhanklike filmateljees (Independents)
   van New York, die destydse sentrum van die rolprentbedryf, na Los
   Angeles verhuis. Hulle is veral deur die aangename klimaat en die
   langer dae gelok - destyds was daar nog geen kunslig beskikbaar nie, en
   rolprente is dus buite of in ateljees met 'n glasdak geskiet. Daarnaas
   het die groot afstand van New York ook teen voordeel van kleiner
   filmmaatskappye gestrek, wat nie by die magtige, New York-gebaseerde
   Motion Pictures Patents Company (MPPC) wou aansluit nie en as gevolg
   hiervan met hoë boetes en lisensiegelde bedreig is.

   Die nuwe filmbedryf het vinnig gegroei en sy ekonomiese sukses het
   welvaart vir die stad gebring. Talle regisseurs en produsente soos
   Cecil B. DeMille, Samuel Goldwyn, Jesse L. Lasky en Adolph Zukor het
   kantore in Hollywood geopen. Maar eers met David Griffith se epiese
   stomfilm The Birth of A Nation (1915) het die bedryf tot 'n
   selfstandige nywerheid met sy eie tegnieke en spesialisering ontwikkel.
   Teen hierdie tyd was baie kleiner maatskappye besig om bankrot te gaan
   of is deur groter filmateljees oorgeneem, wat hulle in die dertigerjare
   byna almal in voorstede soos Culver City, Burbank of West Los Angeles
   gevestig het. Paramount Pictures was die enigste groot rolprentateljee
   wat in Hollywood aangebly het.

   Die nuwe wetgewing teen kartelle (deur die sogenaamde Paramount-wet van
   die jaar 1948 is filmateljees onder meer gedwing om van hulle
   rolprentteaters ontslae te raak), die groei van die buitelandse
   filmnywerhede ná die Tweede Wêreldoorlog en veral die gewildheid van
   televisie het tot die ekonomiese neergang van Los Angeles se filmbedryf
   in die vyftigerjare gelei, en eers in die 1970's en 1980's het die
   rolprentnywerheid danksy regisseurs soos Steven Spielberg en George
   Lucas 'n nuwe opswaai beleef. Hulle het die konsep van die
   trefferrolprent (Engels: blockbuster) ontwikkel - monumentale
   filmproduksies, wat met hulle spesiale effekte talle besoekers na die
   rolprentteaters gelok het. Danksy hierdie konsep het Hollywood die
   sinoniem van die Amerikaanse rolprentbedryf met sy professionele en
   vermaaklike rolprentproduksies gebly, wat op bekende akteurs en 'n
   gelukkige slot steun.

[wysig] Gedrukte media

   Die sentrale sakekern van Los Angeles
   Die sentrale sakekern van Los Angeles

   Die belangrikste dag- en weekblaaie, wat in Los Angeles uitgegee word,
   is die Los Angeles Times, La Opinión ('n Spaanstalige koerant), L.A.
   Weekly, L.A. City Beat, Los Angeles Business Journal, Los Angeles Daily
   Journal, Variety, Los Angeles Downtown News, Daily News, Daily Breeze
   en Long Beach Press-Telegram.

   Die Los Angeles Times is een van die nasionale dagblaaie in die VSA en
   met 'n sirkulasiesyfer van byna een miljoen eksemplare per dag ook die
   tweede grootste koerant in die land na die New York Times. Die Los
   Angeles Times het as Los Angeles Daily Times vir die eerste keer op 4
   Desember 1881 verskyn, maar het kort daarna bankrot gegaan. Eers die
   befaamde uitgewer Harrison Gray Otis het daarin geslaag om van die
   nuusblad onder sy huidige naam 'n groot sukses te maak.

   Die LA Times was aanvanklik eerder 'n konserwatiewe koerant wat die
   Republikeinse Party gesteun het, en Otis se mediaveldtog teen die
   vakbonde het op 1 Oktober 1910 tot 'n bomaanslag gelei waarin 21 mense
   gedood en die redaksiekantore volledig verwoes is. In 1917 het Otis se
   skoonseun Harry Chandler sy opvolger as uitgewer geword, en die
   Chandler-dinastie het die LA Times tot by die 1980's oorheers. Die
   nuusblad het reeds in die 1960's begin om meer liberale standpunte in
   te neem.

   In 2000 is die nuusblad deur die Tribune Company oorgeneem, een van die
   grootste media-ondernemings in die VSA. Die publikasie van die laaste
   mededingende dagblad op die plaaslike mark, die Los Angeles Herald
   Examiner, is in 1989 gestaak. Nogtans was daar teen die begin van die
   21ste eeu 'n daling in die LA Times se sirkulasiesyfer. Desondanks het
   die Times lankal 'n reputasie as een van die leidende Amerikaanse
   dagblaaie opgebou en het net in 2004 vyf Pulitzer-prystoekennings
   gewen. Slegs die New York Times het in hierdie opsig nog beter gevaar.

[wysig] Kultuur

   Walt Disney Concert Hall
   Walt Disney Concert Hall

   Die futuristiese Walt Disney Concert Hall is volgens 'n ontwerp van die
   bekende argitek Frank Gehry gebou en op 23 Oktober 2003 ingewy. Die
   konsertgebou het danksy 'n vennootskap van die Distrik van Los Angeles
   en privaat borge soos onder meerLillian Disney (1899-1997) en ander
   lede van die Disney-familie ontstaan en huisves die Filharmoniese Orkes
   van Los Angeles onder leiding van Esa-Pekka Salonen en die LA Master
   Chorals.

   Die Theater District langs die Broadway staan bekend vir sy pragtige
   rolprentteaters. Die Bradbury Building, wat in 1893 opgerig is, pronk
   met sy sonverligte atrium en stylvolle tralies van smeedyster om sy
   balkonne. Die Bradbury is net soos die nabygeleë rolprentteater Million
   Dollar Theater uit die jaar 1918 as argitektoniese agtergrond vir die
   rolprent Blade Runner gebruik. Los Angeles pronk daarnaas met die
   eerste rolprentteater van die Verenigde State, die Electric Theatre wat
   in 1902 geopen is.

   Ander ekstravagante rolprentteaters sluit die Los Angeles Theater, wat
   in 1931 binne 'n tydperk van slegs 90 dae vir die première van Charlie
   Chaplin se City Lights opgerig is, en die Orpheum, 'n pragtige
   voorbeeld van die Neorenaissance-boustyl met breë trappe en elegante
   ligkrone.

   Die Hollywood Bowl, 'n natuurlike amfiteater, is in die heuwellandskap
   buite Los Angeles geleë en huisves die Filharmoniese Orkes van Los
   Angeles en die Hollywood Bowl-orkes. Kunstenaars soos die Beatles,
   Frank Sinatra en Mikhail Baryshnikov het al hier opgetree.

[wysig] Musea

   Die sentrale tuin van die Getty Center
   Die sentrale tuin van die Getty Center

   Los Angeles beskik oor 'n groot aantal beduidende musea soos die
   History Center of the California Historical Society, die Armand Hammer
   Museum of Art and Cultural Center, die Southwest Museum met sy
   versameling van Eerste Nasies-kuns en die Los Angeles County Museum of
   Art (LACMA).

   Die Museum of Contemporary Art is in 1986 op die Grand Avenue se
   Californai Plaza geopen. Die gebouekompleks, 'n speelse ontwerp met
   rooierige, geometriese blokke, is deur die Japanse argitek Isozaki
   Arata geskep wat na die gebou as "'n klein dorp in die vallei van
   wolkekrabbers" verwys het. Die museum vertoon 'n indrukwekkende
   versameling van skilderye en skulpture van Franz Kline, Mark Rothko,
   Robert Rauschenberg, Claes Oldenburg en Antoni Tapies.

   Die Santa Monica Museum of Art in die voorstad Santa Monica lok
   kunsliefhebbers met sy versameling van eietydse kuns. Die Getty Museum
   is in Brentwood geleë, 'n distrik van West Los Angeles in die Santa
   Monica-berge. Die sentrum huisves sedert 1997 die J. Paul Getty Museum
   en ander wetenskaplike instellings soos die Getty Conservation
   Institute wat veral restourasiewerk doen, en die Getty Leadership
   Institute, 'n opleidingsentrum vir vakpersoneel van musea.

   Die miljardêr J. Paul Getty se persoonlike versameling van sowat 50 000
   kunswerke, waaronder veral klassieke kuns soos beeldhouwerke,
   skilderye, tekeninge, manuskripte en foto's, word in die J. Paul Getty
   Museum vertoon wat vrye toegang aan besoekers bied.

   Die gebouekompleks is deur die Amerikaanse argitek Richard Meier
   ontwerp en in die tydperk tussen 1991 en 1997 opgerig.

[wysig] Verwysings

     * Hierdie artikel, of gedeeltes daarvan, is uit die volgende
       Wikipedia artikel vertaal: Los Angeles

    1. ^ National Geographic: People and Places - Los Angeles: The Basics
    2. ^ National Geographic: People and Places - Los Angeles: The Basics
    3. ^ www.metro.net: 2003 Short Range Transportation Plan 2003

   4. Los Angeles Wiki

[wysig] Bronne

   Klimatiese gegewens
     * www.klimadiagramme.de: Los Angeles


   Hierdie artikel is gekies as 'n voorbladartikel. Klik gerus hier vir
   meer inligting.

   Kategorieë: Kalifornië • Stede in die VSA

