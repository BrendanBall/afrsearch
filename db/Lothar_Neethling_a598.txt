Lothar Neethling


   Lothar Paul Neethling (29 Augustus 1935 ^[1]- 11 Julie 2005) was tydens
   die Apartheidsera 'n generaal in die Suid-Afrikaanse polisie se
   forensiese eenheid vanaf 1971. Neethling het die Forensiese
   Wetenskaplaboratorium self op die been gebring.

[wysig] Geskiedenis

   Neethling is in Augustus 1935 in Duitsland as Lothar Paul Tietz gebore
   en het na Suid-Afrika gekom as een van die 83 Duitse weeskinders wat na
   die Tweede Wêreldoorlog op 8 September 1948 per skip in Kaapstad
   aangekom het. Die dertienjarige Lothar is deur die voorsitter van die
   Duitse Kindervonds, Dr J C Neethling, in Pretoria aangeneem.^[2]

   In die 1970's is 'n klein chemiese wapenlaboratorium vanuit die
   Suid-Afrikaanse Polisie se forensiese laboratorium bedryf. Neethling
   het van 1977 navorsing oor traangas gedoen wat daarop gemik was om
   beter aanwendingsmeganismes vir skarebeheer te ontwikkel sowel as meer
   effektiewe gasse. Traangas was 'n belangrike wapen in die onderdrukking
   van die stryd teen Apartheid wat voldoen het aan die staat se
   aanvanklike beginsel van “Minimum geweld”. Die navorsing het teen 1982
   gelei tot die standaard gebruik van nuwe traangasaërosols wat in sekere
   gevalle die tradisionele handgranaattipe traangashouers vervang het.
   ^[3]

   In 1989 het Dirk Coetzee, 'n voormalige bevelvoerder van die
   Suid-Afrikaanse Polisie se Vlakplaas eenheid in 'n onderhoud met die
   anti-apartheid Afrikaanse koerant Vrye Weekblad aangevoer dat Neethling
   'n chemiese middel aan hom verskaf het waarmee die studente aktivis
   Sizwe Kondile verdoof is voordat hy geskiet en sy liggaam op 'n
   brandstapel tot as verbrand is. Die koerant het berig dat Neethling
   middels ontwikkel het wat teen anti-apartheidsaktiviste gebruik is en
   dat hy sodoende betrokke was by apartheidsmoordbendes. Die middels het
   bekend geword as Lothar se doepa. Neethling het Die Vrye Weekblad en
   die Weekly Mail vir laster gedagvaar. In die hooggeregshofsaak het
   regter Johan Kriegler ten gunste van die koerante beslis en Generaal
   Neethling se eis van skade vergoeding ter bedrae van R1,5 miljoen
   verwerp. Neethling slaag egter in 'n appèlsaak (waarvan die uitspraak
   op 4 Desember 1993 gemaak is) daarin om Kriegler se uitspraak om te
   keer. Die Vrye Weekblad is beveel om R90 000 en Neethling se
   hofonkostes te betaal wat uiteindelik bygedra het tot die ondergang van
   die koerant.^[4]

   Coetzee het die bewering wat aan Vrye Weekblad gemaak is aan die
   Harmskommissie herhaal en weer tydens sy getuienis aan die
   Waarheid-en-Versoeningskommissie^[5]. In September 1997 het Max du
   Preez, voormalige redakteur van die Vrye Weekblad ook klagtes teen
   Neethling gelê by die Brixton Polisiestasie vir sameswering tot moord,
   meineed en bedrog.^[6]

   Neethling is in 2005 in Pretoria aan longkanker oorlede. Hy het twee
   doktorsgrade behaal en is in 1984 deur die Suid-Afrikaanse Akademie vir
   Wetenskap en Kuns, waarvan hy 'n lid was, met 'n Erepenning van die
   Fakulteit Wetenskap en Tegniek vereer ^[7]. Neethling het ook sewe
   medaljes van die Suid-Afrikaanse Polisie ontvang^[8].

[wysig] Verwysings

    1. ^ PA du Venage. Die du Vinage, Duvenage, Duvenhage, du Venage
       Familie in Suid-Afrika, 1756-2003
    2. ^ DispatchThe nazi secret of the 83rd orphan, Besoek op 17
       Februarie 2007
    3. ^ Julian Brown, “The Principle of Minimum Violence” - The late
       Apartheid State’s Research into Tear Gas, 1977-1987
    4. ^ FXI, 16. NEETHLING v VRYE WEEKBLAD & WEEKLY MAIL, Besoek op 17
       Februarie 2007
    5. ^ DoJ COETZEE REPEATS STORY OF GRUESOME MURDER IN AMNESTY
       TESTIMONY, Besoek op 17 Februarie 2007
    6. ^ Dispatch Ex-editor lays charge against top policeman, besoek op
       17 Februarie 2007
    7. ^ Akademiepryse sedert 1909
    8. ^ Cape Times, South Africa's 'own Dr Mengele' General Lothar
       Neethling dies of lung cancer in Pretoria, Besoek op 17 Februarie
       2007

   Kategorie: Suid-Afrika

