Louis Botha


   Genl. Louis Botha (27 September 1862 tot 27 Augustus 1919) het tydens
   die laaste twintig jaar van sy lewe 'n baie belangrike rol in die
   politiek van Suid-Afrika gespeel, onder meer as die eerste eerste
   minister van die Unie van Suid-Afrika.

   Inhoud

        * 1 Vroeë lewe
        * 2 Tweede Vryheidsoorlog
        * 3 Laaste jare
        * 4 Nalatenskap
        * 5 Bronne

[wysig] Vroeë lewe

   Louis Botha is op Greytown in die teenswoordige KwaZulu-Natal gebore en
   het as jongman in 1884 aan 'n ekspedisie onder leiding van Lucas Meyer
   deelgeneem om die hoofkaptein van Zoeloeland, Dinizulu, op sy troon te
   herstel. Dinizulu het uit dankbaarheid 'n stuk grond aan hulle gegee,
   waarvan Botha se deel die plaas Waterval naby Vryheid was.

   Teen 1894 was hy 'n vooraanstaande lid van die gemeenskap en in 1899 is
   tot die Parlement verkies. In Oktober van daardie jaar het hy die
   uitreiking van die ultimatum aan die Britse regering, wat tot die
   Tweede Vryheidsoorlog aanleiding gegee het, teengestaan. Toe die oorlog
   kort daarna uitbreek, het Botha egter wel kommandant van die
   Vryheid-kommando geword onder aanvoering van dieselfde Lucas Meyer, toe
   'n generaal, en hy is self ook later tot generaal bevorder.

[wysig] Tweede Vryheidsoorlog

   In 1900 is hy as kommandant-generaal van die Transvaal aangestel en was
   leier van die Transvaalse afvaardiging by die kongres wat op die Vrede
   van Vereeniging uitgeloop het. In 1906 is koloniale bestuur aan die
   eertydse Zuid-Afrikaansche Republiek toegeken. Botha het as leier van
   die Het Volk-party in 1907 eerste minister geword en met Uniewording in
   1910 is hy tot leier van die pasgestigte Suid-Afrikaanse Party verkies,
   wat hom toe ook eerste minister van die land gemaak het.

[wysig] Laaste jare

   In sy hoedanigheid as kommandant-generaal van die Unieweermag het hy in
   Junie 1915, tydens die Eerste Wêreldoorlog, die oorgawe van die Duitse
   magte in Suidwes-Afrika bewerkstellig. Hy was ook die leier van die
   Suid-Afrikaanse afvaardiging na die vredeskonferensie in Parys,
   Frankryk in 1919, wat die Vrede van Versailles tot gevolg gehad het. Hy
   is kort daarna op 27 Augustus 1919 oorlede.

[wysig] Nalatenskap

   Botha het nou met lord Alfred Milner saamgewerk om Uniewording te
   bewerkstellig, waartoe sy matige sienswyse veel bygedra het. Sy pogings
   om die breuk wat weens die oorlog tussen die Afrikaners en die
   Engelssprekendes ontstaan het, te herstel, het grotendeels geslaag.
   Sommige lede van die eerste Uniekabinet, veral genl. J.B.M. Hertzog,
   was van mening dat hy Afrikanerbeginsels opgeoffer het. Toe Hertzog
   teen die einde van 1912 weier om te bedank, het Botha self bedank en sy
   kabinet opnuut saamgestel, maar sonder Hertzog. Hertzog en sy
   ondersteuners het daarna die Nasionale Party gestig.

[wysig] Bronne

     * Schirmer, Peter. Die beknopte geïllustreerde ensiklopedie van
       Suid-Afrika, Central News Agency (Pty.) Ltd. Johannesburg, 1981.
     * Albertyn, C.F. dr. (hoofred.), Die Afrikaanse Kinderensiklopedie,
       Nasou, Kaapstad, 1972.
     * Rosenthal, Eric, Encyclopaedia of Southern Africa, Juta and Company
       Limited, Kaapstad en Johannesburg, 1978.

   Kategorie: Suid-Afrikaanse politici

