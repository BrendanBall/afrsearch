Louis Trichardt (persoon)


   Louis Trichardt (10 Augustus 1783 Kango, Swellendamdistrik - 1838
   Delagoabaai) was 'n welgestelde grensboer in die oostelike Kaapland en
   een van die eerste Voortrekkerleiers. Die dorp Louis Trichardt (tans
   provinsie Limpopo) is na hom vernoem.^[1].

   Louis Trichardt is in die Swellendamdistrik gebore in die wyk Kango,
   vandag Oudtshoorn, as die oudste van die vier kinders van Carolus
   (Karel) Johannes Tregard en Anna Elisabeth Nel. Louis Trichardt was 'n
   kleinseun van Carolus Gustav Tregard (van die Sweeds: trädgard wat
   'tuin beteken) wat in 1742 uit Swede as seeman in diens van die VOC na
   die Kaapkolonie geïmigreer het. In die Kaap is Tregard in 1744 met
   Susanna Kuun getroud. Met die tyd saam het die familienaam ontwikkel
   tot Trigardt en na 1881 na Trichardt as gevolg van die familie se
   misgissing dat hulle van Franse afkoms was. ^[1]

   Louis Trichardt is op 4 November 1810 in Graaff-Reinet met Martha
   Elisabeth Susanna Bouwer getroud. Trichardt het in die Oos-kaap geboer
   totdat hy in 1835 een van die eerste Voortrekkerleiers geword het om
   tydens die Groot Trek na die binneland te trek en die Kaapkolonie te
   verlaat. Hy het tot by die Soutpansberg gebied getrek in wat nou die
   Limpopoprovinsie is. Trichardt en sy trek kamp vanaf Mei 1836 tot
   Augustus 1837 naby wat vandag die dorp Louis Trichardt is.^[2]

[wysig] Louis Trichardt se dagboek

   Met sy dagboek, wat hy tussen 1836 en 1838 geskryf het, het Trichardt
   nie net waardevolle inligting oor onder meer die voortrekkers en die
   landstreke, klimaat en leefwyse van die swart volkere langs hulle roete
   versamel nie, maar gee ook 'n aanduiding van die destydse
   Kaaps-Nederlandse skryftaal en Afrikaanse spreektaal. Laasgenoemde se
   sinsbou en idiome het Trichardt se Nederlands reeds sterk beïnvloed en
   is derhalwe al deur Afrikaanse taalkundiges ontleed.

   Die eerste uitgawe van die dagboek, wat eerder uit persoonlike
   aantekeninge bestaan het en dus eintlik nie vir publikasie bestem was
   nie, is in 1917 deur G. Preller uitgegee. 'n Nuwe uitgawe is in 1964
   deur T. H. Le Roux van 'n taalkundige inleiding en aantekeninge, asook
   'n glossarium voorsien.^[3]

[wysig] Verwysings

    1. ^ ^1,0 ^1,1 Die Groot Trek, Dr L. E. Oberholster, LOUIS TREGARDT,
       Besoek op 30 Maart 2007
    2. ^ About South Africa Makhado - Near Schoemansdal - History, Besoek
       op 30 Maart 2007
    3. ^ Raidt, Edith H.: Afrikaans en sy Europese Verlede. Kaapstad:
       Nasou Beperk 1991, bl. 149

[wysig] Bronne

     * Le Roux, T.H.: Die dagboek van Louis Trigardt, uitgegee met
       inleiding, aantekeninge en glossarium. Pretoria 1964
     * Preller, G.: Dagboek van Louis Trichardt, 1836-1838. Bloemfontein
       1917; tweede hersiene uitgawe, Kaapstad 1938

   Kategorie: Suid-Afrikaanse geskiedkundiges

