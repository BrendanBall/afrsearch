Louis Washkansky


   Louis Washkansky (1913 – 21 Desember 1967) het die wêreld se eerste
   menslike hartoorplanting ondergaan.

   Washkansky was 'n Lithuaniese Jood wat in 1922, toe hy nege was, saam
   met sy familie na Suid-Afrika geimmigreer het. Hy was 'n
   groentehandelaar in Kaapstad. Washkansky het diens gedoen gedurende die
   Tweede Wêreldoorlog in Oos- en Noord-Afrika sowel as Italië. Na die
   oorlog trou hy met sy vrou Ann.

   Washkansky was 'n geesdriftige sportsman. Hy het deelgeneem aan sokker,
   swem en gewigoptel. Later in sy lewe het sy gesondheid agteruitgegaan.
   Hy was 'n diabeet en het aan ernstige hartversaking begin ly. Hy het
   drie hartaanvalle gehad.

   Washkansky ondergaan 'n hartoorplanting op 3 Desember 1967, aan die
   Groote Schuur-hospitaal in Kaapstad. Die skenker was Denise Darvall,
   wat in 'n motorongeluk dood is. Die hartoorplanting is onderneem deur
   dr Chris Barnard en sy hartspan. Die operasie was 'n sukses maar
   Washkansky het 'n verswakte imuniteitsisteem gehad en sterf aan dubbele
   longonsteking agtien dae na die oorplanting.

[wysig] Eksterne skakel

     * Suid-Afrikaanse Geskiedenis: Louis Washkansky (Engels)

   Kategorie: Suid-Afrikaanse orgaanontvangers

