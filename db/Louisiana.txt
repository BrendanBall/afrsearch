Louisiana


   CAPTION: State of Louisiana
   État de Louisiane


   Vlag van Louisiana Staatseël van Louisiana
   Vlag van Louisiana Seël van Louisiana
   Bynaam: Pelican State
   Map_of_USA_highlighting_Louisiana
   Ander VSA-deelstate
   Hoofstad          Baton Rouge
   Grootste stad     New Orleans
   Goewerneur        Bobby Jindal (R)
   Amptelike tale    Geen; Engels en Frans de facto
   Tale              Engels 91,2%, Frans 4,8%
   Oppervlakte       134 382 km² (31^ste)
    - Land           112 927 km²
    - Water          21 455 km² (16%)
   Bevolking (2000)
    - Bevolking      4 468 976 (22^ste)
    - Bev.digtheid   39,61 /km² (22^ste)
   Toelating tot die Unie
    - Datum          30 April 1812
    - Rangorde       18^de
   Tydsone           Sentrale Standaardtyd: UTC -6 / Somertyd -5
   Breedtegraad      29°N tot 33°N
   Lengtegraad       89°W tot 94°W
   Wydte             210 km
   Lengte            610 km
   Hoogte
    - Hoogste punt   163 m
    - Gem. hoogte    30 m
    - Laagste punt   -2.5 m
   Afkortings
    - VSA-poskantoor LA
    - ISO 3166-2     US-LA
   Webwerf           www.louisiana.gov

   Louisiana is 'n deelstaat in die suide van die Verenigde State van
   Amerika. Louisiana word in die weste deur die deelstaat Texas, in die
   ooste deur die deelstaat Mississippi en in die suide deur die Golf van
   Meksiko begrens. Die staat lê in die subtropiese klimaatsone met lang
   en baie warm somers en milde winters. Die gebied word dikwels deur
   verwoestende orkane getref.

   Louisiana is danksy die erfenis van die Franse koloniale tydperk uniek
   onder die Amerikaanse deelstate. Terwyl daar geen amptelike taal is
   nie, erken sy regstelsel sowel Engels asook Frans. Engels is vandag die
   omgangstaal van die oorgrote meerderheid van die bevolking. Tog word
   oorblyfsels van die Franse taal in die plaaslike dialekte en talle
   plekname bewaar en praat ongeveer 210 000 inwoners Frans as moedertaal.

   Inhoud

        * 1 Geskiedenis
        * 2 Regstelsel en regering
        * 3 Ekonomie
        * 4 Demografie
        * 5 Kookkuns
        * 6 Eksterne skakels

[wysig] Geskiedenis

   Louisiana was lankal voor die aankoms van die eerste Europeërs die
   tuiste van stamme van die Eerste Nasies, en 'n aantal plekname verwys
   na die Indiaanse oorspronge van die staat.

   Die eerste Europese ontdekkers was 'n Spaanse ekspedisie onder die
   leiding van Panfilo de Narvaez, wat in die jaar 1528 die monding van
   die Missisippirivier verken het. Sowat dertien jaar later het die
   ekspedisie van Hernando de Soto die gebied deurkruis. Die Spaanse
   owerhede het min belang in die gebied gestel, en dit was Franse
   ontdekkers wat die streek vervolgens verken het. René Robert Cavelier
   de La Sallehet die gebied in 1682 ter ere van koning Lodewyk XIV van
   Frankryk Louisiana genoem. Die eerste Franse nedersetting is in 1699
   deur Pierre Le Moyne d'Iberville gestig.
   Die stadshorison van New Orleans
   Die stadshorison van New Orleans

   Die Franse kolonie Louisiana het aanvanklik aanspraak gemaak op 'n
   groot gebied langs die oewers van die Mississippi wat tot Kanada in die
   noorde gestrek het. Die nedersettings, wat ontstaan het, was meesal
   langs die oewers van die Mississippi en sy takriviere geleë, terwyl 'n
   aantal handelsposte en sendingstasies ook in die gebied van die huidige
   Illinois en in die omgewing van Saint Louis (Missouri) gestig is.

   Mobile in Alabama en Biloxi in Mississippi het aanvanklik as hoofstede
   van die kolonie gedien, tog is die setel van die regering in 1722 na
   New Orleans verskuif.

   In die oorloë teen die Britte en Indiane het Frankryk die grootste
   gedeelte van sy gebiede oos van die Mississippi verloor, met die
   uitsondering van die omgewing van New Orleans en die parogieë ringsom
   die Pontchartrainmeer. Die res van Louisiana het volgens die Verdrag
   van Fontainebleau in 1762 'n Spaanse kolonie geword.
   Kaart van Louisiana
   Kaart van Louisiana

   Onder die Spaanse heerskappy het enkele duisend Franstalige
   vlugtelinge, wat deur die Britte uit Akadië verdryf is, Louisiana hulle
   nuwe tuiste gemaak. Die Akadiërs het hulle veral in die gebied van die
   suidwestelike bayous gevestig en later as die Cajuns bekend gestaan.

   Napoléon Bonaparte het in 1800 met die Verdrag van San Ildefonso
   Louisiana van Spanje terug gekoop, alhoewel die transaksie twee jaar
   lank geheim gehou is. Die hawe van New Orleans het steeds 'n groot rol
   in die politieke betrekkinge tussen die Verenigde State en Frankryk
   gespeel. Die Amerikaanse setlaars in die noordwestelike streke het
   hulle landbouprodukte, veral tabak, via die Mississippirivier uitgevoer
   en was dus aangewese op hierdie hawe. Die Franse het sulke toegang
   egter geweier. In die kort tydperk van die Spaanse heerskappy in
   Louisiana is 'n ooreenkoms tussen die VSA en die Spaanse koloniale
   owerhede gesluit, waarvolgens die gebruik van die hawe vir Amerikaanse
   uitvoere gewaarborg is. Die skielike opsegging van hierdie ooreenkoms
   en gerugte dat die gebied al heimlik aan Frankryk teruggegee is, het
   onrus in die Verenigde State veroorsaak. President Thomas Jefferson het
   'n afvaardiging na Parys gestuur, wat onderhandelinge met die Franse
   minister van Buitelandse Sake, Talleyrand, begin het. Aangesien keiser
   Napoléon destyds fondse vir sy Europese ondernemings benodig het, het
   hy uiteindelik ingewillig om die hele Louisiana teen 'n prys van VSA-$
   15 miljoen aan die Amerikaners te verkoop.

   Die Amerikaanse owerhede het die kokonie Louisiana in twee gebiede
   verdeel: Die Orleans-gebied, wat in 1812 die deelstaat Louisiana gevorm
   het, en die distrik van Louisiana met alle geweste buite die
   Orleans-gebied. Die Florida-parogieë is deur 'n proklamasie van
   president James Madison in die jaar 1810 van die Spanse Wes-Florida
   geannekseer. Die westelike grenslyn tussen Louisiana en die Spaanse
   Texas het tot met die Adams-Onis-verdrag van 1819 omstrede gebly. Die
   vrystaat Sabine het tussentyds as 'n buffersone en toevlugsoord vir
   misdadigers gedien.

   As 'n oorblyfsel van sy verlede as Franse besitting handhaaf die
   deelstaat Louisiana nog steeds 'n burgerlike wetboek, wat op die Code
   Civil van Louisiana baseer en meer of min met Frankryk se wetboek, die
   Code Napoléon, vergelyk kan word. Anders as die ander deelstate is
   Louisiana nie in counties onderverdeel nie, maar gebruik die uit die
   Franse tydperk oorgeërfde term parogieë. Daar is 64 parogieë.
   Die State Capitol van Louisiana in Baton Rouge
   Die State Capitol van Louisiana in Baton Rouge

   In 1849 is die setel va die staatsregering van New Orleans na Baton
   Rouge verskuif. Tydens die Amerikaanse Burgeroorlog het Louisiana op 26
   Januarie 1861 van die Unie afgeskei. Federale troepe het die stad New
   Orleans op 25 April 1862 verower.

   Bobby Jindal (Republikeinse Party) is op 20 Oktober 2007 as nuwe
   goewerneur van Louisiana verkies. Hy is die eerste Amerikaner van
   Indiese afkoms wat die amp van goewerneur in 'n VSA-deelstaat beklee.

[wysig] Regstelsel en regering

   Die hoofstad van Louisiana is Baton Rouge, sy goewerneur is Bobby
   Jindal van die Republikeinse Party. Die twee senatore is Mary Landrieu
   (Demokrate) en David Vitter (Republikeinse Party). Louisiana beskik oor
   sewe lede in die Amerikaanse Kongres, warvan vyf Republikeine en twee
   Demokrate is.

   Louisiana is die enigste deelstaat van die VSA, wat 'n regstelsel op
   die grondslag van die Romeinse, Spaanse en Franse reg het - in
   teenstelling met die Engelse common law van ander deelstate.

[wysig] Ekonomie

   Olieraffinadery naby New Orleans
   Olieraffinadery naby New Orleans

   Die staat se bruto geografiese produk beloop in 2003 140 biljoen
   VSA-dollar. Die per capita-inkomste is VSA-$26 312, die 33^ste hoogste
   van alle VSA-deelstate.

   Louisiana se belangrikste grondstowwe is swawel, ru-olie en ystererts.

   Die plaaslike landbousektor trek voordeel uit die subtropiese klimaat.
   Louisiana se hoofsaaklike landbou- en visseryprodukte is kreef (die
   staat is die grootste kreefprodusent ter wêreld en lewer sowat 30
   persent van die VSA se totale visvangste op), katoen, sojabone,
   mielies, soetpatats, vee, suikerriet, pluimvee en eiers, suiwelprodukte
   en rys. Sy hoofnywerhede sluit chemiese produkte, ruolie- en
   koolprodukte, voedselverwerking, vervoertoerusting, papierprodukte en
   toerisme in.

[wysig] Demografie

   Louisiana het in die jaar 2003 4 496 334 inwoners, waarvan sowat
   215 000 Frans as huistaal praat. 62,5 persent van die bevolking is
   blankes, 32,5 persent swartmense, 2,4 persent is van Spaanse afkoms,
   1,2 van Asiatiese en 1,1 persent van gemengde afkoms. 0,6 persent
   behoort tot die Eerste Nasies.
   Die moerasgebied van Honey Island Swamp
   Die moerasgebied van Honey Island Swamp

   32,5 persent van die bevolking het Afrikaans-Amerikaanse voorvaders,
   16,2 persent Frans-Kanadese, 10,1 persent Amerikaanse, 7,1 persent
   Duitse en 7 persent Ierse.

   Swart Amerikaners, wat vir 'n lange tyd die meerderheid van die
   bevolking vorm, is die belangrikste demografiese groep in die
   suidoostelike, sentrale en noordelike gedeelte van die staat, veral in
   die parogieë langs die vallei van die Mississippirivier. Kreole van
   Franse afkoms en Cajuns met Frans-Kanadese voorvaders oorheers 'n groot
   gedeelte van die suidelike Louisiana (veral ringsom die stad
   Lafayette), terwyl blankes van Amerikaanse afkoms hulle veral in die
   bergagtige noorde gevestig het.

   In die jaar 2000 praat 91,2 persent van die inwoners, wat vyf jaar of
   ouer is, Engels as huistaal en 4,8 persent Frans. Die derde grootste
   taalgroep is Spaans met 2,5 persent. Vietnamees is die huistaal vir 0,6
   persent en Duits vir 0,2 persent.

   Louisiana het geen amptelike taal nie. Voor die Amerikaanse
   Burgeroorlog is amptelike dokumente gewoonlik sowel in Engels asook in
   Frans uitgereik, en die tweetalige status van Louisiana is in die
   grondwet van die jaar 1845 en 'n wet van die jaar 1847 veranker.

   Naas die frankofone inwoners vorm die Isleños, nasate van immigrante
   wat tydens die 18de eeu vanuit die Kanariese Eilande na Louisiana gekom
   het, 'n tweede belangrike minderheid.

[wysig] Kookkuns

   Tipiese geregte uit die Kreoolse kookkuns van Louisiana
   Tipiese geregte uit die Kreoolse kookkuns van Louisiana

   Die metropolitaanse gebied van New Orleans was die bakermat van
   Louisiana se Kreoolse kookkuns, wat Franse, Spaanse, Frans-Karibiese,
   Amerikaanse en Afrika-invloede meesterlik versmelt het. Dit verskil
   duidelik van die Cajun-kookkuns, wat sy wortels in die landelike,
   provinsiale kookkuns van Frankryk het, wat deur die Akadiërs by
   plaaslike bestanddele aangepas is. Daarenteen het Louisiana se Kreoolse
   kookkuns op die basis van klassieke Europese kookstyle ontwikkel het,
   wat by plaaslike landbouprodukte aangepas is.

   Met die opkoms van die Moderne Amerikaanse Kookkuns in die 1980's het
   ook 'n Nuwe Kreoolse Kookstyl begin ontwikkel. Hierdie kulinêre
   beweging konsentreer weer op vars bestanddele en ligte etes, en dit is
   oop vir invloede van ander kulinêre tradisies uit die Suidelike,
   Suidwestelike, Cajun- en in 'n beperkte mate ook Suidoos-Asiatiese
   kookkuns.

[wysig] Eksterne skakels

     * Amptelike webwerf
     * Radio Louisiane, 'n Franstalige radiostasie in Louisiana - benodig
       MP3-speler

   Kategorie: Louisiana

