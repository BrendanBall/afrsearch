Lucas Mangope


   Lucas Manyane Mangope (27 Desember 1923) is die voormalige President
   van die onafhanklike staat van Bophuthatswana.

   Mangope is gebore in Motswedi op 27 Desember 1923. Hy het as ‘n
   hoërskoolonderwyser gewerk tot op 8 Augustus 1959, toe hy sy pa, ook
   Lucas, as Hoofman van die Motsweda Ba hurutshe-Boo-Manyane stam vervang
   het. Op 1 Mei 1971 het Mangope die Hoofminister van die Bophuthatswana
   Wetgewende Vergadering geword en sy posisie behou met die verkiesings
   van 4 Oktober 1972. Hy was aanvanklik die leier van die Bophuthatswana
   Nasionale Party, maar na onderlike tweespalt stig hy die Bophuthatswana
   Demokratiese Party, wat die regerenmde party geword het.

   Mangope het President van die onafhanklike staat Bophuthatswana geword
   in 1977, hoewel slegs Suid-Afrika en later Israel die onafhanklikheid
   van dié staat erken het. In 1988 het ‘n staatsgreeppoging deur Rocky
   Malebane-Metsing misluk, nadat die SA regering ingegryp het om die
   opstandelinge aan te keer. Hy het die President van Bothuthatswana
   gebly tot 1994, toe gewelddadige opstande teen die Mangope se weiering
   om voor die 27 April 1994 verkiesing weer by Suid-Afrika in te skakel.

   Op 14 Maart 1994 is Mangope deur Suid-Afrika se Minister van
   Buitelandse Sake, Pik Botha en Transitional Executive Council (TEC)
   lid, Mac Maharaj amptelik van sy pligte onthef. Die Suid-Afrikaanse
   ambassadeur is as administrateur van die gebied aangewys tot die
   verkiesing van 27 April 1994. Voor hierdie stap het Mangope die hulp
   van sy vennote in die Vryheidsalliansie, ‘n groep wat die Afrikaner
   Volksfront en die Inkatha Vryheidsparty insluit, ingeroep om te keer
   dat ‘n ANC-geleide opstand hom omver werp. Dit het egter gelei tot die
   dood van 60 mense, hoofsaaklik deur Afrikaner Weerstandsbeweging (AWB)
   wat Mangope sonder uitnodiging te hulp gesnel het. Mangope se verset
   teen die opstand het daarmee ten einde gekom.

   Mangope is in 1998 skuldig bevind op bedrog klagtes wat spruit uit sy
   uitvoerende mag gedurende die Bophuthatswana bewind. Hy het die United
   Christian Democratic Party (UCDP) gestig na die 1994 verkiesing en die
   party het ‘n klompie setels gewen, met die Noordwes Provinsie as sy
   steunbasis. Mangope is tans steeds leier van die UCDP.
   Kategorie: Suid-Afrikaanse politici

