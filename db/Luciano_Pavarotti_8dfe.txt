Luciano Pavarotti


   Luciano Pavarotti tydens 'n konsert in die Stade Vélodrome van
   Marseille (Frankryk) in Junie 2002
   Luciano Pavarotti tydens 'n konsert in die Stade Vélodrome van
   Marseille (Frankryk) in Junie 2002

   Luciano Pavarotti (* 12 Oktober 1935, † 6 September 2007 in Modena,
   Italië) was 'n gevierde Italiaanse tenoor wat naas die operabedryf ook
   'n suksesvolle loopbaan in die populêr-klassieke musiekgenre begin het
   waar hy met sy buitengewone sangvermoëns miljoene mense bekoor het. Sy
   konserte is op televisie uitgesaai, en as een van The Three Tenors
   ("Die Drie Tenore") het Luciano Pavarotti verskeie kere fondse vir
   vlugtelinge, die Rooi Kruis en ander ingesamel.

   Pavarotti het sy Italiaanse tenoorloopbaan in 1961 begin en later in
   verskeie Europese operateaters soos dié van Wene en Londen opgetree.
   Met sy debuut in die Verenigde State saam met die sopraan Joan
   Sutherland, wat hom in Miami uitgenodig het om haar op 'n konserttoer
   te begelei, het hy in 1965 waardevolle ervarings opgedoen en ook
   erkenning gekry. In die tydperk tussen 1966 en 1972 het hy sy reputasie
   as 'n eersterangse operasanger in die Milanese Scala-operateater en
   ander groot Europese konserthuise gevestig. Sy debuut op 23 November
   1968 in die New Yorkse Metropolitan Opera-huis as Rodolfo in La
   Traviata het groot byval gevind.

   In die laat 1970's het Pavarotti wêreldwyd bekendheid verwerf en was
   befaamd vir die buitengewone kwaliteit van sy helder tenoorstem wat met
   sy stralende en natuurlike bo-tone uitgeblink het. Hy het gevolglik die
   bynaam "Koning van die hoë C's" gekry. In die 1970's en 1980's het
   Pavarotti in die wêreld se beduidenste operateaters opgetree en hom as
   een van die grootste moderne sangerkunstenaars bekwaam.

   Met sy opvoering van Nessun Dorma uit die opera Turandot tydens die
   1990 Sokker Wêreldkampioenskap in Italië, wat onder meer deur die
   Britse BBC uitgesaai is, het hy internasionale sterstatus bereik. Ter
   geleentheid van die laaste wydstryd van die kampioenskap het hy saam
   met sy bekende opera-kollega's Plácido Domingo en José Carreras
   opgetree en treffers wat tot dusver tot die operawêreld beperk was by
   'n groter gehoor gewild gemaak. Pavarotti het sy invloed op die
   populêre musiekmark met popkonserte en televisie-advertensies verder
   uitgebrei, maar alhoewel hy verskeie kere saam met popsterre opgetree
   het, het hy nograns nooit sy identiteit as operasanger kwytgeraak.

   In sy laaste jare het sy groot gewig sy vermoëen om op opera- en
   konserttonele op te tree duidelik beperk, en sy laaste opvoering het in
   Maart 2004 in die Metropolitan Opera-huis in New York plaasgevind. Sy
   laaste konsert was by die openingsplegtigheid van die Olimpiese
   Winterspele van 2006 in Turyn (Italië) waar hy Il principe ignoto uit
   Nessun Dorma gesing het, terwyl die stadiongehoor die koorrefrein
   bygedra het.

[wysig] Eksterne skakels

     * Luciano Pavarotti se amptelike webwerf

   Kategorie: Italiaanse musici

