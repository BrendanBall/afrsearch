Ludwig van Beethoven


   Ludwig van Beethoven (16 Desember 1770 - 26 Maart 1827), (*
   Bonn/Duitsland, † Wenen/Oostenryk)
   Ludwig van Beethoven (1770–1827); Skildery van Joseph Karl Stieler,
   1820
   Ludwig van Beethoven (1770–1827); Skildery van Joseph Karl Stieler,
   1820
   Ludwig van Beethoven se handtekening
   Ludwig van Beethoven se handtekening
   Ludwig van Beethoven Standbeeld in Regensburgse Walhalla
   Ludwig van Beethoven Standbeeld in Regensburgse Walhalla

   Hy is in Bonn gebore. Sy grootvader, Lodewyk, het uit Mechelen na Bonn
   gegaan om daar kapelmeester te word. Sy vader, Johann, was tenoorsanger
   en het aan Beethoven sy eerste musiekonderrig gegee. Die hoboïs
   Pfeiffer en onder andere die kundige orrelis Neefe het dit voortgesit.

[wysig] Lewe

   Reeds in 1783 het Beethoven simbalis van die keurvorstelike kapel
   geword en bewondering gewek deur sy improvisasies. Origens het sy
   opvoeding veel te wense oorgelaat. Sy vader wou die geniale kind
   uitbuit en sy moeder, Maria Magdalena Keverich, het weinig invloed en
   beheer gehad. 'n Ligpunt vir hom was sy omgang met die hoogs beskaafde
   gesin Von Breuning. In 1787 het Beethoven na Wenen gereis, waar hy voor
   Mozart gespeel het. Sy moeder se siekte het hom egter tot terugkeer
   gedwing. Sy is kort daarna oorlede en die sorg vir die gesin het
   grotendeels op hom gerus. Hy het altis aan die Weense teater geword en
   het ook as kerkorrelis gewerk. Kennismaking met die jong graaf
   Waldstein het hom in 1792 weer na Wenen laat terugkeer om onder Haydn
   te studeer.

   Beethoven het egter nie van laasgenoemde se onderrig gehou nie en het
   vir lesse na Albrechtsberger en Salieri gegaan. Hy het spoedig
   bekendheid verwerf as klavierspeler en ook as gevolg van sy kwistige
   lewenswyse. Hy het nou in die kringe van aristokratiese families soos
   Lichnowsky, Von Brunswick, Van Swieten en nog vele ander beweeg. In
   1800 het Lichnowsky hom 'n jaargeld van 600 gulde toegeken. Hul
   verhouding is wel in 1806 tydelik onderbreek, maar toe Beethoven in
   1808 'n aanbod kry van koning Jérôme van Wesfalen, het die vorste
   Lobkowitz en Kinsky hul verbind tot 'n lewenslange jaargeld van 4 000
   gulde. In 1815, ná die dood van een van sy broers, het Beethoven die
   voog van sy neef Karl geword.
   Ludwig van Beethoven se Geboortehuis in Bonn
   Ludwig van Beethoven se Geboortehuis in Bonn

   Intussen is Beethoven getref deur steeds toenemende hardhorendheid wat
   ten slotte in volslae doofheid oorgegaan het. Bowendien het die sorg
   vir sy neef hom gekwel. 'n Hofgeding in 1820 het wel in Beethoven se
   voordeel geëindig, maar Karl het hom met ondankbaarheid beloon.
   Verskeie ander sake het gehelp om sy gesondheid te ondermyn en sedert
   September 1826 was hy ernstig siek. Op 26 Maart 1827 is hy oorlede en
   daarna begrawe in die Wahringer Friedhof, maar in 1888 is sy oorskot na
   die Zentralfriedhof oorgebring, waar dit rus langs dié van Schubert.

   Beethoven behoort - net soos J S Bach en Mozart - tot die grootste
   meesters in die musiekwêreld. Bowenal is hy tot vandag die
   ongeëwenaarde meester van die instrumentale kuns (met nie minder nie as
   nege simfonieë vir orkes en kamermusiek). Sy styl het langsaam
   ontwikkel. In sy jeugwerke, wat nog grotendeels afhanklik van Haydn en
   Mozart was, het sy styl in sy eerste periode (1792 - ca 1800) reeds 'n
   baie persoonlike inslag gekry. Via 'n onrustige oorgangstydperk en die
   klassisisme van sy tweede periode (ca 1800-1817) het dit ontwikkel tot
   die deels pre-romantiese, deels abstrak-asketiese kuns van sy derde
   periode (1817-1827).

   Namate sy idees groter geword het, het hy die oorgelewerde vorme
   uitgebrei. Sy doofheid het daartoe bygedra dat hy hom volkome aan sy
   eie visioene kon oorgee en dit omskep in 'n Eroïca of Missa Solemnis.
   Een nadeel was egter dat hy weinig voeling kon hou met tegniek, veral
   dié van die sangstem, met die gevolg dat hy vokaal soms prakties byna
   onuitvoerbare fragmente geskryf het (onder meer die slotkoor van die
   negende simfonie). In verhouding tot sy lewensduur het Beethoven
   betreklik min geskryf. Volgens nagelate komposisiesketse het hy moeilik
   gewerk en langsaam gevorder. Dat hy slegs een opera (Fidelio) voltooi
   het, is moontlik ook te wyte aan die gebrek aan 'n geskikte libretto.

   Veral sedert die Eerste Wêreldoorlog is 'n groeiende verset merkbaar
   teen die oordrewe voorstellings van die sogenaamde Beethoven-mite (wat
   in die dae van die Romantiek bygedra het tot ongesonde kommentaar op sy
   komposisies).

[wysig] Sien ook:

   Lys_van_komponiste, Grafiese tydlyn van klassieke komponiste
   Commons
   Multimedia oor hierdie onderwerp is te vinde op Wikimedia Commons onder
   die titel:
   Ludwig van Beethoven
   Kategorie: Duitse komponiste

