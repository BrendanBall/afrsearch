Lutzville


   Lutzville is 'n klein, maar groeiende dorp in die munisipale gebied
   Matzikama in die noordweste van die Wes-Kaap. Dit is 22 km noordwes van
   Vredendal en 45 km wes van Vanrhynsdorp geleë.

   Johann Lutz, seun van die bekende Japie Lutz, het in Augustus 1923 as
   verteenwoordiger van die Departement van Grondsake by Vlermuisklip
   aangekom met die opdrag om 'n dorp aan te lê en 'n besproeiingskema te
   begin. Die dorp is later na hom vernoem.^[1]

   Die dorp is aan die benedeloop van die Olifantsrivier geleë in 'n
   landbougebied waar lusern en ander gewasse verbou word. Baie name op
   die dorp was eers Vlermuisklip, maar mettertyd is almal gewysig om
   dieselfde as die plaaslike NG gemeente Lutzville te wees. Die naam van
   die spoorwegstasie, ook voorheen Vlermuisklip, is eers in 1950 na
   Lutzville verander.

   Inhoud

        * 1 Opvoeding
        * 2 NG gemeente
        * 3 Bronne
        * 4 Verwysings

[wysig] Opvoeding

   Daar is vier skole op en om Lutzville. Die Hoërskool Lutzville het in
   2006 424 leerders van gr. 1 tot gr. 12 gehad. Daar was 34 in die
   laagste graad en 33 in die hoogste graad. Die NGK primêre skool het 163
   leerders van gr. 1 tot gr. 7 gehad, die Uitkyk Primêre Skool 712 van
   gr. 1 tot gr. 9 en die Klipheuwel Primêre Skool 26 van gr. 1 tot gr. 6.

[wysig] NG gemeente

   Lutzville is in 1937 as die 200ste gemeente van die indertydse Kaapse
   Kerk gestig as 'n gedeelte van die gemeente Olifantsrivier. Die
   moedergemeente is nou Vredendal. Met die stigting van die gemeente was
   daar geen dorp nie, alhoewel die huise van die besproeiingskema
   plek-plek so na aan mekaar geleë was dat dit die indruk van dorpies
   geskep het. Op 17 Januarie 1939 is 'n besluit deur die Kaapse Dorpsraad
   geneem om 'n dorp aan te lê. Die eerste erwe is op 17 Januarie 1946
   verkoop en op die terrein waar geen huise gestaan het nie, het die
   geboue stadig begin verrys.

   Omdat alles feitlik uit die grond gebou moes word en die gemeenskap nie
   besonder vermoënd was nie, het die gemeente op geldelike terrein nie
   vinnig vordering gemaak nie.

   Die sendinggemeente Ebenezer is net meer as 10 km van die dorp geleë,
   binne die grense van die moedergemeente, wat verder uitstrek tot aan
   die see en die plekkies Doringbaai, Strandfontein en Papendorp en sowat
   10 skaapplase insluit.

[wysig] Bronne

     * Olivier, ds. P.J., Ons gemeentelike feesalbum, N.G. Kerk-uitgewers,
       Kaapstad en Pretoria, 1952.
     * Raper, P.E., Dictionary of South African Place Names, Lowry
       Publishers, Johannesburg, 1987.

[wysig] Verwysings

    1. ^ p77, Vol 7, Standard Encyclopedia of South Africa, Nassou
       Limited, 1972

                            Vlag van Suid-Afrika

                             Provinsie Wes-Kaap
                                  Hoofstad:

                                  Kaapstad
                                   Streke:

      Kaapse Skiereiland | Kaapse Wynlande | Tuinroete | Klein Karoo |
                              Overberg | Weskus
                          Grootste stede en dorpe:

        Kaapstad | George | Knysna | Oudtshoorn | Paarl | Robertson |
             Stellenbosch | Swellendam | Vredenburg | Worcester
                              Munisipaliteite:

     Beaufort-Wes | Bergrivier | Breederivier | Breederivier/Wynlande |
    Breedevallei | Kaap Agulhas | Cederberg | Sentraal-Karoo | Kaapstad |
    Drakenstein | George | Kannaland | Knysna | Laingsburg | Langeberg |
        Matzikama | Mosselbaai | Oudtshoorn | Overberg | Overstrand |
         Plettenbergbaai | Prins Albert | Saldanhabaai | Suid-Kaap |
     Stellenbosch | Swartland | Swellendam | Theewaterskloof | Weskus |
                                Witzenberg |

   Kategorieë: Dorpe in Suid-Afrika • Wes-Kaap • Weskus

