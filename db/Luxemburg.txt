Luxemburg


                                      CAPTION: Groussherzogtum Lëtzebuerg
                                                Grand-Duché de Luxembourg
                                                  Großherzogtum Luxemburg


                  (Vlag van Luxemburg) (Wapen van Luxemburg)

          Nasionale leuse : Mir wëlle bleiwe wat mir sinn
                  Amptelike tale Lëtzebuergesch, Frans, Duits
                        Hoofstad             Luxemburg (stad)
                                      49° 36′ 0″ N 6° 8′ 0″ O
                   Grootste stad             Luxemburg (stad)
                        Regering
                   - Groothertog
               - Eerste Minister Parlementêre monargie
                                                       Henri van Luxemburg
                                          Jean-Claude Juncker
                     Oppervlakte
                        - Totaal
                     - Water (%)   Gelys 166^ste
                                                   2 586 km²
                                                           --
                       Bevolking
           - Totaal (Julie 2007)
                      - Digtheid    Gelys 167^ste
                                                 480 222 inw.
                                               185,7 inw./km²
                 Onafhanklikheid
              - Kongres van Wene               Soewereiniteit
                                                 9 Junie 1815
        Bruto geografiese produk           71 500 € ^1 (2006)
                     Geldeenheid                   Euro (EUR)
                         Tydsone                    UTC UTC+1
                                            (Somertyd: UTC+2)
                       Volkslied                 Ons Heemecht
                 Internet-domein                          .lu
                      Skakelkode                         +352
                                           ^1 BGP per capita

   Die Groothertogdom Luxemburg is op een na die kleinste staat van die
   Europese Unie, met 'n oppervlakte van 2 586 km² en 480 222 inwoners
   (Julie 2007).

   Inhoud

        * 1 Geskiedenis
        * 2 Politiek
        * 3 Geografie en klimaat
        * 4 Ekonomie
        * 5 Demografie
        * 6 Taalbeleid
        * 7 Verwysings
        * 8 Sien ook

[wysig] Geskiedenis

   Koning Lotharius II van Lotaringe (omtrent 835-869) het die gebied van
   Luxemburg as leen aan die abdy van Sint Maximinus van Trier (Duitsland)
   gegee. Die owerstes van die klooster het Luxemburg as leenhere in die
   9de en 10de eeu geregeer. Die burg wat tot beskerming van die streek
   opgerig is, het sy naam ook aan die omliggende gebied verleen. Die
   vroegste dokument waarin die naam Luxemburg verskyn dateer uit die jaar
   963 toe graaf Siegfried Lucilinburhuc, die "klein burg" op die rotse
   van die huidige stad gekoop het.
   Tydens sy geskiedenis het Luxemburg groot dele van sy grondgebied aan
   België, Pruise en Frankryk afgestaan
   Tydens sy geskiedenis het Luxemburg groot dele van sy grondgebied aan
   België, Pruise en Frankryk afgestaan

   Luxemburg was tot 1443 'n onafhanklike graafskap en later 'n hertogdom
   binne die verband van die Heilige Romeinse Ryk. Tydens die Middeleeue
   het vier Duitse keisers, vier Boheemse en een Hongaarse koning vanuit
   Luxemburg gekom; die bekendstes was Hendrik VII, hertog van Luxemburg
   en keiser van die Heilige Romeinse Ryk (1308-1313); Johan die Blinde,
   graaf van Luxemburg en koning van Boheme; Karel IV, Wenceslous II en
   Sigismond, keisers van die Rooms-Duitse Ryk en konings van Boheme. In
   sy bloeitydperk het die magsgebied van die Huis Luxemburg van Duitsland
   tot by die Russiese grens gestrek. Keiser Karel IV (1347-1378) het
   Luxemburg in 1354 tot hertogdom verhef.

   Tussen 1443 en 1815 is Luxemburg deur buitelandse magte regeer: Deur
   die Boergondiërs (1443 tot 1506), deur die Spanjaarde (1506 tot 1684),
   deur die Franses (1684 tot 1697), deur die Oostenrykers (1714 tot
   1795), en 'n tweede keer deur die Franses (1795 tot 1814).

   Die Kongres van Wene (1815) het die onafhanklikheid aan Luxemburg
   verleen as deelstaat van die Duitse Statebond en in personele unie met
   die koning van Nederland (tot by die jaar 1890, die begin van Luxemburg
   se eie dinastie). Eers met die Verdrag van Londen (1839) het die
   groothertogdom sy volle soewereiniteit verkry, wat egter nog twee keer
   - tydens die Eerste en Tweede Wêreldoorlog - geskend is. Die land is in
   sy geskiedenis ook drie keer gedwing om gebiede aan Frankryk, België en
   Duitsland af te staan.

   Ná die einde van die Eerste Wêreldoorlog het die Liberale en Sosialiste
   'n poging onderneem om die monargie af te skaf en die aansluiting by
   België teweeg te bring, maar die Luxemburgse parlement het in Desember
   1918 met 29 teen 11 stemme ten gunste van die onafhanklikheid van die
   groothertogdom gestem. Groothertogin Charlotte het destyds die
   regerende vorstin geword.

   In 1922 is die doeane-unie tussen België en Luxemburg gestig, terwyl
   die Franse troepe die land in 1925 ontruim het.

   Vandag is Luxemburg 'n trotse lid van die Europese Unie wat ondanks die
   noue samewerking met sy bure sy onafhanklikheid bewaar. Die nasionale
   leuse is dan ook "Mir wëlle bleiwe wat mir sinn" (Ons wil bly wat ons
   is).

[wysig] Politiek

   Groothertog Henri van Luxemburg tydens die huwelik van sy seun, Prins
   Louis, in September 2006 in Gilsdorf
   Groothertog Henri van Luxemburg tydens die huwelik van sy seun, Prins
   Louis, in September 2006 in Gilsdorf

   Die Groothertogdom Luxemburg is 'n konstitusionele monargie met 'n
   parlementêre demokratiese stelsel. Die Groothertog is volgens die
   Luxemburgse Grondwet van 1868 die staatshoof. Die parlement met een
   kamer (Frans: Chambre des Députés) is die wetgewende orgaan van
   Luxemburg. Nasionale verkiesings vind elke vyf jaar saam met die
   verkiesings vir die Europese Parlement plaas. Luxemburgers, wat in die
   amptelike kiesersregister gelys is, is verplig om aan die verkiesings
   deel te neem.

   Die uitvoerende gesag lê by die Groothertog en die regering. Die
   destydse regering beklee sy amp sedert 31 Julie 2004 en word gevorm
   deur die Eerste Minister Jean-Claude Juncker, wat ook die tradisionele
   titel Staatsminister dra, twaalf ministers, 'n adjunk-minister en 'n
   staatssekretaresse. Die Staatsraad met 27 lede dien as 'n raadgewende
   orgaan, en nege lede word respektiewelik deur die parlement, die
   Groothertog en die Staatsraad self benoem.

   Die belangrikste politieke partye in Luxemburg is die Chrëstlich-Sozial
   Vollekspartei (CSV, Christelik-Sosiale Volksparty), die Lëtzebuergesch
   Sozialistesch Arbechterpartei (LSAP, Luxemburgse Sosialistiese
   Arbeidersparty), die Demokratesch Partei (DP, Demokraties-Liberale
   Party), die Gréng Alternativ/Gréng Lëscht Ekologesch Initiativ
   (Ekologiese Party) en die Aktiounskommittee fir Demokratie an
   Rentengerechtegkeet (Protesbeweging).

   Ná die swak vertoning van die Demokratesch Partei, wat deel was van 'n
   Christelik-Sosiale-Liberale koalisieregering, in die algemene
   verkiesing op 13 Junie 2004 het die eerste minister Jean-Claude Juncker
   'n nuwe sentraal-linkse CSV/LSAP-koalisieregering gevorm.

   In 'n referendum op 10 Julie 2005 het die Luxemburgers die voorgestelde
   Europese Grondwet met 56,52 persent van die uitgebragte stemme
   goedgekeur.

[wysig] Geografie en klimaat

   Die Stad Luxemburg
   Die Stad Luxemburg

   Luxemburg word soms die "groen hart" van Europa genoem, en Julius
   Caesar beskryf reeds die ondeurdringbare bosgebiede van die streek.

   Uitlopers van die Ardenne- en Eifelgebergtes strek tot by die Ösling,
   die landskap in die noordelike deel van Luxemburg, wat deur bebosde
   heuwels, klein riviere en valleie gekenmerk word.

   Die Gutland, die suidelike landskap, is 'n vlakte met bosgebiede, klein
   riviere, weivelde, akkerland en wingerde.

   Die belangrikste riviere van Luxemburg is die Moesel (Duits: Mosel,
   Frans: Moselle), wat in die ooste ook die grens met Duitsland vorm, die
   Sauer, die Our en die Uelzecht (Frans: Alzette).

   Luxemburg het 'n gematigde Wes-Europese klimaat wat hoofsaaklik deur
   westerse Atlantiese winde beïnvloed word, met aangename somers en milde
   winters. Die gemiddelde jaarlikse temperatuur is 9 °C (0,8 °C in
   Januarie en 17,5 °C in Julie) en die gemiddelde jaarlikse reënval 782,2
   millimeter. Weerstoestande in die noorde van die land, die Ösling, word
   deur laer temperature en hoër neerslae gekenmerk.

[wysig] Ekonomie

   Die regerings van Luxemburg besef al vroeg die noodsaaklikheid om deel
   van 'n groter ekonomiese gemeenskap te word. In 1842 sluit Luxemburg by
   die Duitse Doeaneverbond aan. Eers met die einde van die Eerste
   Wêreldoorlog beweeg die groothertogdom in sy buitelandse en ekonomiese
   beleid nader aan België. Die twee lande vorm sedert 1921 'n ekonomiese
   gemeenskap, wat in 1958 deur Nederland vergroot en tot die Benelux-unie
   uitgebou word. In 1957 word Luxemburg ook 'n lid van die Europese
   Ekonomiese Gemeenskap, die historiese voorloper van die Europese Unie.
   Esch-sur-Alzette (Esch-Uelzecht), 'n voormalige mynbousentrum
   Esch-sur-Alzette (Esch-Uelzecht), 'n voormalige mynbousentrum

   Met die opbloei van die staalnywerheid aan die begin van die 20ste eeu
   word Luxemburg een van die welvarendste Europese nasies, en sy landbou,
   nywerhede en dienstesektor strewe steeds daarna om ten opsigte van
   modernisering en integrasie in die Europese ekonomie die voortou te
   neem.

   Vanaf 1969 belê die Luxemburgse regering massief in die
   Arbed-staalaanlegte, en reeds een jaar later bereik die Luxemburgse
   staalproduksie 'n rekordsyfer van 5,5 miljoen ton (wat gelykstaan aan
   16 ton per inwoner of twintig keer so veel as byvoorbeeld in
   Duitsland). Staal lewer destyds twee derdes van Luxemburg se
   uitvoerwaarde en skep 'n groot aantal werkgeleenthede, wat ook duisende
   buitelandse werknemers insluit.

   Die Luxemburgse regering bevorder sedert 1929 danksy 'n liberale
   wetgewing die vestiging van buitelandse beleggingmaatskappye en banke.
   Vandag is die land een van die finansiële sentra van Europa, en die
   voordelige belastingwetgewing lok groot en klein beleggers na die
   groothertogdom. Ander belangrike sektore van die ekonomie is handel en
   vervoer, assuransiemaatskappye, media en radio- en televisiemaatskappye
   wat ook programme vir die buurlande uitsaai. Die Luxemburgse
   onderneming SES-Global is die grootste satellietmaatskappy ter wêreld.
   Satelliet-TV-, -radio-, en -datatransponders word vir heel Europa
   aangebied. Die belangrikste uitvoergoedere is metale, masjiene,
   plastiek en industriële gom.

   Die bruto geografiese produk het in 2006 33 miljard € (of 71 500 € per
   capita) beloop, terwyl die bruto minimum-loon of -salaris in Januarie
   2007 op 1 570,28 € vasgestel is.

[wysig] Demografie

   Tweetalige Duits-Franse posbus
   Tweetalige Duits-Franse posbus

   Volgens die sensus van 2001 was Luxemburg se bevolking in daardie jaar
   439 764. Dit het tot 448 000 in 2003 en 480 222 inwoners in Julie 2007
   gegroei.

   Naas die inheemse Moesel-Frankiese Lëtzebuergers (277 900) was daar in
   2007 sowat 198 100 buitelanders (41,6 persent van die totale bevolking
   en die hoogste persentasie buitelanders in 'n lidstaat van die Europese
   Unie), veral Portugese (73 700), Franse (25 200), Italianers (19 100),
   Belgiërs (16 500), Duitsers (11 300), Britte (4 800), Nederlanders
   (3 700) en Spanjaarde. 26 900 buitelanders het uit nie-EU-lande gekom.
   Meer as 134 000 pendelaars uit die buurlande (waarvan 67 500 Franse,
   35 000 Belgiërs en 31 500 Duitsers) werk in Luxemburg.^[1]

   In 2002 was 86 persent van die bevolking Rooms-Katoliek. Die jaarlikse
   bevolkingsgroei het in 2003 sowat 1 persent beloop, die
   lewensverwagting 78 jaar. 18,9 persent van die bevolking was jonger as
   15 en 14,9 persent ouer as 65 jaar.

   Die stedelike bevolking in Luxemburg het in 2003 92,5 persent beloop.
   Die grootste stede naas Luxemburg (stad) met 83 800 inwoners is
   Esch-Uelzecht (Frans: Esch-sur-Alzette, 29 100 inwoners in 2007),
   Déifferdeng (Frans: Differdange, Duits: Differdingen, 20 100 inwoners),
   Diddeleng (Frans: Dudelange, Duits: Düdelingen, 18 000 inwoners),
   Péiténg (Pétange/Petingen, 15 000 inwoners) en Suessem
   (Sanem/Sassenheim, 14 100 inwoners). Echternach is 'n bekende
   bedevaartsentrum en toeristebestemming.

[wysig] Taalbeleid

   Lëtzebuergesch: Straatbord in Mondorf-les-Bains (Munneref)
   Lëtzebuergesch: Straatbord in Mondorf-les-Bains (Munneref)

   Weens die noue politieke en ekonomiese bande met België is Frans die
   taal van die administrasie en wetgewing, terwyl die koerante in Duits
   verskyn. Die inheemse dialek en omgangstaal, Luxemburgs of
   Lëtzebuergesch, is 'n Moesel-Frankiese streektaal wat tot die
   Middelduitse groep van dialekte behoort. Net soos die Switsers-Duitse
   dialek in Switserland raak Lëtzebuergesch sedert die Tweede
   Wêreldoorlog al hoe meer gewild en ontwikkel tot die derde amptelike
   taal.

   Hoewel daar in 1946 pogings onderneem is om die spelling te reformeer,
   volg dit in die algemeen nog steeds meer of minder die reëls van die
   Duitse taal. Talle vreemde woorde word uit die Franse taal oorgeneem.
   Meertaligheid beteken in Luxemburg dat net die situasie bepaal watter
   taal gebruik word: Lëtzebuergesch is die omgangstaal wat ook in die
   parlement, op die radio en op die televisie gebruik word; Duits is die
   taal van die meeste koerante; terwyl die onderwys op skool aanvanklik
   in Duits en later in Frans voorsien word.

[wysig] Verwysings

    1. ^ Duitse Departement van Buitelandse Sake: Luxemburg

[wysig] Sien ook

   Commons
   Multimedia oor hierdie onderwerp is te vinde op Wikimedia Commons onder
   die titel:
   Luxembourg


   Europese Unie (EU)             Vlag van die Europese Unie
   België | Bulgarye | Ciprus | Denemarke | Duitsland | Estland | Finland
   | Frankryk | Griekeland | Hongarye | Ierland | Italië | Letland |
   Litaue | Luxemburg | Malta | Nederland | Oostenryk |
   Pole | Portugal | Roemenië | Slowakye | Slowenië | Spanje | Swede |
   Tsjeggië | Verenigde Koninkryk

   Kategorieë: Luxemburg • Lande

