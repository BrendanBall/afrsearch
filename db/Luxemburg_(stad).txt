Luxemburg (stad)


                                                         Luxemburg (stad)

                                              Land:              Luxemburg
                                  Distrik / Kanton:              Luxemburg
                                          Stigting:                    963
                                        Koördinate:    49° 36' N, 6° 08' O
                                       Oppervlakte:              51,73 km²
                                         Bevolking:          83 800 (2004)
                                Bevolkingsdigtheid:            1 620 / km²
                                            Hoogte: 232-408 m bo seespieël
                                      Burgemeester: Paul Helminger (1999-)

   Luxemburg (Luxemburgs: Lëtzebuerg, Frans: Luxembourg, Duits: Luxemburg)
   is een van die 112 Luxemburgse munisipaliteite (gemengen), een van die
   12 Luxemburgse stede (stied) en die hoofstad van die gelyknamige
   Groothertogdom met 'n oppervlakte van 51,73 km² en 83 800 inwoners
   (2004).

   Vandag is Luxemburg die enigste stad in die munisipaliteit. Aan die
   begin van die jaar 1900 is die voormalige dorpe Eech, Hollerech en
   Dummeldeng by die stad Luxemburg ingelyf.

   Luxemburg is die setel van 'n universiteit, Radio Tele Luxembourg en
   verskeie instellings van die Europese Unie, insluitende die Europese
   Geregshof en die Europese Beleggingsbank. Die stad is ook 'n
   internasionale finansiële sentrum. 'n Aantal bekende banke het takke in
   die stadswyk Kirchberg. Luxemburg dien as 'n belastinghawe vir Europese
   burgers.

[wysig] Geskiedenis

   In die Romeinse tydperk het twee konsulêre strate in die gebied van die
   huidige stad geloop. In 963 het graaf Siegfried 'n klein kasteel, wat
   by die kruising van dié strate opgerig is, van die abdy Sint Maximinus
   in Trier verkry. Siegfried, 'n familielid van die konings van Frankryk
   en die Duitse keisers van die tyd, het hier op die sogenaamde
   "Bokkerots" sy burg laat oprig, wat die naam "Lucilinburhuc" (Klein
   Kasteel) gedra het.

   Teen die einde van die 11de eeu het die burg oor 'n woontoring beskk,
   en in 1083 het die grawe hulle eie klooster gestig, die Münsterabdy,
   wat ook die plaaslike skool en grafkelder van die Luxemburgse heersers
   gehuisves het. Rondom die burg het 'n mark en geleidelik die dorp
   Luxemburg ontstaan, wat in 1244 stadstatus verkry het.
   Luxemburg: Die vallei van die Péitrussrivier
   Luxemburg: Die vallei van die Péitrussrivier

   Tydens die heerskappy van Johan die Blinde, omtrent 1340, is die stad
   met 'n groot ringmuur versterk, wat die bostad tot by die 19de eeu van
   die omgewing geskei het.

   Boergondiese troepe onder die bevel van Filips die Goeie het die stad
   in die jaar 1443 verower. Luxemburg het deel geword van die
   Boergondiese, later van die Spaanse en Oostenrykse Nederlande. Vanaf
   die 16de eeu is die stad massief versterk en het vervolgens as die
   "Gibraltar van die Noorde" bekend gestaan. Boergondiërs, Spanjaarde,
   Franse, Oostenrykers en Pruise het herhaaldelik die vesting verower en
   dit as 'n bolwerk gebruik om vyandelike troepe af te weer. In die 17de
   eeu is bogrondse skuilings tot 23 kilometer diep in die rots
   uitgebreek.

   Op die Kongres van Wene in 1815 is Luxemburg tot 'n onafhanklike
   groothertogdom verklaar, waarby die Koning van Nederland gelyktydig as
   Groothertog van Luxemburg erken is. Die stad het eweneens as vesting
   van die Duitse Ryk gedien en 'n Pruisiese garnisoen gekry. Die
   Konferensie van Londen, wat in 1867 plaasgevind het, het bepaal dat
   Luxemburg neutraal moes wees, en Pruise was nou verplig om sy troepe te
   onttrek. Luxemburg se neutraliteit is tydens die Eerste en Tweede
   Wêreldoorlog nog twee keer deur Duitse troepe geskend. Amerikaanse
   troepe het die stad in September 1944 bevry.

[wysig] Besienswaardighede

   Die Amerikaanse militêre begraafplaas en monument in Luxemburg
   Die Amerikaanse militêre begraafplaas en monument in Luxemburg
     * Die katedraal Notre-Dame is 'n voorbeeld van die laat-Gotiese
       argitektuur. Die bevolking vier die jaarlikse Octave, 'n bedevaart
       ter ere van die Moeder Gods, wat ook as beskermvrou van die stad
       vereer word. In 1994 is die oorblyfsels van die versterking en die
       ou stadskern deur die UNESCO tot wêrelderfenisgebied verklaar. Die
       kasematte staan in die somer oop vir besoekers.
     * Die nuwe Philharmonie Luxemburg word op 26 Junie 2005 ingewy. Die
       gebou van die argitek Christian de Portzamparc, wat ook die Paryse
       Cité de la Musique ontwerp het, bied na gelang van die benodigde
       toneelgrootte sitplekke vir tussen 1 200 en 1 500 konsertgangers.
     * Die Amerikaanse militêre begraafplaas en monument vir die
       gesneuweldes van die Tweede Wêreldoorlog lê binne die stadsgrense
       van Luxemburg. Hier lê 5 076 soldate begrawe, waaronder ook
       generaal George S. Patton. 'n Monument herdenk 371 Amerikaanse
       soldate, waarvan die stoflike oorskot nooit gevind of
       geïdentifiseer is nie.

   Kategorieë: Luxemburg • Stede in Luxemburg • Hoofstede in Europa •
   Wêrelderfenisgebiede

