Luxemburgs


   Werknemers en besoekers van die gebou van die Raad van die Europese
   Unie in Brussel word tydens die Luxemburgse presidentskap in die eerste
   semester van 2005 in Lëtzebuergesch begroet
   Werknemers en besoekers van die gebou van die Raad van die Europese
   Unie in Brussel word tydens die Luxemburgse presidentskap in die eerste
   semester van 2005 in Lëtzebuergesch begroet

   Lëtzebuergesch of Luxemburgs, is die nasionale taal van die
   Groothertogdom Luxemburg en die moedertaal van sowat 300 000 mense
   wêreldwyd. Sowat tagtig persent van die inwoners van die groothertogdom
   praat Lëtzebuergesch as hulle huistaal.

   Die taal word in die Duitse dialektologie as 'n Wes-Germaanse,
   Middelduitse kultuurdialek geklassifiseer, wat deel uitmaak van die
   Moeselfrankiese groep van dialekte. In die taalwetenskap word dit ook
   by die sogenaamde "uitboutale" gereken.

   Inhoud

        * 1 Erkenning
        * 2 Taalgebied
        * 3 Die problematiek van 'n dialek-gebaseerde uitboutaal
        * 4 Enkele woorde
        * 5 Invloede
        * 6 Die inburgering van Franse woorde
        * 7 Pers en media
        * 8 Verwysings
        * 9 Eksterne skakel

[wysig] Erkenning

   Die nasionale leuse van Luxemburg in Luxemburgs: Mir wolle bleiwe wat
   mir sin
   Die nasionale leuse van Luxemburg in Luxemburgs: Mir wolle bleiwe wat
   mir sin

   In 1984 is Lëtzebuergesch naas Frans en Hoogduits tot een van die drie
   amptelike tale van Luxemburg verklaar en word nou as 'n selfstandige
   taal beskou. Meer as tagtig persent van die Luxemburgse bevolking
   gebruik Lëtzebuergesch as hulle omgangstaal, selfs in
   parlementsdebatte. Die taal beskik oor sy eie amptelike spelling, wat
   in 1946 ingevoer en in 1999 hervorm is.

   Die Luxemburgse onderwysstelsel beperk die gebruik van Lëtzebuergesch
   egter nog steeds tot die spreektaal, en behalwe vir die radio- en
   televisieprogramme het Duits die oorheersende taal van die mediabedryf
   gebly. Meer as tagtig persent van alle artikels verskyn tans in Duits,
   sowat twaalf persent in Frans en slegs drie persent in Lëtzebuergesch.

   Afgesien van hierdie meer "tegniese" kriteria is vir die Luxemburgers
   veral die simboliese karakter, wat die identifikasie met die eie taal
   inhou, van belang - wat hulle daagliks praat, moet ook as hulle eie
   taal beskou word. Die gebruik van Frans as 'n ampstaal het steeds ook
   Luxemburg se politieke en kulturele selfstandigheid teenoor Duitsland
   help beklemtoon, alhoewel nou verwante Moeselfrankiese dialekte ook
   oorkant die grens gepraat word.

   Hierdie sienswyse word deur die feit gesteun dat mense met Hoogduits as
   hulle moedertaal dit nie sonder meer kan verstaan nie (dieselfde is
   egter ook op 'n groot aantal ander dialekte van die Duitsde taalgebied
   van toepassing en beteken nie noodsaaklik dat 'n dialek reeds as 'n
   selfstandige taal beskou moet word nie). Lëtzebuergesch word in elk
   geval by meer geleenthede gepraat as wat dit by 'n dialek die geval sou
   wees en word naas Frans en Duits in toenemende mate as ampstaal
   gebruik; Luxemburgse paspoorte bevat terme soos Faarw vun den Aen /
   Couleur des yeux / Color of eyes sonder Duitse vertaling.

   Sedert die vyftigerjare van die twintigste eeu verskyn romans en 'n
   aantal strokiesprente soos Asterix en Die avonture van Kuifie in
   Lëtzebuergesch; die inheemse taal word nou ook meestal op die tonele en
   in die kabarette gebruik. Groot werke uit die wêreldliteratuur, wat in
   Lëtzebuergesch vertaal is, sluit William Shakespeare se Macbeth in, wat
   deur Jean-Michel Treinen vertaal is en as Mäcbess verskyn het. Ook 'n
   groter aantal kinderboeke is sedert die vroeë sewentigerjare vrygestel.

   Lëtzebuergesch is ook die taal van die televisie- en radiobedryf, en
   sedert die laat tagtigerjare is ook 'n groter aantal rolprente en
   televisiereekse in Lëtzebuergesch geproduseer.

   Die Actioun Lëtzebuergesch bevorder die gebruik van die inheemse taal
   en gee die tydskrif Eis Sprooch (Ons Taal) uit.

[wysig] Taalgebied

   Tweetalige Frans-Lëtzebuergesche straatbord in België
   Tweetalige Frans-Lëtzebuergesche straatbord in België

   Lëtzebuergesch word nie alleen in Luxemburg gepraat nie, maar ook in
   die grensgebiede van sy buurlande: In Duitsland in die omgewing van
   Béibrech (Duits: Bitburg) en in die Moeselvallei rondom Tréier (Duits:
   Trier), in België in die provinsie Luxembourg (in die gebied van Arel,
   wat Arelerland genoem word) en in Frankryk in 'n deel van die Lorraine
   (Lotaringe, in die omgewing van Diddenuewen (Frans: Thionville). Ten
   ooste begin die taal geleidelik na die Moeselfrankiese dialekte van
   Duitsland oorgaan. Daar is ook klein groepe Luxemburgers in die VSA en
   in Transsilvanië (Roemenië) wat soms nog Lëtzebuergesch praat. Hulle is
   nakomelinge van emigrante wat daar in die 19de eeu 'n nuwe tuiste
   gevind het. In België en Frankryk het Lëtzebuergesch egter na die
   Tweede Wêreldoorlog 'n taal van die ouer generasies geword, terwyl die
   jonger generasies die taal nie meer aanleer nie. Pendelaars uit die
   twee lande - die sogenaamde Frontalierën - leer die taal nou weer in
   na-uurse kursusse, aangesien dit op die Luxemburgse arbeidsmark 'n
   gesogte kwalifikasie is.

   Lëtzebuergesch kan in 'n aantal streekdialekte verdeel word: Die
   Areler, Eechternoocher, Kliärrwer, Minetter, Miseler, Stater (in
   Luxemburg-stad), Veiner, Weelzer en ander streektale. Vroeër kon een
   woord van dorp tot dorp verskil, en taalatlasse verwys na 'n reeks
   woorde wat net in 'n bepaalde streek voorkom, maar elders heeltemal
   onbekend is. Ingevolge die mobiliteit van die sprekers en die invloed
   van media soos radio en televisie is daar steeds minder verskille, en
   daar begin 'n soort Standaard-Lëtzebuergesch ontwikkel - iets wat die
   taalkunde koiné noem.

[wysig] Die problematiek van 'n dialek-gebaseerde uitboutaal

   Lëtzebuergesch het in die afgelope dekades tot 'n selfstandige
   uitboutaal begin ontwikkel, aangesien dit in toenemende mate ook as
   skryftaal gebruik word. Sy invloed strek sodoende ook oorkant die grens
   tot by Duitsland se Moeselfrankiese dialekgebiede.

   Sy status as ampstaal het van Lëtzebuergesch die enigste Middelduitse
   dialek gemaak wat in 'n onafhanklike staat buite Duitsland as ampstaal
   erken word. Hierdie merkwaardige posisie het in Duitse taalkundige
   kringe steeds omstrede gebly; daar is deskundiges wat betwyfel dat
   Lëtzebuergesch aan die taalkundige vereistes van 'n selfstandige taal
   voldoen, aangesien dit minder sterk van Hoogduits verskil as 'n aantal
   Neder- of Hoogduitse dialekte.

   Daar is streng gesproke geen suiwer taalkundige (grammatikale) kriteria
   wat in die geval van nou verwante taalvariante 'n duidelike
   onderskeiding tussen dialekte en tale sou steun nie; terme soos
   "kultuurtaal" word dus dikwels eerder in 'n politieke betekenis gebruik
   om byvoorbeeld na 'n dialek te verwys wat onafhanklike taalstatus sou
   bereik het.

   Die EUROMOSAIC-ondersoek, wat in opdrag van die Europese Kommissie
   deurgevoer is en die taalsituasie in die lidstate van die Europese Unie
   nader bekyk het, het vasgestel dat Lëtzebuergesch as 'n Duitse dialek
   geklassifiseer kan word, maar nogtans in die Groothertogdom Luxemburg
   as 'n selfstandige taal beskou word.^[1]

   Lëtzebuergesch word tans as 'n Europese minderheidstaal geklassifiseer
   en dus ook nie by die 23 amptelike tale van die Europese Unie gereken
   nie.

[wysig] Enkele woorde

   LËTZEBUERGESCH      AFRIKAANS
   Moiën           Goeiemiddag, Dagsê
   Äddi            Totsiens
   wann ech gelift asseblief
   merci           dankie
   Lëtzebuerg      Luxemburg
   jo              ja
   neen            nee
   bicherbuttek    boekwinkel

[wysig] Invloede

   Lëtzebuergesch het 'n groot aantal woorde uit die Franse, Nederlandse,
   Duitse en Jeniese taal oorgeneem. Dikwels is daar sowel 'n Franse term
   asook 'n Duitse leenwoord wat naas mekaar gebruik word. Gewoonlik
   behoort die Franse term dan by die meer verhewe stylvlak, terwyl
   Hoog-Duitse woorde dikwels 'n neutrale betekenis het:
   AFRIKAANS DUITSE TERM (NEUTRAAL) OMGANGSTAAL OMGANGSTAAL (SKERTSEND)
   VULGÊRE TAAL
   buik Bauch Träip Metti Panz

[wysig] Die inburgering van Franse woorde

   Frans bly die belangrikste (geskrewe) saketaal en ook die taal van die
   regspraak en administrasie. Aangesien die meeste Luxemburgers die
   Franse taal magtig is (veral ook as 'n simbool van kulturele
   selfstandigheid teenoor Duitsland), kan 'n mens 'n Franse woord direk
   oorneem. Gewoonlik word dit egter by die Luxemburgse spelling en
   uitspraak aangepas.
       FRANS      LËTZEBUERGESCH      AFRIKAANS
   billet         Billjee         kaartjie
   saucisse       Zossiss         wors, worsie
   prison         Prisong         tronk, gevangenis
   valise         Wallis          koffer
   pompiers       Pompjeeën       brandweer
   merci beaucoup villmools merci baie dankie
   timbre(-poste) Timber          posseël

[wysig] Pers en media

   Die Luxemburgse televisie- en radioprogramme van RTL Lëtzebuerg en T.TV
   gebruik Lëtzebuergesch en lewer sodoende 'n bydrae tot die
   standardisering en uitbou van die taal.

   Luxemburgse koerante, soos byvoorbeeld Luxemburger Wort, Tageblatt en
   Lëtzebuerger Journal verskyn in Duits, bevat egter ook Franse artikels.
   Die twee Franstalige koerante La Voix du Luxembourg en Le Quotidien het
   Franstalige buitelanders in Luxemburg as hulle doelgroep.

[wysig] Verwysings

    1. ^ The EUROMOSAIC Study - Letzeburgesh in Luxembourg. Besoek op 22
       Mei 2007

[wysig] Eksterne skakel

   Die Lëtzebuergesche televisie RTL-Télé Lëtzebuerg (Windows
   Media-speler)

   Indo-Europese tale: Germaanse tale
         Noord-Germaanse tale:
      Deens | Faroëes | Nynorsk en Bokmål (Noors) | Yslands | Sweeds
          Wes-Germaanse tale:
   Afrikaans | Duits | Engels | Fries | Jiddisj | Luxemburgs | Nederlands
                          | Nedersaksies | Skots
          Oos-Germaanse tale:
                      Boergondies | Goties | Vandaals

   Kategorieë: Middelduitse tale • Natuurlike taal • Tale van Duitsland •
   Tale van Frankryk • Tale van Luxemburg • Tale van Wallonië

