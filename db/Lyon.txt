Lyon


                                                                     Lyon
                                              Land:               Frankryk
                                            Région:            Rhône-Alpes
                                       Département:                  Rhône
                                        Koördinate:     45°45' N, 04°50' O
                                       Oppervlakte:              47,87 km²
                                         Bevolking:         468 300 (2005)
                                Bevolkingsdigtheid:          9 782,7 / km²
                                            Hoogte: 162-312 m bo seespieël
                                      Burgemeester:    Gérard Collomb (PS)

   Lyon is 'n stad in die oostelike gedeelte van Sentraal-Frankryk by die
   samevloeiing van die riviere Rhône en Saône met sowat 468 300 inwoners
   (2005). Dit is die hoofstad van die région Rhône-Alpes en die
   département Rhône en die hoofkwartier van die internasionale
   polisie-organisasie Interpol. Die metropolitaanse gebied van Lyon met
   sy 1,6 miljoen inwoners is die tweede grootste in Frankryk.

   Lyon staan bekend vir sy historiese ou stadskern, wat in 1998 deur die
   UNESCO tot wêrelderfenisgebied verklaar is, en sy belangrike bydraes
   tot die Franse kookkuns. Paul Bocuse, die internasionaal befaamde sjef,
   is 'n boorling van Lyon en besit 'n aantal restourante in die stad.
   Die Romeinse amfiteater van Lyon
   Die Romeinse amfiteater van Lyon

   Lyon is ook 'n bakermat van die rolprentbedryf. Die gebroeders Lumière,
   eweneens boorlinge van Lyon, behoort tot die grondleggers van die
   moderne bioskoop.

   Baie Franse ken Lyon ook as die hoofstad van die sybedryf en as die
   stad van die ligte - hier word jaarliks op 8 Desember die Fête des
   lumières (Ligtefees) gevier en duisende kerse en teeliggies by die
   vensters geplaas.

   In die omgewing van Lyon lê twee van die belangrikste Franse
   wynboustreke - Beaujolais in die noorde en Côtes du Rhône in die suide.

[wysig] Geskiedenis

   Lyon word in die jaar 43 v.C. as 'n Romeinse kolonie gestig en dien
   onder die naam Lugdunum as 'n soort federale hoofstad van die Romeinse
   provinsies in Gallië. Naas 'n belangrike administratiewe sentrum word
   Lugdunum danksy sy nywerhede en handelmaatskappye die grootste en
   welvarendste stad in Gallië. Ook die kerk beskou die stad in die
   middeleeue as die hoofstad van Frankryk, en die aartsbiskop van Lyon
   dra die titel "Primas van Gallië".

   Onder die heerskappy van die Boergondiërs en Franke bly die stad 'n
   belangrike godsdienstige sentrum. In 843 word Lyon 'n deel van die
   Middelfrankiese en teen die einde van die 9de eeu van die Boergondiese
   Ryk.

   In 1033 word Lyon saam met Boergondië 'n deel van die Duitse Heilige
   Romeinse Ryk.

   Die stad het sy welvaart in die 11de en 12de eeu aan sy gunstige
   ligging by die kruispunt van belangrike handelsroetes tussen Frankryk
   en Italië te danke, en die stad word langs die oewers van die Rhône en
   die Saône uitgebrei. Keiser Frederik I verleen 'n aantal voorregte aan
   die stad wat nie net die lakenbedryf en die rol van die aartsbiskoppe
   as stadshere begunstig nie, maar van Lyon feitlik 'n onafhanklike stad
   maak.
   Lyon: Die basiliek Saint-Martin d'Ainay
   Lyon: Die basiliek Saint-Martin d'Ainay

   Na die jaar 1250 vergroot Frankryk sy invloed, en die burgers bevestig
   die nou bande met die westelike buurland deur die besluit om Frankryk
   as beskermheer te aanvaar.
   Uitsig oor die dakke van die ou stadskern
   Uitsig oor die dakke van die ou stadskern

   Die Franse koning Filips IV die Skone annekseer die stad in die jaar
   1307 en maak 'n einde aan die politieke rol van die aartsbiskoppe. Die
   Franse heerskappy bevorder die ekonomiese groei van die stad. Lyon word
   tydens die renaissance onder meer 'n sentrum van die syhandel. Die
   beroemde handelskoue van Lyon neem in die 15de eeu 'n aanvang, en Lyon
   word die tweede belangrikste stad van Frankryk.

   Tydens die Franse Rewolusie bly Lyon 'n sentrum van monargistiese
   aktiwiteite en word met 'n naamsverandering gestraf: Dit staan in dié
   tydperk bekend as die "Ville sans Nom" ("Stad sonder Naam").

   In die 19de eeu groei Lyon tot 'n belangrike nywerheidsentrum. Tydens
   die Duitse besetting in die Tweede Wêreldoorlog is die stad 'n sentrum
   van die Franse weerstandsbeweging (Résistance).

[wysig] Ekonomiese basis

   Place de la république
   Place de la république

   Lyon beskik oor een van die oudste Franse fayence-nywerhede; Italiaanse
   immigrante vervaardig hier vanaf die jaar 1512 fayence-produkte, wat
   teen die einde van die 16de eeu aan die destydse majolica uit die stad
   Urbino herinner.

   Die bekendste onderneming is vandag die internasionale bank Crédit
   Lyonnais. Sy hoofkwartier is 'n wolkekrabber in die ooste van die stad,
   wat danksy sy vorm ook die crayon (potlood) genoem word.

   Die tweede bekende maatskappy is die farmaseutiese onderneming Aventis
   (vroeër Rhône-Poulenc). Rhône-Poulenc, die sewende grootste chemiese
   maatskappy ter wêreld, het tot by sy samesmelting met die Duitse
   onderneming Hoechst sy hoofkwartier in die stad.

   Daar is ook raffinaderye en ander nywerhede in die stad. Die Europese
   televisienuus-kanaal Euronews het sy hoofkwartier in 'n voorstad van
   Lyon.

[wysig] Eksterne skakels

     * Die amptelike webwerf van Lyon

   Kategorieë: Stede in Frankryk • Rhône-Alpes

