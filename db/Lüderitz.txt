Lüderitz


                                               Lüderitz
                               Kaart (kiesafdeling)                  Wapen

                                                                 Landsvlag

                                               Land                Namibië
                                              Gewes                  Karas
                                         Koördinate   26° 38' S, 15° 09' O
                                           Stigting                   1883
                                         Oppervlak:
                                           - Totaal            112,9 vk km
                                  Hoogte bo seevlak                  5,7 m
                                         Bevolking:
                                    - Totaal (2005)                 20 000
                               - Bevolkingsdigtheid              220/vk km
                                            Tydsone           UTC +2 (MET)
                                       Burgemeester Emilia Amupewa (SWAPO)
                                  Amptelike Webwerf                     --

   Lüderitz is 'n klein seehawe en vissersdorp aan die Atlantiese kus van
   Namibië (Suidwes-Afrika) en die administratiewe hoofstad van die
   gelyknamige kiesafdeling in die Namibiese gewes Karas. Die dorp is
   vernoem na die Bremiese koopman Franz Adolf Eduard Lüderitz en het 'n
   bevolking van sowat 5 800 mense (2001). Die agglomerasie het sowat
   20 000 inwoners (2005).

[wysig] Geskiedenis

   Die Portugese seevaarder Bartolomeu Diaz was die eerste Europeër wat in
   1487 in 'n nabygeleë baai suid van die huidige dorp voet aan wal gesit
   en 'n tradisionele steenkruis met wapen op die Lüderitz-skiereiland se
   Diazpunt opgerig het. Die oorspronklike kruis (Portugees: padrão) was
   as gevolg van erosie sterk verweer en is in 1929 deur 'n repliek
   vervang. Die ou Portugese origineel word tans in 'n Kaapstadse museum
   vertoon.
   Diazpunt naby Lüderitz
   Diazpunt naby Lüderitz

   Die Bremiese tabakhandelaar Adolf Lüderitz het in 1883 in Angra
   Pequeñabaai (die latere Lüderitzbaai) geland. Sy medewerker en vennoot
   Heinrich Vogelsang het van die plaaslike Orlam-hoof Josef Frederiks 'n
   gebied met 'n lengte van 40 myl en 'n wydte van 20 myl gekoop om hier
   'n handelspos te stig. Die hoof het 100 goudpond en 250 gewere ontvang
   en was daarvan oortuig dat hy eintlik 'n gebied met 'n lengte van 70 en
   'n wydte van 35 kilometer aan die Duitsers sou verkoop het. Nadat hy
   die ooreenkoms onderteken het, het die Duitse koopmans egter daarop
   verwys dat hulle nie Engelse myl (wat gelykstaan aan 1,6 kilometer)
   bedoel het nie, maar Pruisiese myl (7,5 kilometer) - Frederiks het
   sodoende die grootste deel van sy stamgebied van 300 by 150 kilometer
   verkoop.

   Die land is nogtans as waardeloos beskou, en Lüderitz het eintlik
   gehoop om hier grondstowwe te kan ontgin. Sy mynbou-eksplorasies het
   egter op niks uitgeloop nie. Lüderitz het uiteindelik in finansiële
   moeilikhede beland en sy omvangryke grondbesit in 1885 aan die Duitse
   Koloniaalmaatskappy van Suidwes-Afrika verkoop.

   Die dorp het eers met die veldtog teen die Nama-stam geleidelik begin
   groei toe hier in 1904 Duitse troepe gestasioneer is. Lüderitz het in
   hierdie tydperk veral vir die konsentrasiekamp bekend gestaan wat hier
   vir Orlam- en Nama-gevangenes en hul familielede opgrig is. Van die
   sowat 2 000 gevangenes het as gevolg van die slegte higiëniese en
   ongunstige klimaattoestande net sowat 450 oorleef. Eers nadat Duitse
   sendelinge daarop gedring het dat die kamp gesluit moes word, is dit na
   die binneland verskuif.
   Die Görke-huis, 'n pragtige voorbeeld van Lüderitz se koloniale Duitse
   boustyl
   Die Görke-huis, 'n pragtige voorbeeld van Lüderitz se koloniale Duitse
   boustyl

   Eers jare nadat Adolf Lüderitz in 1886 tydens 'n ekspedisie na die
   Oranjerivier spoorloos verdwyn het, is in 1908 diamante in die gebied
   ontdek, en die dorp het 'n kortstondige ekonomiese bloeitydperk beleef.
   Die Swart werker Zacharias Lewela het tydens die bou van 'n
   smalspoor-spoorweglyn 'n diamant in 'n duineveld ontdek. Hy het dit aan
   die boumeester August Stauch getoon, en Stauch het saam met die
   ingenieur Sönke Nissen 'n konsessie vir die gebied gekoop. Albei het
   danksy die diamante-mynbou miljoenêrs geword, terwyl Lewela niks
   ontvang het nie.

   Lüderitz het in die volgende jare tot 'n besige handelshawe ontwikkel.
   Danksy die mynbou, talle immigrante wat die land binnegestroom en die
   diamantedorp Kolmannskuppe gestig het, het Lüderitz 'n welvarende dorp
   geword.

   Toe die winsgewende diamanteontginning in 1920 na die suide van die
   land verskuif is, het Lüderitz sy ekonomiese rol as 'n mynbousentrum
   kwytgeraak. Die plaaslike ekonomie het nou op 'n kleinskaalse
   visserybedryf en 'n aantal klein skeepswerwe gesteun. Danksy die
   karakoelteelt in die suide van die land het ook 'n aantal tapytwewers
   hulle hier gevestig. Nogtans het Lüderitz se toekoms minder rooskleurig
   gelyk.

   Teen die einde van die 20ste eeu is die Koedoe-gasveld voor die kus
   ontdek, en ook seegras, wat daagliks op die dorp se strande uitspoel,
   is 'n belangrike grondstof vir die voedsel- en kosmetiese bedryf.
   Daarnaas het 'n plaaslike oesterbedryf begin ontwikkel.

   Ter geleentheid van Lüderitz se eeufeesvierings in 1983 is talle
   historiese geboue uit die koloniale tydperk gerestoureer, en Lüderitz
   het 'n belangrike toeristebestemming in Namibië geword. Die
   boubedrywighede by die hawe, wat aansienlik vergroot is, het talle nuwe
   werkgeleenthede vir jongmense geskep, en in 2000 is die toeristesentrum
   Waterfront ingewy.

[wysig] Bevolking en ekonomie

   Sedert die 1970's het Lüderitz se bevolking van sowat 2 000 mense tot
   5 800 in 2001 verdubbel. Die Duitse bevolking se aandeel het egter
   duidelik afgeneem.

   Alhoewel daar nog steeds diamantemynboubedrywighede in die omgewing is,
   het vissery en toerisme die belangrikste ekonomiese sektore geword.
   Veral seekreef word na lande soos Spanje en Japan uitgevoer.
   Oorbenutting van visbronne het egter daartoe gelei dat beperkings op
   die vissery geplaas is. Duitsland het 'n patrollieboot aan Namibië
   beskikbaar gestel sodat onwettige visvangaktiwiteite bekamp kan word.
   Kategorie: Namibië

