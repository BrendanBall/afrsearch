MIV


   'n Voorstelling van 'n deursnit van die MI-virus.
   'n Voorstelling van 'n deursnit van die MI-virus.

   Die Menslike Immuniteitsgebreksvirus (MIV) ("HIV" of Human
   Immunodeficiency Virus in Engels) is die virus wat vigs veroorsaak
   (AIDS in Engels).

   Inhoud

        * 1 Amptelike Suid-Afrikaanse Statistieke
        * 2 Klassifikasie
        * 3 Variante
        * 4 Siektebeeld
        * 5 Verspreiding
        * 6 Eksterne skakels

[wysig] Amptelike Suid-Afrikaanse Statistieke

   Ten 1998 het Suid-Afrika een van die vinnigste groeiende MIV-epidemies
   in die wêreld. Volgens 'n studie deur die Suid-Afrikaanse Departement
   van Gesondheid in 2005, is 30.2% van swanger Suid-Afrikaanse vrouens
   MIV-positief. 'n Soortgelyke studie (The South African National HIV
   Survey) toon dat 16.2% van die bevolking tussen die ouderdomme van 15
   en 49 MIV-positief is. Baie wetenskaplikes meen dat die eintlike
   persentasie veel hoër mag wees (tot 40%).

[wysig] Klassifikasie

   MIV is 'n lid van 'n groep virusse wat bekend staan as die retroviridae
   en is dus 'n retrovirus, so genoem omdat die virusse van 'n spesifieke
   ensiem, tru-kranskriptase, (reverse ranscriptase in Engels) gebruik
   maak om te vermenigvuldig in menslike selle. 'n Retrovirus besit nie sy
   eie DNA nie (waarin die genetiese inligting van meeste organismes
   gestoor word in die sel se kern) maar stoor sy genetiese materiaal in
   die vorm van RNA. Wanneer 'n retrovirus soos MIV 'n gasheersel indring,
   word die tru-transkriptase ensiem gebruik om die DNA van die gasheersel
   te "kaap" en so kopieë van die oorspronklike virus te maak.

[wysig] Variante

   Tans bestaan daar 2 variante van die vigsvirus: MIV-1 is die klassieke
   oorsaak van vigs, en is wydversprei dwarsdeur die wêreld. MIV-2
   veroorsaak ook vigs, maar nie altyd nie en in 'n minder-ernstige vorm.
   MIV-2 word hoofsaaklik in Wes-Afrika aangetref. MIV-2 is besonder
   nouverwant aan SIV, 'n virus wat 'n vigs-soortgelyke siekte in ape
   veroorsaak, en daar word gedink dat MIV vermoedelik onstaan het toe 'n
   aap-retrovirus na mense oorgegaan het.

[wysig] Siektebeeld

   MIV veroorsaak vigs deur spesiale witbloedselle, die CD4+ T-selle, aan
   te val en te vernietig. Die CD4-selle is limfosiete, 'n groep
   witbloedselle wat normaalweg die menslike immuunstelsel koordineer in
   geval van infeksie of ontsteking. Die virus vermenigvuldig binne-in die
   CD4-selle en soos nuwe virusse vrygestel word, word die selle
   vernietig.

   Omdat die virus die immuunstelsel self aanval, kan die liggaam nie sy
   gewone meganisme gebruik om homself te beskerm nie. Die sterk
   vermindering van die normale aantal CD4-selle sorg daarvoor dat ander
   patogene (virusse, bakterieë, parasiete en swamme), wat gewoonweg
   sonder probleme deur die menslike immuunstelsel sou beveg word, in
   staat is om ernstige sieketoestande te veroorsaak. Die siektebeeld van
   vigs ontstaan dus wanneer die CD4-telling na 'n kritieke vlak daal. Die
   CD4-telling is taamlik maklik om vas te stel met 'n roetine bloedtoets.
   Dokters kan dus die CD4-telling gebruik om 'n pasiënt se benodiging om
   antiretrovirale middels vas te stel.

[wysig] Verspreiding

   In 'n besmette individu is die virus teenwoordig in bloed, semen,
   vaginale vog en borsmelk. Teoreties gesproke mag die virus ook
   teenwoordig wees in speeksel, uriene en ontlasting.

   Die mees algemene maniere van verspreiding is deur:
     * Onbeskermde seksuele kontak (vaginaal, modelings of anaal). Die
       gebruik van kondome laat die risiko aansienlik daal mits die
       kondoom korrek gebruik word.
     * Hergebruik van onsteriele naalde onder dwelmverslaafdes
     * Verspreiding van moeder na fetus (waar die moeder MIV-positief is)
     * Naaldprikongelukke onder mediese personeel (effektief voorkom met
       die gebruik van handskoene en 'n kursus antiretrovirale middels in
       diegene wat blootgestel is).

   Die virus word nie oorgedra deur ongebroke vel of om eetgerei met 'n
   besmette persoon te deel nie. Dit word ook nie oorgedra deur
   muskietbyte nie.

[wysig] Eksterne skakels

     * LoveLife, die Suid-Afrikaanse organisasie wat daarna streef om
       bewustheid oor VIGS in Suid-Afrika te bevorder.
     * Die VIGS-stigting van Suid-Afrika (Aids Foundation of South
       Africa), 'n nie regeringsorganisasie wat hom beywer om gemeenskappe
       te help om maatreëls in plek te stel om nuwe besmettings te
       minimiseer en die impak van die epidemie te verminder.
     * Wêreld VIGS-dag se webwerf
     * 'n Webwerf met meer inligting oor VIGS
     * HIV InSite

   Kategorie: Vigs

