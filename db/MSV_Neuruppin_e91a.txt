MSV Neuruppin


   CAPTION: MSV Neuruppin

   Volledige naam Märkischer Sportverein
                  1919 Neuruppin e.V.
   Bynaam
   Stigtingsdatum 1919
   Tuisveld       Volksparkstadion,
                  Neuruppin
   Kapasiteit     5 300
   Kompetisie     Oberliga Noordoos-Noord

   MSV Neuruppin is ‘n sportklub uit Neuruppin in die deelstaat
   Brandenburg in Duitsland, veral bekend vir sy sokkerafdeling. Behalwe
   sokker, het die klub ook afdelings vir atletiek, biljard, boks, skaak,
   sport vir gestremdes, gimnastiek, voetslaan, swem, tafeltennis, vlugbal
   en algemene ontspanning.

   Die klub is gestig as Neuruppiner Turnerbund in 1919. Dit het ontwikkel
   in die militêre sportklub Militärsportverein Neuruppin en later in
   Märkischer Sportverein Neuruppin. Na die Tweede Wêreldoorlog is die
   klub in 1945 heropgerig as SG Neuruppin, maar hierna (in tipies
   Oos-Duitse styl) het ‘n reeks naamsveranderinge gevolg: ZSG Neuruppin
   (1948), Nordwest Neuruppin (1949), BSG Konsum Neuruppin (1950), BSG
   Empor Mitte Neuruppin (1951) en toe BSG Empor Neuruppin (1952). Tussen
   1983 en 1989 het die klub bekend gestaan as Elektronik Neuruppin. Na
   die Duitse hereniging het die klub sy naam eers verander na TuS
   Neuruppin en toe na die huidige naam (wat ook die klub se naam was voor
   die Tweede Wêreldoorlog).

   Neuruppin het nooit die hoër Oos-Duitse ligas gehaal nie en het sy
   grootste prestasies in die herenigde Duitsland behaal:

   Na die klub aanvanklik op die 6de vlak in die Landesliga ingedeel is,
   het dit die Oberliga Noordoos-Noord in 2001 gehaal. In die
   2004/05-seisoen het MSV tweede geëindig na FC Hansa Rostock se
   amateurspan, wat nie aansoek gedoen het om ‘n Regionalliga-lisensie
   nie. Dit het Neuruppin die geleentheid gegee om aan ‘n uitspeelrondte
   om promosie na die Regionalliga deel te neem. Die klub is egter
   verslaan deur FC Carl Zeiss Jena. Dieselfde seisoen het die klub die
   Brandenburgpokal gewen (2-1 teen SV Babelsberg 03), wat aan hom toegang
   tot die hoofrondte van die volgende seisoen se DFB-Pokal gegee het.

   Die span is geloot om teen FC Beiere München te speel. Die klub het
   verkies om die wedstryd in die Olimpiese stadion in Berlyn te speel en
   alhoewel Neuruppin met 0-4 verloor het, was daar 33 200 toeskouers, die
   meeste wat nog ooit ‘n wedstryd van MSV bygewoon het.

   Die klub sukkel tans (status 2007) met finansiële probleme en moes die
   meeste van sy beste spelers verkoop.

[wysig] Onlangse ligaposisionering

     * 1993-94 (V) Landesliga Brandenburg-Noord 13de
     * 1994-95 (VI) Landesliga Brandenburg-Noord 4de
     * 1995-96 (VI) Landesliga Brandenburg-Noord 2de
     * 1996-97 (VI) Landesliga Brandenburg-Noord 8ste
     * 1997-98 (VI) Landesliga Brandenburg-Noord 10de
     * 1998-99 (VI) Landesliga Brandenburg-Noord 3de
     * 1999-00 (VI) Landesliga Brandenburg-Noord 1ste
     * 2000-01 (V) Verbandsliga Brandenburg 1ste

     * 2001-02 (IV) Oberliga Noordoos-Noord 9de
     * 2002-03 (IV) Oberliga Noordoos-Noord 7de
     * 2003-04 (IV) Oberliga Noordoos-Noord 8ste
     * 2004-05 (IV) Oberliga Noordoos-Noord 2de
     * 2005-06 (IV) Oberliga Noordoos-Noord 2de
     * 2006-07 (IV) Oberliga Noordoos-Noord 15de
     * 2007-08 (V) Verbandsliga Brandenburg

[wysig] Eksterne skakels

     * Amptelike klubblad
     * Abseits Guide to German Soccer

     Oberliga Noordoos-Noord 2006/07-seisoen

     Berlin AK 07 | BFC Dynamo | BFC Preussen | Türkiyemspor Berlyn | FC
                                Schönberg 95 |
      FV Motor Eberswalde | Germania Schöneiche | FC Hansa Rostock II |
                              Lichterfelder FC |
      Ludwigsfelder FC | MSV Neuruppin | SV Babelsberg 03 | SV Yeşilyurt
                       Berlyn | Tennis Borussia Berlyn |
                     Torgelower SV Greif | TSG Neustrelitz

   Kategorie: Duitse sokkerklubs

