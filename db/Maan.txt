Maan


   CAPTION: Maan    Die astronomiese simbool vir die maan

                        Die maan
   Die maan, soos gesien vanaf die aarde.
                  Wentelbaaneienskappe
     Semi-belangrike as:   384,399 km (0.00257 AU)
     Wentelbaan omtrek:    2,413,402 km (0.016 AU)
       Eksentrisiteit:     0.0549
       Wentelperiode:      27 dae, 7 uur, 43.7 min
     Sideriese periode:    27 dae, 7 uur, 43.1 min
      Sinodiese maand:     29 dae, 12 uur, 44.0 min
    Anomalistiese maand:   27.554 550 dae
      Drakoniese maand:    27.212 221 dae
       Tropiese maand:     27.321 582 dae
   Gem. omwentelingspoed:  1.022 km/s
   Maks. omwentelingspoed: 1.082 km/s
   Min. omwentelingspoed:  0.968 km/s
         Inklinasie:       5.145° na die eliptiese
                           (tussen 18.29° en 28.58°
                           na die aarde se ewenaar)
       Satelliet van:      Die aarde
                   Fisiese eienskappe
        Gem. radius:       1,737.103 km
                           (0.273 Aardes)
   Radius by die ewenaar:  1,738.14 km (0.273 Aarde)
     Radius na die pole:   1,735.97 km
                           (0.273 Aardes)
   Omtrek om die ewenaar:  10916 km
        Oppervlakte:       3.793×10^7 km²
                           (ongeveer 38 miljoen km²)
                           (0.074 Aardes)
           Volume:         2.1958×1010 km³
                           (0.020 Aardes)
           Massa:          7.3477×10^22 kg
                           (0.0123 Earths)
       Gem. digtheid:      3,346.4 kg/m³
         Oppervlak-
   aantrekkingskrag:       1.622 m/s² (0.1654 g)
        Ontsnappings-
   snelheid:               2.38 km/s
          Sideriese
   rotasieperiode:         27.321 582 dae
        Rotasiespoed
   by ewenaar:             4.627 m/s
                           (by die ewenaar)
      Aksiale neiging:     1.5424° (tot die elliptiese)
    Weerkaatsingsvermoë:   0.12
      Oppervlak temp.:
      Ewenaar
      85°N
                           min   gem.  maks
                           100 K 220 K 390 K
                           70 K  130 K 230 K
                        Atmosfeer
      Oppervlaksdrukte:    140 kPa
          Digtheid:        10^7 deeltjies cm^-3 (dag)
                           10^5 deeltjies cm^-3 (nag)
        Samestelling:      Helium = 25%
                           Neon = 25%
                           Waterstof = 23%
                           Argon = 20%
                           Metaan <1%
                           Ammoniak <1%
                           Koolstofdioksied <1%

          Hierdie bladsy verwys na die aarde se maan. Vir ander mane in
          die sonnestelsel, sien gerus natuurlike satelliet.

   Die maan is die enigste natuurlike satelliet van die aarde en die vyfde
   grootste in ons sonnestelsel, na Ganymed (Jupiter), Titan (Saturnus),
   Kallisto en Io (albei satelliete van Jupiter). Dit het geen ander
   formele naam as "die maan" nie, alhoewel dit soms Luna (Latyns vir
   maan) genoem word om dit te onderskei van die algemene term "maan".
   Luna (soms ook Diana) is die Romeinse godin van die maan, die diere en
   die jag. Haar tradisionele simbool is die groeiende of halfmaan.

   Daar is nóg 'n atmosfeer nóg water (sover bekend) op die maan, sodat
   biologiese organismes hier nooit kon ontwikkel nie. Die gebrek aan 'n
   atmosfeer het ook verseker dat die oppervlakte van die maan in sy
   oorspronklike toestand bewaar gebly het.

   Met die Apollo 11-maansending van Julie 1969 het die maan die eerste
   hemelliggaam in ons sonnestelsel geword waarop mense geland het.

   Die maan se gemiddelde afstand van die aarde af is 384 403 kilometer
   (238 875 myl). Die langste afstand, wat die maan kan bereik, is sowat
   407 000 kilometer, een van die kortste - soos bereik op 22 Julie 2005
   en weer in die jaar 2007 - is 357 290 kilometer. Die kleinste afstand,
   wat ooit gemeet is, is 356 000 kilometer.

   Weens die kleiner afstand lyk die skyf van die maan net so groot te
   wees soos dié van die groter, maar verder af geleë Son (sy afstand van
   die aarde is 150 miljoen kilometer). Hierdie toevallige gelykheid het
   tot die gesamentlike verering van maan en son in baie kulture gelei;
   dit beteken egter ook dat die maan vir 'n aardse waarnemer die sonskyf
   tydens 'n volledige sonsverduistering heeltemal kan bedek.

   Die aarde en die maan is deur die wedersydse swaartekrag aan mekaar
   "gebind" en gedra soos 'n dubbelplaneet. Aangesien die aarde se massa
   sowat 81 keer groter is as dié van die maan, lê die sentrum van die
   swaartekrag sowat 1 700 kilometer diep onder die aarde se oppervlakte.

   Die "maanskyn", wat 'n mens vanuit die aarde waarneem, is net 'n swak
   weerkaatsing van die sonlig (die grootste deel van die lig word deur
   die donker materie van die oppervlakte geabsorbeer).

   Inhoud

        * 1 Die oppervlakte van die maan
        * 2 Samestelling
             + 2.1 Die samestelling van die maan se kors
        * 3 Die ontstaan van die maan
             + 3.1 Ontleding van gesteentemonsters
        * 4 Verkenning
             + 4.1 Vroeë aardgebonde verkenning
             + 4.2 Verkenning in die ruimtetydperk
        * 5 Verwysings

[wysig] Die oppervlakte van die maan

   Anders as die aarde besit die maan geen magneetveld of atmosfeer wat as
   'n soort beskerming teen kosmiese partikels en sonstraling kan dien
   nie; sy geskroeide oppervlakte is gevolglik besaai met kraters. Die
   oppervlakte is hoofsaaklik bedek met fyn korreltjies van glasagtige
   verharde basalt, obsidiaan en ander gesteentes.
   Die maankrater Daedalus
   Die maankrater Daedalus

   Daar is net twee soorte landskappe - die maria (Latynse meervoud van
   mare "see"), gebiede met donker, lawabedekte vlaktes, waar kraters
   minder voorkom; en die helderkleurige hooglande, wat digter besaai is
   met kraters. Weens die gebrek aan weersinvloede en geologiese
   aktiwiteite word die kraters in hul oorspronklike toestand bewaar.
   Hulle deursnee wissel van mikroskopiese klein kuiltjies tot
   grootskaalse, sirkelvormige vlaktes met 'n sentrale piek. Die gebrek
   aan erosie het ook daartoe gelei dat die gebergtes van die maan - in
   vergelyking met hulle omgewing - duidelik hoër rys as dié op die aarde.

   Die oppervlakte van die sonverligte voorkant het 'n gemiddelde
   temperatuur van 120 °C, terwyl die donker agterkant, teen -130 °C,
   aansienlik kouer is.

   Daar is nog steeds baie fenomene, wat tot dusver nog nie ondersoek is
   nie. Die ruimtevaarders van die Amerikaanse Apollo-missies het steeds
   in gebiede langs die maan se ewenaar geland. Navorsers stel tans veral
   belang in die poolgebiede se kraters, wat moontlik waterys teen hulle
   binnewande bevat.

   Amerikaanse navorsers het bewys dat die maan moontlik in geologiese
   opsig nog aktief is. Daar was byvoorbeeld nog in die jongste geologiese
   verlede (sowat een miljoen jaar gelede) gasuitbarstings, soos uit
   maanfoto's van die Apollo-missies en latere metings van die
   maanoppervlakte se chemiese samestelling, wat deur ruimtetuie
   deurgevoer is, blyk. Hierdie uitbarstings wys moontlik op oorblyfsels
   van vloeibare magma in die binneste van die maan, alhoewel sy vulkane
   lankal nie meer aktief is nie.

[wysig] Samestelling

   Die maan het waarskynlik 'n klein kern met 'n deursnee van 300
   kilometer, wat veral uit yster bestaan. Die tweede laag is gedeeltelik
   vloeibaar en sowat 350 kilometer dik. Die mantellaag, wat volg, het 'n
   deursnee van sowat 1 000 kilometer, terwyl die buitenste laag, die
   kors, tussen 60 en 75 kilometer dik is. Die mantellaag word deur
   seismiese aktiwiteite gekenmerk - aardbewings kom gereeld hier voor.
   Die episentrum van 'n maanbewing lê baie honderde kilometer diep in die
   laagste gedeelte van die mantel, en ook die lawa, wat die bekkens op
   die oppervlakte bedek, kom uit hierdie diepte. Ook die aarde se
   swaartekrag veroorsaak baie van die 3 000 aardbewings wat die maan
   jaarliks skud.

[wysig] Die samestelling van die maan se kors

     * Suurstof = 43%
     * Silikon = 21%
     * Aluminium = 10%
     * Kalsium = 9%
     * Yster = 9%
     * Magnesium = 5%
     * Titaan = 2%
     * Nikkel = 0.6%
     * Natrium = 0.3%

                        * Chroom = 0.2%
                        * Kalium = 0.1%
                        * Mangaan = 0.1%
                        * Swael = 0.1%
                        * Fosfor = 500 ppm*
                        * Koolstof = 100 ppm
                        * Stikstof = 100 ppm
                        * Waterstof = 50 ppm
                        * Helium = 20 ppm

          * - partikels per miljoen

[wysig] Die ontstaan van die maan

   Die wetenskaplikes het tans geen eenparige verklaring vir die oorsprong
   van die maan nie. Sommige deskundiges beweer dat die maan uit die vroeë
   aarde geskeur is, toe dit nog uit gedeeltelik gesmelte gesteentes
   bestaan het. Die bekken van die Stille Oseaan (Pasifiese bekken) word
   volgens hierdie teorie as die oorsprongsgebied van die maan beskou -
   hierdie verklaring word gesteun deur die feit dat die samestelling van
   die maan met dié van die aarde se kors- en mantelgesteentes min of meer
   ooreenstem. Die Pasifiese bekken het egter eerder deur die verskuiwing
   van die aarde se landmassas ontstaan.
   Die animasie wys die ontstaan van die maan volgens die
   "botsingshipotese"
   Die animasie wys die ontstaan van die maan volgens die
   "botsingshipotese"

   'n Tweede teorie beskou die maan as 'n klein planeet wat lank gelede
   sommer net deur die aarde "ingevang" is. Tog sou die maan se wentelbaan
   dan eerder ellipties moet wees en nie kringvormig nie. Dit is ook
   twyfelagtig of 'n groot satelliet soos die maan werklik deur 'n planeet
   ingevang sou kon word.

   'n Derde hipotese stel voor dat die maan baie vroeg van die vinnig
   roterende aarde geskei is deur 'n soort "pirouette-effek".

   'n Vierde verklaring is dat die aarde en die maan gelyktydig uit 'n
   oerwolk ontwikkel het en gevolglik as 'n dubbelplaneetstelsel beskou
   moet word.

   'n Vyfde idee sien die botsing van die proto-aarde met 'n ander planeet
   as die "bakermat" van die maan. Moontlik het die materiaal, wat tydens
   hierdie botsing vrygesit is, 'n tyd later die maan gevorm. Hierdie
   "botsing-hipotese" word tans deur die grootste deel van die
   wetenskaplikes aanvaar.

   Dit is waarskynlik dat aarde en maan gelyktydig uit dieselfde gas- en
   stofwolke gevorm is, aangesien 'n aantal elemente soos aluminium,
   kalsium, silikoon, yster, suurstof, titaan en magnesium op albei
   voorkom. Die verhoudings wyk egter sterk van mekaar af, en daar is
   opvallend weinig koolstof en yster op die maan. Die lae digtheid van
   die maan - slegs sestig persent dié van die aarde - word aan hierdie
   afwykende samestelling toegeskryf. Gesteentes, wat deur ruimtevaarders
   aarde toe gebring is, is volgens radioaktiewe vervalmetodes ondersoek
   en die ouderdomme sodoende bepaal. Die jongste gesteente is basaltiese
   rots uit die maria (kraters), wat sowat 3,1 miljard jare gelede
   ontstaan het, terwyl die oudste monsters uit die hooglandgebiede sowat
   4,6 miljard jare oud is - dit is omtrent so oud soos ons aarde.

[wysig] Ontleding van gesteentemonsters

   Gedurende die landing van Apollo 11 is slegs 'n klein hoeveelheid van
   sowat 21 kilogram se maangesteente vir wetenskaplike ontleding
   ingesamel, maar die vyf vlgende landings het altesaam 382 kilogram
   opgelewer. Tydens die laaste landing van Apollo 17 in Desember 1972 het
   die eerste wetenskaplike op die maan, die geoloog Harrison Schmitt,
   selfs 110 kilogram se maangesteente ingesamel.^[1]
   Hierdie oranjekleurige glasfragmente van vermoedelik vulkaniese
   oorsprong is tydens die Apollo 17-missie naby 'n maankrater ontdek
   Hierdie oranjekleurige glasfragmente van vermoedelik vulkaniese
   oorsprong is tydens die Apollo 17-missie naby 'n maankrater ontdek

   Meer as die helfte van die gesteentemonsters word tans in lugdigte
   houers op 'n NASA-terrein in Houston bewaar om deur toekomstige
   generasies van navorsers met nuwe analisemetodes ontleed te word.
   Nogtans het die monsters, wat reeds ondersoek is, verrassende resultate
   opgelewer. Die gesteente se ouderdom - soos hierbo beskryf - maak van
   die materiaal "bewysstukke" uit die ontstaansperiode van ons
   sonnestelsel. Op ons aarde is daar geen soortgelyke ou
   gesteentemateriaal meer te vinde nie - as gevolg van verwering en die
   bestendige vorming van nuwe gesteentes het dit lankal verdwyn. Die maan
   word deur wetenskaplikes sodoende as 'n "geologiese museum" beskou.

   Die jonger gesteentemonsters is in die maan se donker gebiede - die
   mares of "oseane" wat selfs vanaf die aarde met die blote oog sigbaar
   is - ingesamel wat gedurende die Apollo-missies as reusagtige
   impakkraters van asteroïede en komete geïdentifiseer is. Hierdie
   kraters is later deur vulkaniese basaltlawa uit die maan se binneste
   weer opgevul om die huidige donker mares met hul opvallend gladde
   oppervlaktes te vorm. Die maan se basaltlawa verskil hoegenaamd nie van
   soortgelyke aardse gesteentemonsters nie.

   Die ouer gesteentemonsters uit die helder gebiede van die maan dui
   daarop dat die maan tydens sy vroeë geskiedenis sowat 4,5 miljard jare
   gelede deur baie hoë tgemperature gekenmerk was en vervolgens vinnig
   afgekoel het. Kort ná sy ontstaan het hy dus reeds oor 'n soliede kors
   van helder minerale beskik. Hierdie kors is in die loop van tyd deur 'n
   groot aantal asteroïede- en kometebotsings tot die huidige lewelose
   oppervlak omgeskep wat met rotse en klippe besaai lê.
   'n Kunstenaar se voorstelling van die botsing tussen die proto-aarde en
   'n ander planeet
   'n Kunstenaar se voorstelling van die botsing tussen die proto-aarde en
   'n ander planeet

   Volgens die chemies-mineralogiese ontleding van die gesteentemonsters
   was daar nooit groot hoeveelhede water en gasse op die maan nie -
   sodoende het die aarde se satelliet ook nooit oor 'n atmosfeer beskik
   nie. 'n Nuwe, onbekende mineraal - 'n oksied van yster, magnesium en
   titaan wat ter ere van die eerste maanastronoute Armstrong, Aldrin en
   Collins armacoliet gedoop is - is later ook op die aarde gevind.

   De ontleding het die aanleiding tot die botsing-hipotese gegee
   waarvolgens ons aarde kort ná sy ontstaan met 'n ruimtelike voorwerp
   gebots het wat die grootte van die huidige planeet Mars gehad het.
   Groot hoeveelhede van vloeibare aardgesteente is uit die jong aarde
   geskeur en in die ruimte geslinger. Sou die ruimtelike voorwerp net
   effens groter gewees het, sou dit ons planeet in klein stukke geskeur
   het.

   Die klein stukke aardgesteente is in 'n wentelbaan om die aarde tot 'n
   rotskoeël gevorm - die huidige maan. Die dramatiese gebeure verduidelik
   vir wetenskaplikes ook waarom die maan in vergelyking tot sy
   moederplaneet 'n buitengewone grootte bereik het: Aangesien die maan se
   deursnee 'n kwart van die aarde s'n beloop, beskou sommige navorsers
   aarde en maan selfs as 'n dubbelplaneet.

[wysig] Verkenning

[wysig] Vroeë aardgebonde verkenning

   Die hemelskyf van Nebra - met afbeeldings van die volmaan en sekelmaan
   Die hemelskyf van Nebra - met afbeeldings van die volmaan en sekelmaan

   Die oudste bekende afbeelding van die maan is 'n kaart wat sowat 5 000
   jare gelede in Ierland ontstaan. 'n Ander geskiedkundig belangrike
   weergawe van die maan en ander hemelse voorwerpe is die sogenaamde
   hemelskyf van Nebra (Duitsland), 'n metaalplaat uit die bronstyd, wat
   in 1999 gevind is. Ook die steenmonument van Stonehenge in Engeland
   dien vermoedelik as 'n soort sterrewag, waarmee onder meer die
   wentelbaan van die maan bepaal kan word.

   Aanvanklik was mense oortuig dat die maan se oppervlakte plat moet
   wees, aangesien met die blote oog slegs kleurverskille gesien kan word.
   In 1609 het die Italiaanse astronoom Galileo Galilei die maan met 'n
   selfgemaakte "optiese glas", 'n soort teleskoop, vanuit sy tuin in
   Padua bekyk. Danksy die vergroting van sy glas het hy as eerste mens
   bergagtige strukture en kraters op die oppervlakte van die maan
   waargeneem. Hy het begin om die maan weke lank te studeer en sketse van
   die maan se fases geteken, wat grootliks ooreenkom met fotografieë van
   die twintigste eeu.

   'n Halfeeu later, in die jaar 1665, het Isaac Newton as 'n student van
   23 jaar navorsing oor die maan en sy wentelbaan gedoen. Newton het
   homself afgevra waarom die maan nie sommer net van die aarde wegbeweeg
   nie en oor die volgende twee dekades die raaiselagtige fenomeen
   ontrafel, wat hy uiteindelik met sy wette as swaartekrag beskryf het.

   Navorsers, wat die maan in daardie tydperk met teleskope verken en
   donker gebiede waargeneem het, was aanvanklik daarvan oortuig dat die
   maan se oppervlakte met oseane bedek was. Hulle het hierdie gebiede
   gevolglik maria genoem (afgelei van die Latynse mare "see, oseaan").
   Meer uitgebreide navorsing het egter bewys dat daar geen water op die
   maan was nie.

[wysig] Verkenning in die ruimtetydperk

   Die ruimtekapsule Lunik-3 het in 1959 hierdie eerste foto van die maan
   se agterkant geneem
   Die ruimtekapsule Lunik-3 het in 1959 hierdie eerste foto van die maan
   se agterkant geneem
   Die Mare Imbrium met die Kopernikuskrater (bo; foto geneem deur Apollo
   17, NASA)
   Die Mare Imbrium met die Kopernikuskrater (bo; foto geneem deur Apollo
   17, NASA)

   Slegs twee jaar ná die begin van die ruimtevaarte, het die Sowjetunie
   die eerste onbemande ruimtekapsule gelanseer om meer gegewens oor die
   maan en die moontlikheid van 'n landing op die satelliet te kry.
   Lunik-1 het 'n baan teen 'n afstand van sowat 5 000 km bereik en veral
   die baanmeganiese voorwaardes van 'n dergelike missie ondersoek. 'n
   Nuwe era van navorsing oor die maan en sy oppervlakte het op 14
   September 1959 met die Sowjet-tuig Lunik-2 begin, wat soos beplan naby
   die krater Autolycus in die gebied van die Mare Imbrium neergestort
   het. Net drie weke later het die kapsule Lunik-3 die eerste foto's van
   die maan se agterkant oor 'n afstand van sowat 60 000 km geneem. Die
   Sowjet-wetenskaplikes het gebruik gemaak van die maan se swaartekrag om
   Lunik-3 in sy baan te hou. Nadat etlike honderde foto's geneem is, het
   hulle opnuut die posisie van die kapsule verander, sodat die
   beeldmateriaal na die aarde gesein kon word.

   Net soos die Sowjet-wetenskaplikes het ook die Amerikaners in 1961 met
   'n navorsingsprogram oor die maan begin. Die tuig Ranger-7 het in 1964
   17 minute lank sowat 4 300 foto's geneem, wat voorwerpe met 'n deursnee
   van 90 sentimeter nog duidelik sigbaar afgebeeld het. Die kapsules, wat
   later gevolg het, het aanvullende beeldmateriaal opgelewer.

   Die kartografiese verkenningswerk deur sowel die Sowjet- en Amerikaanse
   kapsules, asook die Luna-Orbiter-reeks van satelliete, wat deur die VSA
   gelanseer is, was 'n voorvereiste vir die noukeurige navorsing oor die
   maan en sy struktuur. Die Nasionale Program van Ruimtevaart, wat die
   Amerikaanse president John F. Kennedy in die jaar 1961 afgekondig het,
   het ten doel gehad om Amerikaanse ruimtemanne op die maan te bring.
   Tien jaar later, op 20 Julie 1969, was die Amerikaanse ruimtevaarders
   van Apollo 11 die eerste mense wat op die maan land.

   Alhoewel dit opspraakwekkend was, het die bemande landing op die maan
   in 'n sekere mate eerder op propagandistiese as wetenskaplike
   oorwegings gebaseer. Nadat die Amerikaners hulle doeleinde bereik het
   om eerste op die maan te wees, is die Apollo-program weens 'n tekort
   aan fondse duidelik afgeskaal.

   Die Sowjetunie het egter voortgegaan met die outomatiese verkenning van
   die maan. Die verkenningstuie van die Luna-reeks het begin om
   maangesteente in te samel en terug na die aarde te bring. Luna-17 het
   op 17 November 1970 in die See van die Reën (Mare Imbrium) geland, 'n
   donker oppervlakte naby die maan se noordpool, en sy verkenningswerk
   met die wêreld se eerste maankarretjie Lunochod-1 begin. Lunochod-1 het
   oor twee televisiekamera's beskik om panoramabeelde te neem, asook oor
   'n teleskoop, wat die bronne van x-strale uit die heelal kon ondersoek,
   en 'n reflektor vir laserstrale, wat gesamentlik deur Sowjet- en Franse
   wetenskaplikes ontwikkel is.

   Lunochod-1 was baie suksesvol en het langer gewerk as oorspronklik
   beplan was. Dit het sowat 200 000 televisiebeelde na die aarde gesein,
   navorsingswerk oor die hemelse bronne van straling gedoen en 'n groot
   gedeelte van die maan se oppervlakte verken. Die tweede
   half-outomatiese verkenningsvoertuig Lunochod-2 het in Januarie 1973 op
   die maan geland.

[wysig] Verwysings

    1. ^ Althaus, Tilmann: 382 Kilo für 25 Milliarden Dollar. In: Berliner
       Morgenpost, 20 Julie 1999

                                  Die sonnestelsel
   [USEMAP:Solar_System_XXVII.png] Beeldinligting
   Die son · Mercurius · Venus · Aarde · Mars · Ceres · Jupiter · Saturnus
   · Uranus · Neptunus · Pluto · Eris
   Planete · Dwergplanete · Mane: Aarde · Mars · Asteroïdies · Jupiter ·
   Saturnus · Uranus · Neptunus · Pluto · Eris
   Klein hemelliggame:   Meteoroïdes · Asteroïdes (die astroïdegordel) ·
   Centaurs · TNV's (Kuipergordel/Verstrooide skyf) · Komete (Oortwolk)

   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Hemelliggame

