Maatskappy


   'n Maatskappy of kompanjie is, anders as 'n eenmansaak en vennootskap,
   'n regspersoon onafhanklik van sy eienaars, wat sy aandeelhouers genoem
   word. Hy kan dus op sy eie onafhanklik van sy aandeelhouers optree,
   deur byvoorbeeld kontrakte te sluit en verpligtinge aan te gaan. Op
   hierdie wyse verkry maatskappye handelingsbevoegdheid wat nie aan 'n
   persoon of persone gekoppel is nie. Maatskappye het ook nie 'n bepaalde
   leeftyd nie, maar kan onbeperk voortbestaan. Daar bestaan twee
   hooftipes maatskappye, naamlik publieke- en private maatskappye.

   Die maatskappy soos ons dit vandag in die Westerse beskawing ken, is
   onontbeerlik vir die funksionering van die ekonomiese stelsel. Dit is
   dan ook die algemeenste ondernemingsvorm. Maatskappye wissel van baie
   klein, met miskien 'n enkele woonhuis as bate, tot die multinasionale
   firmas wat oor die hele wêreld bedrywig is, met bates van biljoene
   rande, en wat winste verdien wat die nasionale inkome van baie lande in
   die wêreld oortref.

   Inhoud

        * 1 Regulering
             + 1.1 Akte van oprigting
             + 1.2 Statute
        * 2 Publieke en private maatskappye
        * 3 Aandelekapitaal
             + 3.1 Genoteerde aandele
             + 3.2 Die Johannesburgse Effektebeurs

[wysig] Regulering

   In Suid-Afrika verkry maatskappye regspersoonlikhede volgens die
   bepalinge van die Maatskappyewet, wat die bestaan en beheer van
   maatskappye in die land beheer. Dié wet bevat verskeie bepalinge wat
   belangrik is as maatskappye ter sprake kom.

   Volgens die Maatskappyewet moet elke maatskappy twee dokumente, naamlik
   die Akte van oprigting en die Statute, as sogenaamde stigtingsdokumente
   hê voordat die maatskappy kan begin bestaan. Die dokumente moet by die
   Registrateur van Maatskappye geregistreer word voordat die maatskappy
   regspersoonlikheid kry en kan begin sake doen. Die Registrateur van
   Maatskappye is die amptenaar van die staat wat verantwoordelik is vir
   die beheer en kontrole van maatskappye.

[wysig] Akte van oprigting

   Die akte van oprigting van 'n maatskappy reël veral die maatskappy se
   verhoudinge na buite, dit wil sê met die lede van die algemene publiek,
   en moet besonderhede van die volgende bevat:
     * Naam van maatskappy: Die naam van 'n nuwe maatskappy, en enige
       naamsverandering van ‘n bestaande maatskappy, moet deur die
       Registrateur van Maatskappye goedgekeur word. Hy verseker dat daar
       nie twee maatskappye met dieselfde naam bestaan nie. As die
       aanspreeklikheid van die aandeelhouers van die maatskappy beperk is
       tot die aandelekapitaal wat hulle bereid was om in die maatskappy
       op te neem, moet die woord Beperk, of afgekort tot Bpk., deel van
       die maatskappy se naam vorm.
     * Doel van die maatskappy: Die doel of oogmerk met die oprigting van
       die maatskappy moet vermeld word. 'n Maatskappy kan natuurlik meer
       as een oogmerk hê en in die praktyk word dit gewoonlik taamlik wyd
       gestel.
     * Aanspreeklikheid van die aandeelhouers: Daar moet vermeld word of
       die aanspreeklikheid van die aandeelhouers van die maatskappy
       beperk is of nie.
     * Aandelekapitaal: Die bedrag van die aandelekapitaal, die verdeling
       daarvan in verskillende soorte aandele, en die getal aandele van
       elke soort, met die nominale waarde van elke soort aandeel, moet
       vermeld word.

[wysig] Statute

   Die statute van 'n maatskappy omskryf die interne reëlings van die
   maatskappy. Die Maatskappyewet bepaal dat, as 'n maatskappy nie sy eie
   statute het nie, die statute soos vervat in die wet outomaties as
   statute vir die maatskappy sal geld. Die statute van 'n maatskappy sal
   gewoonlik onder andere die volgende bepaal: prosudere by uitreiking en
   oordrag van aandele; hou van lederegister; prosedure by hou van
   vergaderings; stem by vergaderings; hou van notules; verkiesing en
   bedanking van direkteure; verkiesing van besturende direkteur;
   verklaring en betaling van dividende; hou van rekeningkundige gegewens;
   en die opstel van finansiële jaarstate.

[wysig] Publieke en private maatskappye

   Die Maatskappyewet maak voorsiening vir die verdeling van maatskappye
   in publieke- (openbare) en private maatskappye. 'n Maatskappy wat
   voldoen aan die wet se vereistes vir 'n private maatskappy, moet die
   woord "Eiendoms", of afgekort tot "Edms.", in sy naam invoeg. Die
   vereistes gestel vir 'n private maatskappy is die volgende:
     * Die reg om sy aandele oor te dra moet beperk wees. Dit beteken dat
       die maatskappy die reg moet hê om die oordrag van sy aandele van
       een aandeelhouer na 'n ander te weier. Die maatskappy kan dus sy
       aandeelhouers keur.
     * Die ledetal of getal aandeelhouers (met uitsondering van persone
       wat in diens van die maatskappy was of is) moet 50 of minder wees.
     * Die maatskappy moet nie die reg hê om lede van die publiek uit te
       nooi om aandele of skuldbriewe in die maatskappy op te neem nie.

   'n Maatskappy moet aan ál drie hierdie vereistes voldoen om as privaat
   geklassifiseer te word. Daar is sekere voorregte verbonde aan
   klassifikasie as private maatskappy. Die maatskappy kry onder andere
   langer tyd om sy winste af te kondig en hoef nie finansiële jaarstate
   by die Registrateur van Maatskappye in te dien nie, soos wat wél die
   geval by 'n publieke maatskappy is.

[wysig] Aandelekapitaal

   Die kapitaal van 'n maatskappy word deur sy aandeelhouers bygedra. Vir
   elke sekere voorafbepaalde bedrag wat 'n aandeelhouer bereid is om as
   aandelekapitaal tot die maatskappy by te dra, verkry hy 'n sogenoemde
   aandeel in die maatskappy. As bewys van sy eiendomsreg op die aandele
   wat hy besit, word 'n aandelesertifikaat aan hom uitgereik en word hy
   in die lederegister van die maatskappy as aandeelhouer geregistreer.
   Die aandele gehou deur 'n aandeelhouer is gewoonlik verhandelbaar, dit
   wil sê dit mag deur die eienaar daarvan aan 'n ander persoon verkoop
   word. Die getal aandeelhouers van 'n maatskappy mag wissel van 'n
   enkele persoon tot, soos in die geval van groot internasionale firmas,
   miljoene persone. Die getal aandele gehou deur 'n aandeelhouer in die
   maatskappy kan natuurlik ook wissel van 'n enkele tot miljoene.

   Daar is veral twee soorte aandele wat 'n maatskappy kan uitreik. Hulle
   is:
     * Gewone aandele: Dit is die algemene soort aandeel. Die mate waarin
       die aandeel in die winste van die onderneming kan deel, is nie
       beperk nie. By likwidasie sal die aandeel eers ná alle skulde en
       voorkeuraandele terugbetaal is, vir uitbetaling in aanmerking kom.
     * Voorkeuraandele: Voorkeuraandlee, of preferente aandele, deel
       gewoonlik in die winste van die maatskappy net tot 'n sekere
       bedrag. Voorkeuraandele se dividendkoers word dan ook neergelê
       wanneer hulle uitgereik word. Hierdie dividend moet eers betaal
       word voor 'n dividend op gewone aandele betaal mag word. By
       likwidasie word die kapitaal van voorkeuraandeelhouers gewoonlik
       terugbetaal nadat skulde gedelg is, maar vóór die gewone
       aandeeljouers se kapitaal.

   As voorkeuraandele kumulatief is, moet agterstallige dividende eers
   betaal word voordat 'n besondere jaar se dividend aan die
   voorkeraandeelhouers en natuurlik ook aan die gewone aandeelhouers
   betaal mag word.

   'n Aandeel het gewoonlik 'n bepaalde nominale waarde. So kan daar
   gewone aandele van R1 of 9%-voorkeuraandele van R2 wees. Die nominale
   waarde gee 'n aanduiding van die aandelekapitaal wat by die uitreiking
   van die aandele gevorder is. As aandele teen meer as nominale waarde
   uitgereik word, word die verskil as aandelepremie beskou. Aandele wat
   geen nominale waarde het nie, word aandele sonder pariwaarde genoem.

[wysig] Genoteerde aandele

   Aandele in 'n maatskappy is vrylik verhandelbaar, behalwe in die geval
   van 'n private maatskappy, waarvan die oordraagbaarheid van die aandele
   beperk is. Om dit vir 'n moontlike koper en verkoper van 'n bepaalde
   aandeel makliker te maak om by mekaar uit te kom, het daar in die meste
   finansiële sentrums van die wêreld effektebeurse ontstaan. 'n Aandeel
   wat op 'n effektebeurs verhandel word, word op die beurs genoteer.

   Die eerste effektebeurs in Suid-Afrika was op Barberton; later het daar
   beurse in Kaapstad, Kimberley, Durban en Pietermaritzburg ontstaan.
   Hulle het egter gesluit en tans is die Johannesburgse Effektebeurs die
   enigste in die land. Die aandele van die meeste groot publieke
   maatskappye in Suid-Afrika word op die Johannesburgse Effektebeurs
   genoteer. Die prys van 'n aandeel op die beurs word bepaal deur die
   vraag na en aanbod van die bepaalde aandeel. Die dividend wat die
   aandeel verdien, die winsgewendheid van die maatskappy, die beeld van
   veiligheid deur die maatskappy geskep, en die algemene ekonomiese
   klimaat van die tyd is ook faktore wat 'n rol speel by die bepaling van
   die prys van die aandeel. Dit hoef dus glad nie ooreen te stem met die
   nominale waarde of uitgifteprys van die aandeel nie. Die prys waarteen
   'n bepaalde aandeel verhandel is, en die prys wat kopers bereid is om
   te betaal, of verkopers bereid is om vir die aandeel te aanvaar, word
   daagliks deur die effektebeurs beskikbaar gestel en in die meeste
   koerante gepubliseer. In die eenvoudigste vorm is dit in drie kolomme,
   byvoorbeeld: Veka 25 28 27. Die syfers dui aan, in sent per aandeel,
   onderskeidelik wat kopers aangebied het, wat verkopers wou hê, en
   waarvoor die aandeel uiteindelik verhandel is. 'n Aandeelhouer of
   belegger kan dus daagliks vasstel wat sy aandeel se markwaarde is.

   Koerante wat effektebeursverslae publiseer, het gewoonlik ook indekse
   vir elke afdeling op die beurs, en vir die beurs in sy geheel 'n
   algemene indeks. Die indeks vir 'n afdeling is die gemiddelde prys van
   'n uitgesoekte aantal goeie aandele in die betrokke afdeling op 'n
   bepaalde dag. Die gemiddelde vir al die afdelings saam gee die algemene
   indeks. Die indekse gee 'n aanduiding of daar 'n opwaartse of 'n
   afwaartse neiging is in die pryse van aandele in enige afdeling en van
   die beurs in sy geheel, as 'n mens hulle met indekse vir vorige dae
   vergelyk. 'n Algemene indeks waarvan 'n mens meermale hoor, is die
   Reuter-gemiddelde van die Johannesburgse Effektebeurs.

[wysig] Die Johannesburgse Effektebeurs

   Die Johannesburgse Effektebeurs word deur 'n voorsitter, 'n
   ondervoorsitter, en dertien ander bestuurslede beheer. Alleen lede kan
   daar aandele koop en verkoop - vir hulself en ook vir hul kliënte.
   Lidmaatskap word alleen toegestaan nadat die bestuur hom vergewis het
   van die finansiële vermoë van die applikant, wat 'n hoë toetreegeld
   moet betaal en voldoende sekuriteit moet lewer. As 'n lid nie die reëls
   nakom nie, kan hy sy lidmaatskap verbeur. Hy het ook die reg om sy
   lidmaatskap te verkoop, onderworpe aan die goedkeuring van die raad.
   Groot bedrae word vir só 'n lidmaatskap betaal.

   Die bestuur moet toestem tot die notering van 'n maatskappy se aandele
   op die beurs voodat hulle daar gekoop en verkoop mag word. So 'n
   beursnotering word net toegestaan nadat aan strenge voorskrifte voldoen
   is, en dit kan opgesê word as daar nie meer aan die vereistes voldoen
   word nie.

   Aanbiedinge van kopers en verkopers op die beurs word mondeling gedoen,
   en transaksies word mondeling gesluit. Hierdie mondelinge ooreenkomste
   word nooit verbreek nie, wat ook al daarna met die pryse van die
   verhandelde aandele en effekte gebeur.

   Aandele word met twee moontlike oogmerke gekoop: daar is beleggers wat
   hul kapitaal op hierdie manier belê om inkomste te kry uit die
   dividende wat maatskappye betaal, en daar is die spekulante wat probeer
   wins maak uit die verskil tussen die pryse waarteen hulle koop en
   verkoop. Die spekulante word ook in twee klasse verdeel: diegene wat
   koop met die hoop om later teen 'n hoër prys te verkoop - wat met ander
   woorde spekuleer op 'n styging in die pryse van aandele - word
   stygkopers of stygspekulante (in Engels bulls) genoem; diegene wat
   spekuleer op 'n daling in pryse - wat aandele verkoop wat hulle nog nie
   het nie, vir aflewering op 'n later stadium met die hoop om hulle dan
   teen 'n laer prys tekan koop - word daalkopers of daalspekulante (in
   Engels bears) genoem.

   Daar is voordele vir 'n maatskappy om sy aandele op 'n effektebeurs te
   noteer. Die belangrikste is seker dat die verhandelbaarheid van sy
   aandele verhoog word. Die maatskappy sal nou makliker die algemene
   publiek kan oorhaal om geld in die maatskappy te belê deur aandele op
   te neem, want die voornemende aandeelhouers is verseker dat sy aandele
   maklik sal kan verkoop as dit vir hom nodig sou wees.
   Kategorie: Ekonomie

