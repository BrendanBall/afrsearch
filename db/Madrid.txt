Madrid


                                            Madrid
                                         Kaart                       Wapen

                                                                      Vlag

                                          Land                      Spanje
                                         Gewes   Outonome Gewes van Madrid
                                    Koördinate            40°25'N, 03°42'O
                            Hoogte bo seevlak:
                                  Oppervlakte:                       667 m
                                      - Totaal                   607 vk km
                                    Bevolking:
                      - Totaal (Januarie 2007)                   3 233 054
                      - Metropolitaanse gebied            5 561 748 (2005)
                          - Bevolkingsdigtheid                 5 326/vk km
                                       Tydsone                       UTC+1
                                  Burgemeester Alberto Ruiz-Gallardón (PP)
                             Amptelike Webwerf           www.munimadrid.es

   Madrid is die hoofstad van Spanje en die Outonome Gewes Madrid met 'n
   oppervlak van 607 vierkante kilometer en is met 3,1 miljoen inwoners
   die derde grootste stad in die Europese Unie ná Londen en Berlyn. Die
   metropolitaanse gebied van Madrid (Comunidad de Madrid) het 'n
   oppervlak van sowat 8 000 vierkante kilometer en 'n bevolking van 5,8
   miljoen mense.

   Madrid lê teen die Manzanares-rivier in 'n uitgestrekte vlakte sowat
   vyftig kilometer suid van die bergreeks Sierra de Guadarrama, in die
   geografiese sentrum van die Iberiese skiereiland.

   Madrid is die historiese hoofstad van die Spaanse wêreldryk en die
   huidige politieke en kulturele sentrum van Spanje en sy finansiële en
   handelsentrum. Madrid dien as die setel van die Spaanse monargie en
   regering. Alhoewel die stad oor 'n hoogs moderne infrastruktuur beskik,
   het dit baie van sy historiese stadsbuurte, strate en geboue bewaar. Sy
   bekendste besienswaardighede sluit die reusagtige Koninklike Paleis van
   Madrid, die Teatro Royal (die Koninklike Skouburg) met sy
   gerestoureerde operahuis uit die jaar 1850, die Buen Retiro-park
   (gestig in 1631), die indrukwekkende 19de eeuse gebou van die Nasionale
   Biblioteek van Spanje (gestig in 1712), 'n internasionaal bekende
   argeologiese museum en drie eersterangse kunsmuseums in: Die
   Prado-museum, wat een van die uitstekendste kunsversamelings ter wêreld
   huisves; die Museo Nacional Centro de Arte Reina Sofia, wat die moderne
   kuns behandel, en die Thyssen-Bornemisza-museum in die gerenoveerde
   Villahermosa-paleis.

   Madrid is daarnaas ook die setel van 'n aartsbiskop, belangrike
   administratiewe en militêre instellings, ses universiteite en 'n aantal
   ander tersiêre instellings, die Internasionale Toerisme-organisasie
   (OMT) talle teaters, museums en kulturele instellings. Die Koninklike
   Paleis van Madrid, die Koninklike Klooster van San Lorenzo de El
   Escorial en die Prado-museum is die belangrikste in 'n lang lys van
   besienswaardighede.

   Inhoud

        * 1 Geskiedenis
        * 2 Klimaat
        * 3 Demografie
        * 4 Ekonomie
        * 5 Vervoer
             + 5.1 Lugverkeer
             + 5.2 Spoorweë
             + 5.3 Moltreine
        * 6 Kookkuns

[wysig] Geskiedenis

   Alhoewel die gebied van Madrid reeds in die prehistoriese tydperk
   bewoon is, dateer die eerste verwysings na die stad uit die 9de eeu,
   toe Mehmed I 'n klein paleis op die terrein van die huidige Palacio
   Real of Koninklike Paleis laat oprig. Ringsom die paleis ontstaan 'n
   klein sitadel, al-Mudaina. Die Manzanares-rivier, wat deur die Arabiere
   al-Majri ("die bron van water") genoem is, vloei naby die paleis en is
   die etimologiese oorsprong van die naam Majerit, wat later na die
   huidige spelling Madrid verander het.
   Die katedraal van Almudena
   Die katedraal van Almudena
   Die Escorial
   Die Escorial

   Tydens die Reconquista, die Christelike herowering van die Iberiese
   skiereiland, neem Alfonso I van Kastilië die sitadel in 1085 in. Hy wy
   die moskee as die Kerk van die Jonkvrou van Almudena. Sefardiese Jode
   en Moslems bly tot hulle verdrywing in die 15de eeu in die stad.

   In 1329 vergader die Cortes Generales as raadgewende liggaam van koning
   Ferdinand IV van Kastilië vir die eerste keer in die stad. Hendrik III
   van Kastilië (1379-1406) herbou die stad ná 'n tydperk van onluste en
   'n groot brand. Hy gee die voorkeur aan die versterkte El Prado buite
   die stadsmuur as sy nuwe residensie. Met die groot intog van Ferdinand
   en Isabella eindig die stryd tussen die koninkryke van Kastilië en
   Aragón.

   Koning Karel I van Spanje verenig die Koninkryke van Kastilië met sy
   hoofstad Toledo en Aragón met sy hoofstad Barcelona in die huidige
   Koninkryk van Spanje. Alhoewel Karel reeds beoog om Madrid tot die nuwe
   hoofstad van die land te verklaar, is die koninklike hof eers deur sy
   seun Filips II (1527-1598) na Madrid verskuif, wat van Madrid de facto
   die hoofstad van Spanje maak. Die stad Sevilla heers in hierdie tydperk
   nog steeds oor die Spaanse besittings in Wes-Indië, maar terselfdertyd
   oorheers Madrid Sevilla. Met die uitsondering van 'n kort tydperk
   tussen 1601 en 1606, toe Filips (Felipe) III sy hof na Valladolid
   verskuif, is die lot van Madrid nou met dié van Spanje verbonde. Tydens
   sy Siglo de Oro, die Goue Eeu in die 16de en 17de eeu, toon Madrid min
   ooreenkomste met ander Europese hoofstede; die bevolking bly in
   ekonomiese opsig van die hof afhanklik.
   Die hoek van Gran Via en Alcalastraat
   Die hoek van Gran Via en Alcalastraat
   Die Paleis van Kommunikasie (links) en die Bank van Spanje
   Die Paleis van Kommunikasie (links) en die Bank van Spanje

   Filips (Felipe) V neem die besluit om die stad by ander Europese
   metropole aan te pas en laat tydens sy heerskappy nuwe paleise soos die
   Palacio Real oprig. Tog word Madrid eers in die tyd van die populêre
   koning Karel (Carlos) III (1716-1788) 'n moderne stad. Toe Carlos IV
   (1748-1819) as sy opvolger koning van Spanje word, breek 'n opstand
   uit. Carlos III neem ná die Muitery van Aranjuez, wat deur sy eie seun
   Fernando VII aangevoer is, afstand van die troon. Die heerskappy van
   Fernando VII word met die inname van Madrid deur Franse troepe in Mei
   1808 beëindig. Die opstand van die plaaslike bevolking teen die Franse
   troepe is meedoënloos neergeslaan en ondermyn vir 'n lang tyd Frankryk
   se heerskappy in Spanje en sy reputasie in Europa.

   Ná die onafhanklikheidsoorlog keer Fernando VII in 1814 terug op die
   troon, tog word hy as gevolg van 'n liberale militêre rewolusie deur
   kolonel Riego gedwing om die eed op die grondwet af te lê. In die
   volgende dekade wissel liberale en konserwatiewe regerings mekaar af.
   Onder die heerskappy van Isabel II (1830-1904) vlam politieke spannings
   weer op. Ná 'n tweede opstand en die uitroeping van die Eerste Spaanse
   Republiek word die monargie heringevoer. Die Tweede Spaanse Republiek
   maak 'n einde aan die monargiese stelsel, tog mond die politieke
   konflik tussen fasciste en republikeine in die Spaanse Burgeroorlog
   (1936-1939) uit. Madrid, wat tot by die einde van die oorlog 'n
   republikeinse vesting bly, is een van die stede wat die swaarste deur
   die gevegte getref word, en dit is ook die eerste waar siviele teikens
   deur bomaanvalle verwoes word.
   Die Plaza del Sol in die sentrum van Madrid
   Die Plaza del Sol in die sentrum van Madrid
   Die Nubiese Templo de Debod
   Die Nubiese Templo de Debod

   Tydens die diktatuur van generaal Francisco Franco groei die nywerhede
   veral in die suide van Madrid en lok duisende binnelandse migrante van
   die platteland. Die suidoostelike randgebiede van die hoofstad
   ontwikkel tot uitgestrekte krotbuurte, maar is terselfdertyd die
   politieke en kulturele sentrum van die demokratiese weerstandsbeweging.
   Die tydperk tussen 1965 en 1973 word deur 'n aantal stakings en
   studenteproteste gekenmerk.

   Ná die afsterwe van generaal Franco in 1975 aanvaar die nuwe
   demokratiese partye sy wens dat die konstitusionele monargie met Juan
   Carlos I as koning heringevoer moet word, onder meer om die stabiliteit
   en demokrasie ná die einde van die diktatuur nie in gevaar te bring
   nie.

   Met die ekonomiese opswaai van die tagtigerjare vestig Madrid sy
   posisie as die leidende ekonomiese, kulturele, industriële,
   tegnologiese en onderwyssentrum van die Iberiese skiereiland.

   In 1992 is Madrid die kulturele hoofstad van Europa.

   'n Bomaanslag, wat Madrid se beroepsverkeer op 11 Maart 2004 tydens die
   spitsuur tref, eis tweehonderd slagoffers. Islamitiese terroriste het
   die bomme as vergelding vir Spanje se militêre aanwesigheid in Irak in
   'n trein geplaas.

[wysig] Klimaat

   Die gebied van Madrid lê in die droë Mediterreense klimaatsone met
   sowat 2 800 sonskynure per jaar, tog is die nagtelike temperature en
   veral die winters as gevolg van die stad se ligging van meer as 600
   meter bo seevlak kouer as in die kusgebiede. Die somers is baie warm,
   met temperature van meer as 30 °C in Julie. Reënval kom hoofsaaklik in
   die lente en herfs voor; die gemiddelde reënval is 439 mm per jaar. Die
   gemiddelde temperatuur is 5 °C in Januarie en 24 °C in Julie.

[wysig] Demografie

   Die bevolking van Madrid groei veral in die 20ste eeu danksy die
   industrialisering en die binnelandse en internasionale migrasie. Ná 'n
   tydperk van stabilisasie, waartydens net die voorstede 'n
   noemenswaardige bevolkingsaanwas toon, neem Madrid se inwonerstal teen
   die begin van die 21ste eeu weer vinnig toe.

   Tans is sowat 85 persent van die bevolking Spanjaarde, terwyl groot
   groepe immigrante uit Latyns-Amerika, Europa, Noord- en Wes-Afrika
   hulle in die laaste jare in die stad gevestig het. Die grootste
   gemeenskappe van buitelandse herkoms is immigrante uit Ecuador
   (83 967), Marokko (51 300), Sjina (48 973), Colombia (37 218) en Peru
   (32 791). 86 persent van die bevolking is Rooms-Katoliek.

[wysig] Ekonomie

   Die Urbanización AZCA is die sentrale sakekern van Madrid
   Die Urbanización AZCA is die sentrale sakekern van Madrid

   Met die begin van die heerskappy van Filips II word Madrid die
   nasionale hoofstad van Spanje, tog bly dit in teenstelling met ander
   Europese metropole vir 'n lang tydperk bloot die administratiewe
   sentrum van die land.

   Die industralisering van Madrid neem 'n aanvang ná die Spaanse
   Burgeroorlog in die dertigerjare van die twintigste eeu. Die
   belangrikste nywerhede is aanvanklik meganiese, elektroniese en
   farmaseutiese ondernemings. Tans beskik Madrid ook oor beduidende
   chemiese, motor- en vliegtuignywerhede. Tekstiele en voedselverwerking
   is eweneens belangrik.
   Die Puerta de Europa-wolkekrabber
   Die Puerta de Europa-wolkekrabber

   Die sentralistiese beleid van die Spaanse staat bevorder die vinnige
   groei van Madrid se ekonomie, en baie maatskappye vestig hulle
   hoofkwartiere in die stad. Naas die buitelandse banke en die groot
   assuransiemaatskappye het meer as die helfte van die Spaanse
   ondernemings en die Spaanse effektebeurs Bolsa hulle hoofkwartiere in
   Madrid. Die grootste internasionale maatskappye in Madrid is onder meer
   IBM, Peugeot, Procter and Gamble, Shell en Siemens. Die meeste banke en
   internasionale ondernemings het hulle langs die Paseo de la Castellana
   in die noorde van die stad gevestig. Die gebied, wat ook as
   Urbanización AZCA bekend staan, is nou die besigheidsdistrik van
   Madrid. Barcelona is 'n belangrike mededinger en begin al hoe meer
   internasionale maatskappye lok, wat daar hulle hoofkwartiere vestig.

   Die onlangse de-industrialisering en die opkoms van die tersiêre sektor
   as die nuwe ekonomiese swaartepunt voeg finansies, die mediabedryf en
   kommunikasie by die bestaande administratiewe dienste by. Die vervoer-
   en kommunikasiesektor verskaf tans meer as 150 000 werkgeleenthede.
   Daarnaas speel ook die toerisme met jaarliks meer as vyf miljoen
   besoekers 'n belangrike rol. Dit steun veral op toeriste met kulturele
   belangstellings.

[wysig] Vervoer

[wysig] Lugverkeer

   Die lughawe Barajas
   Die lughawe Barajas
   Die treinstasie Atocha
   Die treinstasie Atocha

   Die Internasionale Lughawe Madrid-Barajas (MAD) is die belangrikste op
   die Iberiese skiereiland en verbind Spanje met die metropole van
   Europa, Amerika en die res van die wêreld.

   Met jaarliks meer as 45 miljoen passasiers is dit een van die twintig
   grootste lughawens ter wêreld, en met die oog op die jaarlikse
   groeisyfer van tien persent is 'n nuwe vierde terminaal (T4), tans die
   grootste in Europa, in 2006 bygevoeg. Vanweë sy groot afstand na die
   res van die lughawe het Terminaal 4 in 2007 sy eie moltreinstasie
   gekry. Die kapasiteit van Madrid se lughawe is tans tot 70 miljoen
   passasiers per jaar verhoog.

[wysig] Spoorweë

   Die nasionale spoorwegnet van Spanje, die Red Ncional de Ferrocarriles
   Españoles (Renfe), is die belangrikste aanbieder van
   spoorwegverbindings. Madrid se hoofstasies is Atocha en Chamartín.

   'n Nuwe stelsel van hoësnelheidstreine, die Alta Velocidad Española
   (AVE), word tans beplan en sal in die volgende dekade met sy nuwe
   spoorwegnet van 7 000 kilometer Madrid met ander belangrike provinsiale
   stede in Spanje verbind. Reistye sal steeds minder as vier ure wees.

   Die eerste hoësnelheidslyn verbind sedert 2005 Atocha met die stede
   Toledo en Sevilla in die suide en Zaragoza en Lleida in die weste. Die
   lyn sal teen die jaar 2007 uitgebou word tot by Málaga in Suid-Spanje
   en die Katalaanse hoofstad Barcelona aan die weskus.

[wysig] Moltreine

   Die moltreinnetwerk is aangepas by die bevolking van sowat ses miljoen
   mense in die metropolitaanse gebied van Madrid en is nou een van die
   mees uitgestrekte ter wêreld. Die netwerk word vinnig uitgebou; met die
   nuwe verbinding "Metrosur" na die suidwestelike voorstede beskik Madrid
   oor die tweede grootste moltreinnetwerk in Wes-Europa na Londen.

   Die provinsie van Madrid word deur 'n spoorwegnet, wat veral op
   pendelaars gemik is (Cercanías), met die sentrum verbind.

[wysig] Kookkuns

   Cocido Madrileño
   Cocido Madrileño

   Net soos elders in Spanje speel etes 'n groot rol, en mense besoek die
   plaaslike restourante ook grag vanweë die geselligheid wat 'n
   gemeenskaplike maal bied. Madrid beskik oor 'n groot verskeidenheid
   gastronomiese instellings, wat van klein tapas-kroeë tot by
   eersterangse restourante strek.

   Alhoewel Madrid nou 'n groot aantal immigrante-gemeenskappe huisves, lê
   die klemtoon nog steeds op die tradisionele Spaanse kookkuns. Naas
   allerlei soorte braaivleis is visgeregte baie gewild, aangesien Madrid
   oor die tweede grootste vismark ter wêreld beskik.

   Tipiese geregte en spesialiteite is Cocido Madrileño (ertjies en ander
   groente soos aartappels en worteltjies, wat saam met hoender- of
   varkensvleis bedien word), Sopa de Ajo (knoffelsop), Tortilla de
   patatas ('n soort eierstruif, wat van aartappels gemaak word) en Besugo
   al horno (gebakte karper). Tapas is klein happies, wat van enige soort
   voedsel berei en as 'n voorgereg saam met bier of wyn geniet word.

   Soet snoeperye sluit torrijas madrileñas ('n gereg, wat van melk,
   eiers, heuning en suiker berei word), barquillos (wafels), bartolillos
   con crema ('n soort tert), buñuelos ('n gevulde gebak), mazapán
   (marsepein), turrón (nougat) en rosquillas de anís ('n soort
   anys-gebak).
   Kategorieë: Spanje • Stede in Spanje • Hoofstede in Europa

