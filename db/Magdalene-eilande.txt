Magdalene-eilande


   Die Magdalene-eilande
   Die Magdalene-eilande

   Die Magdalene-eilande (Frans: Îles-de-la-Madeleine, Engels: Magdalen
   Islands) is 'n klein Kanadese eilandgroep in die Sint-Laurens-golf met
   'n oppervlakte van 194,8 vierkante kilometer en 'n bevolking van sowat
   13 000 mense (2005), wat 'n heenkome in die toerismebedryf vind of as
   vissers en robbejagters werksaam is. Die eilande maak deel uit van die
   provinsie Quebec, alhoewel hulle nader aan die provinsies
   Prins-Edward-Eiland en Nova Scotia lê. Die grootste eilande is Alright,
   Amherst, Brion, Coffin, East, Entrée, Grindstone, Grosse en Wolf. Die
   res van die argipel bestaan uit klein eilandjies. In administratiewe
   opsig vorm hulle die munisipaliteit Magdalene-eilande. Die destydse
   burgemeester is Joël Arseneau.
   'n Vuurtoring op die Île Havre-Aubert
   'n Vuurtoring op die Île Havre-Aubert

   Die eerste Europese seevaarder, wat die eilande besoek het, is Jacques
   Cartier, wat hier in die jaar 1534 voet aan wal gesit het.

   In 1755 word die eilande deur Franstalige Akadiërs bewoon, wat nie deur
   die Britse uitdrywing van die Franse bewoners van die maritieme
   provinsies geraak is nie. Baie eilandbewoners wys vandag nog steeds met
   trots die Akadiese vlag en beskou hulleself as 'n selfstandige
   gemeenskap, wat nie met die bevolking van die res van Quebec
   vereenselwig moet word nie.

   'n Ander gedeelte van die bevolking bestaan uit die nakomelinge van
   skipbreukelinge. Meer as vierhonderd skepe het in die Magdalene-gebied
   vergaan, en die oorlewendes van die bemannings is een van die oudste
   Engelstalige gemeenskappe in Quebec. Baie van hulle het mettertyd met
   die Franstalige bevolking versmelt of die eilande verlaat, tog is daar
   nog steeds Engelstalige nedersettings, veral op die eiland Entrée.
   Rotswande langs die strand van Grosse-Île
   Rotswande langs die strand van Grosse-Île

   Met die uiteindelike oprigting van vuurtorings het die aantal
   skipbreuke afgeneem, ofskoon daar nog baie ou rompe op die strande en
   in die water lê.

   Met die uitputting van die plaaslike visgronde het die toerismebedryf
   die belangrikste bron van inkomste vir die bevolking geword, net soos
   in die aangrensende provinsies van Prins-Edward-Eiland, Nova Scotia en
   Nieu-Brunswick. Die argipel is besonder aantreklik vir Franstalige
   Québecois, wat die strandlewe en watersport kan geniet en met die
   plaaslike bevolking in hul eie taal kan gesels. Die Magdalene-eilande
   lok met baie kilometers van wit sandstrande en rotswande van verwerende
   sandsteen. Die eilandgroep is 'n eersterangse bestemming vir
   kampeerders, wat die eilande met hull fietse wil verken, en
   kajak-geesdriftiges.

   Tot by die 20ste eeu is die argipel tydens die winter volledig afgesny
   van die vasteland, aangesien bote destyds deur die pakys vasgekeer is.
   Die eilandbewoners het ook oor geen kommunikasiemiddels vir kontak met
   die vasteland beskik nie. In die jaar 1910 het hulle 'n noodroep na die
   vasteland uitgestuur met behulp van baie briewe, wat in 'n melassevat
   geplaas en verseël is. Toe die drywende vat aan die oewer van die
   Kaap-Breton-eiland beland het, is 'n ysbreker deur die regring gestuur
   om bystand aan die bewoners te verleen. Binne enkele jare het die
   eilande een van die nuwe telegrawe verkry om sodoende tydens die
   wintermaande tenminste oor 'n kommunikasiemiddel te beskik. Die vat het
   groot bekendheid verwerf, en die toeristewinkels verkoop namaaksels
   hiervan.

[wysig] Eksterne skakels

     * Toerismekantoor van die Magdalene-eilande
     * Die amptelike webwerf vir toeriste
     * Stories van die Magdalene-eilande
     * Inligting vir toeriste, verskaf deur die Toerismekantoor van die
       provinsie van Québec

   Kategorie: Quebec

