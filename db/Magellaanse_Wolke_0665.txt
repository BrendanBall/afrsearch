Magellaanse Wolke


   Die Groot Magellaanse Wolk
   Die Groot Magellaanse Wolk

   Die Magellaanse Wolke is twee onreëlmatig gevormde dwergsterrestelsels,
   wat digby ons eie Melkweg in die Plaaslike Groep lê. Hulle staan bekend
   as die Groot en die Klein Magellaanse Wolk. Vir die mense van die
   suidelike halfrond is die twee sterrestelsels steeds met die blote oog
   sigbaar; die oudste verwysing in die Persiese sterrekyker Al Soefi se
   Boek van die Sterre dagteken uit die jaar 964.

   Die Portugese seevaarder Ferdinand Magellaan is die eerste Europeër wat
   die Magellaanse Wolke in die jaar 1519 beskryf. Met die teleskoop word
   die Groot Magellaanse Wolk as 'n klomp sterre, sterregroepe, newels,
   stof en gas herkenbaar.

   Met 'n deursnee van sowat 50 000 ligjare en 'n massa, wat gelykstaan
   aan 25 miljarde sonne, is die Groot Magellaanse Wolk ná ons Melkweg,
   die Andromedanewel en die Driehoeknewel die vierde grootste
   sterrestelsel in die Plaaslike Groep, met sowat tien persent van die
   Melkweg se massa. Daar is net twee dwergsterrestelsels, dié van die
   sterrebeelde Canis Major en Sagittarius, wat nog nader by ons eie
   Melkweg lê.

   Die Groot Magellaanse Wolk lê in die sterrebeelde Dorado (Swaardvis) en
   Mensa (Tafelberg), die Klein Magellaanse Wolk in Tucana (Toekan). Die
   klein afstande en hulle uitgestrekte vorm lei daartoe dat ons op die
   aarde 'n skynbare deursnee van respektiewelik sowat 6° en 3,5°
   waarneem. Hulle is gevolglik vir mense in die suidelike halfrond met
   die blote oog sigbaar.

   Inhoud

        * 1 Gegewens
        * 2 Afstand
        * 3 Beskrywing
        * 4 Sterrekundige objekte
        * 5 Eksterne skakels

[wysig] Gegewens

   Naam Naam in katalogusse Tipe Afstand [kLj] Afstand [kpc] Deursnee
   [kpc] Massa [M[☉]] Regte klimming Deklinasie Skynbare ligkrag
   GMW ESO 56-115 Irr (SBm?) ~163 ~50 7,7 10^10 05h 24,0m -69° 48' 0,9 mag
   KMW NGC 292 Irr ~209 ~64 3,1 2·10^9 00h 51,0m -73° 06' 2,7 mag

   Opmerking: kLj beteken Kiloligjaar en staan gelyk aan duisend ligjare;
   kpc beteken Kiloparsec of duisend Parsec; M[☉] beteken sonmassa.

[wysig] Afstand

   Die Klein Magellaanse Wolk
   Die Klein Magellaanse Wolk

   Die afstand van veral die Groot Magellaanse Wolk speel in die
   buitegalaktiese sterrekunde van die laaste eeu 'n belangrike rol, tog
   lei dit tegelykertyd tot verwarring. Die buitegalaktiese afstandmeting
   berus op die verhouding tussen periode en helderheid van die
   veranderlike Cepheïede-sterre. Hierdie verhouding is nie net by
   soortgelyke sterre in die Klein Magellaanse Wolk ontdek nie, dit word
   ook nog steeds aan die hand van die Groot Magellaanse Wolk se Cepheïede
   bepaal en getoets. Die moontlike foute, wat by die afstandmeting van
   die Magellaanse Wolke ontstaan, word ongelukkig oorgedra na die
   afstandmeting van ander hemelstrate. Groot skommelings by die kosmiese
   skale in veral die eerste helfte van die 20ste eeu het hulle oorsaak in
   foutiewe interpretasies van die verhouding van periodes en helderheid.

   Hierdie probleme verklaar die afwykende gegewens oor die afstand van
   die Magellaanse Wolke, wat in die bestaande bronne met tussen 40 en 80
   kpc gelys word. Die presiese afstande is nog steeds onderwerpe van die
   destydse navorsing, tog is 'n groot aantal nuwe gegewens in verband met
   die navorsing oor die supernova 1987A verkry. Teenswoordig word
   afstande tussen 44 en 51 kpc (143 000 tot 166 000 ligjare) algemeen
   aanvaar.

[wysig] Beskrywing

   Die Klein Magellaanse Wolk bestaan moontlik uit twee hemelstrate, wat
   met mekaar versmelt en op dieselfde siglyn lê, sodat hulle nie maklik
   van mekaar onderskei kan word nie. Daar is sowat een miljard sterre in
   die Klein Magellaanse Wolk. Die Groot Magellaanse Wolk met sowat tien
   miljard sterre is blykbaar 'n taamlik jong hemelstraat, aangesien dit
   groot waterstofryke gebiede (sogenamde HII-gebiede) insluit, waar
   sterre nog steeds in groot getalle gevorm word. Daar is ook twee blou
   superreus-sterre van skitterende helderheid, wat in hierdie vorm nie in
   ons eie hemelstaat bestaan nie. Hulle verbrand hul waterstof teen 'n
   asemberowende snelheid.

   Die Groot Magellaanse Wolk se ligkrag is een vierde van dié van die
   Melkweg, terwyl die Klein Wolk slegs 'n vyfentwintigste van dié
   ligsterkte het. Albei hemelstrate word gevorm deur objekte van die
   sogenaamde sterrekundige populasie I. Die sterre van die Klein
   Magellaanse Wolk blyk gelykmatiger versprei te wees as dié van die
   Groot Wolk.

[wysig] Sterrekundige objekte

   Die oorblyfsels van die supernova 1987a
   Die oorblyfsels van die supernova 1987a

   Die Magellaanse Wolke bevat 'n magdom sterrekundige objekte vir
   amateur-astronome soos die Tarantulanewel, 'n gasnewel van die
   sterrebeeld Dorado, wat in die sterrekundige katalogusse as NGC 2070
   gelys is en oor 'n lengte van 900 ligjare strek. Sy gasinhoud staan
   gelyk aan 'n half miljoen sonmassa's. Die newel staan bekend vir sy
   groot aantal van ligsterke jong sterre en is moontlik die grootste van
   sy soort. Moontlik skuil 'n reusagtige ster met sowat 2 500 sonmassa's
   agter die newel.

   Baie sterregroepe in die Magellaanse Wolke is reeds met die blote oog
   sigbaar, soos die groepe van blou sterre wat as bolvormige klompe
   waargeneem word en in hierdie vorm nie in ons eie Melkweg voorkom nie.

   In 1987 ontplof die SN1987A in die Groot Magellaanse Wolk, wat danksy
   die nabyheid die moontlikheid gebied het om die supernova en sy
   uitwerkings noukeurig te bestudeer.

   Die Magellaanse Wolke is met mekaar en met ons Melkweg deur middel van
   'n dun band van waterstof verbind, die sogenaamde Magellaanse Stroom.
   Hulle beweeg teen 'n snelheid van sowat 55 kilometer per uur nader aan
   mekaar.

[wysig] Eksterne skakels

     * Die webwerf van die Magellaanse Wolke-werkgroep
     * "Die Kaapse Wolkies" - Artikel van die Astronomical Society of
       Southern Africa

   Kategorie: Sterrekunde

