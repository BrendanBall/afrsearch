Magna Graecia


   Magna Graecia omtrent 280 v.C.
   Magna Graecia omtrent 280 v.C.
   Tempel van die godin Athene in Paestum
   Tempel van die godin Athene in Paestum

   Die term Magna Graecia (Latyn, letterlik "Groot-Griekeland"; Grieks
   Megalê Hellas/Μεγάλη Ελλάς) verwys na die gebiede in die antieke
   Suid-Italië en Sisilië, waar Griekse setlaars hulle sedert die 8de eeu
   v.C. gevestig het. Magna Graecia het talle digbevolkte stede en
   onafhanklike state behels, wat dikwels oorlog teen mekaar gevoer het.

[wysig] Oorsprong

   Sedert die 8de eeu v.C. het Griekse setlaars kolonies in die gebied van
   die huidige Kalabrië, Kampanië, Basilikata, Apulië en in die suid-ooste
   van Sisilië begin stig. Die setlaars het hulle merendeels langs die
   kuslyne en in die nabyheid van riviere en fonteine gevestig, waar 'n
   aantal beduidende stede soos Taras, Kyme, Metapontion, Sybaris, Kroton,
   Rhegion, Paeston en Napels gestig is. Die kolonies in Sisilië met
   belangrike stede soos Naxos, Zankle en Syraka is deur die Griekse
   geskiedkundiges nie by die Magna Graecia gereken nie - maar wél deur
   hulle Romeinse eweknieë.

   Vanaf die 3de eeu v.C. het die naam Magna Graecia (Grieks: Megále
   Hellás) gebruiklik geword. Die term het veral na die bevolking en sy
   kultuur verwys en nie na 'n bepaalde geografiese streek nie en was
   daarop gemik om die belangrikheid van die Griekse gebiede in
   Suid-Italië teeenoor die Griekse stamlande te beklemtoon.

[wysig] Emigrasie uit die Griekse moederland

   Sodra die voedselproduksie in 'n antieke Griekse stad nie meer in die
   groeiende bevolking kon voorsien nie, of 'n bepaalde groep in 'n
   politieke konflik 'n neerlaag gely het en verban is, het burgers
   geëmigreer. Die emigrante is deur die stedelike owerhede dikwels van
   skepe, wapens, landbougereedskap, voedselvoorrade, saad en 'n
   sogenaamde oikis (Grieks: "stigter van 'n kolonie") voorsien.

   Die oikis was die leier van die ekspedisie, het oor die nodige kennis
   en ervaring beskik en was gewoonlik 'n gerespekteerde burger in sy
   geboortestad. Hy was dikwels van adellike afkoms en het van die
   owerhede die opdrag gekry om die ekspedisie na Italië of ander gebiede
   van die Middellandse See voor te berei. Die oikiste was soms ook
   avonturiers of ervare seevaarders, wat groepe van mense uit
   verskillende Griekse geweste na 'n nuwe tuiste gelei het.

   Die oikiste het voor hulle vertrek om die gode se beskerming gebid.
   Gewoonlik het hulle aan 'n heiligdom soos dié van die god Apollon in
   Delphi besoek afgelê en die god gevra watter bestemming die mees
   gunstige sou wees. Priesters het die goddelike openbarings verkondig.
   Die bekendste oikiste was Archias (stigter van Syrakusai), Evarco
   (Katane) en Phalantus (Tarentum).

[wysig] Griekse taalgebiede in die huidige Suid-Italië

   'n Klein minderheid in Kalabrië en veral in Salento in Apulië praat nog
   steeds die Griekse Italiot-dialek of Griko - 'n taal met Oud-Griekse,
   Bisantyns-Griekse en Italiaanse elemente. Hierdie bevolkings het hulle
   oorsprong in die Bisantynse invalle in Suid-Italië tussen die 6de en
   10de eeu.

   Die laaste sensus, waartydens die Griekse bevolking in Italië presies
   opgeneem is, het in 1921 plaasgevind. Destyds het 19 672 Italianers
   Griekse dialek as huistaal gepraat, waarvan 16 033 in Apulië en 3 639
   in die uiterste suide van Kalabrië. Nie-amptelike skattings in 1930 het
   die aantal Griekksprekendes op sowat 36 000 beraam. Vandag is daar
   omtrent 10 000 mense wat nog 'n kennis van die Griekse dialekte het.
   Kulturele betrekkinge met Griekeland is in 1955 aangeknoop, en drie
   tydskrifte het hulle vir die bewaring van die Griekse kultuur beywer.
   Die belangrikste digter en verteenwoordiger van die sogenaamde Griekse
   renaissance was Vito Domenico Palumbo (1854-1918), 'n boorling van
   Calimera naby Salento.
   Kategorie: Geskiedenis van Griekeland

