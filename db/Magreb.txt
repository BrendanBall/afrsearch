Magreb


   Die Arabiese Magreb-vereniging.
   Die Arabiese Magreb-vereniging.

   Die Magreb, ook gespel Maghreb, (Arabies: المغرب العربي, Dzjeziret al
   Maghreb oftewel al-Maġrib al-ʿArabī, wat "eiland van die weste" of
   "eiland van die ondergaande son" beteken), ook genoem die Atlasstreek,
   is 'n streek in die noorde van Afrika. Net soos ander Mediterreense
   lande, was die Atlasgebied vanweë sy seeligging gedurig aan die
   invloede van die verskillende beskawingsgroepe blootgestel wat deur die
   geskiedenis om die beurt die Mediterreense gebied beheer het. Die
   Magreb kan ten beste begryp word wanneer dit beskou word in die lig van
   die talle ooreenkomste en verskille wat die streek ten opsigte van
   ander lande om die Middellandse See en ten opsigte van die Wes-Kaap van
   Suid-Afrika toon, asook ten opsigte van die kontraste met die res van
   Afrika.

   Inhoud

        * 1 Ligging
        * 2 Klimaat
        * 3 Landskap
        * 4 Landbou
        * 5 Ekonomie
        * 6 Kultuur

[wysig] Ligging

   Geleë in die noordwestelike uithoek van Afrika, word die Magreb in die
   suide deur die Sahara van die res van Afrika afgesny, met die
   Middellandse See ten noorde en ten ooste, en die Atlantiese Oseaan ten
   weste daarvan. Die streek beslaan 'n totale oppervlakte van nagenoeg
   750 000 km², wat gevorm word deur 95% van Marokko in die weste, 10% van
   Algerië in die middel, en 75% van Tunisië in die ooste. Dit bevat
   bykans 100% van die bevolking van Marokko, 95% van dié van Algerië, en
   meer as 95% van dié van Tunisië.

[wysig] Klimaat

   Die klimaat is tipies Meditirreens (soos in die Wes-Kaap), met koel,
   nat winters, en droë, warm somers. Sneeu is in die winter algemeen op
   die hoër berge, terwyl reënval van noord (by die see) na die suidelike
   binneland afneem. Die Magreb gaan suidwaarts oorgaan in die droë Sahara
   (net soos die Wes-Kaap in die droë Karoo oorgaan), terwyl ander
   Mediterreense lande verder noord aan nog vogtiger landstreke grens. Die
   temperature is hier ook hoër, terwyl droë steppe-plato's nie eintlik in
   Europa voorkom nie. Juis die droër aard van die Magreb veroorsaak dat
   min standhoudende riviere aangetref word, wat die besproeiings- en
   hidroëlektriese potensiaal van die streek aan bande lê.

[wysig] Landskap

   Wat landvorme betref, val dit dadelik op dat die Magreb en ons Wes-Kaap
   die enigste gebiede in Afrika is waar plooiberge (berge wat ontstaan
   a.g.v. groot drukkragte wat die aardkors as het ware opvou) aangetref
   word. Die Atlasberge is eintlik 'n voorsetting van die plooibergstelsel
   om die Middellandse See, waarvan bv. die Alpe deel vorm. In Tunisië is
   die Atlasberge 'n ingewikkelde bergmassa wat weswaarts in Algerië in
   twee verdeel. Die laer noordelike kusreekse van die Tell-Atlas word
   hier van die suidelike Sahara-Atlas geskei deur die Karoo-agtige Plato
   van die Sjots. Verder wes, in Marokko, word die Tell-Atlas voortgesit
   in die noordelike Rif, terwyl die suidelike Sahara-Atlas in drie reekse
   verdeel: die Middel- en die Hoë Atlas, met die Anti-Atlas suid van
   laasgenoemde. Dzjebel Toubkal (4 165 m) in die Hoë Atlas is die hoogste
   spits in die hele streek. 'n Verdere ooreenkoms is hier die smal,
   vrugbare kusvlaktes, en die talle besproeibare valleie, net soos in die
   Wes-Kaap en om die Middellandse See.

   Vanweë die onherbergsaamheid van baie berggedeeltes en die
   ontoeganklikheid van ruwe kuste, het groot dele van die Magreb (veral
   in Marokko) grootliks onaangetas gebly deur Europese invloede.

   Tipiese Meditirreense plantegroei, soos fynbos en struike, is algemeen
   in die Magreb, met woude van bladwisselende eike en kurkeike, asook
   denne en seders in die vogtiger berge. Op die hoër maar droë plato's
   groei esparto-gras, wat vir gebruik in die papierindustrie ingesamel
   word.

[wysig] Landbou

   Die grondgebruik ten opsigte van produkte wat verbou word, asook
   omstandighede van verbouing, stem grootliks ooreen met dié in
   Suid-Afrika se Wes-Kaap en met die Meditirreense landboupatrone. Ten
   eerste word gewasse verbou wat geheel en al van reën afhanklik is;
   daarvan is grane, veral gars en koring, die beste voorbeelde.
   Verbouinstipes wat daarteenoor lank sonder reën kan klaarkom, soos
   olywe, vye, en neute (amandels, okkerneute), is weer van meer
   permanente belang. Hierbenewens word besproeiingslandbou van al groter
   belang in die Magreb. Druiwe (en wyn), sitrusvrugte, sagte vrugte en
   groente word veral só verbou en op die markte van Europa van die hand
   gesit.

   Die Magreb word onderskei deurdat daar 'n groter betrokkenheid by
   veeboerdery voorkom, war ook meer nomadies beoefen word. Oor die
   algemeen is 'n groter persentasie van die bevolking by die landbou
   betrokke as in moderner state. In ál drie die state is ongeveer die
   helfte van die bevolking op die landbou vir 'n bestaan aangewese - 'n
   persentasie wat weer heelwat laer is as die res van Swart Afrika.

[wysig] Ekonomie

   Boumalne du Dades, dorpie in Marokko.
   Boumalne du Dades, dorpie in Marokko.

   Die huidige ekonomiese opset in die Magreb is grootliks te danke aan
   die bydrae van Europese Blankes. Die grondslag van die moderne
   landbousektor (bv. die wynbedryf), die vervoerstelsel, en die
   industriële ontwikkeling, is tydens die koloniale tydperk Blanke
   (hoofsaaklik Franse) koloniste gelê. Die getal koloniste het aangegroei
   tot bykans twee miljoen, maar ná die onafhanklikwording van die drie
   Magrebstate het 'n groot uittog gevolg, sodat daar vandag nie veel meer
   as 200 000 Blankes in die Magreb woonagtig is nie.

   Die Magreb beskik oor 'n redelike verskeidenheid van minerale. In
   Marokko word fosfaat, ru-olie, mangaan, yster, sink, lood, kobalt en
   steenkool ontgin. Algerië (die Sahara-gedeelte uitgesluit) delf yster,
   sink, lood en fosfaat, terwyl in Tunisië olie, aardgas, fosfaat, lood,
   sink en yster ontin word.

   Hoewel die Magrebstate industrieel hoër ontwikkel is as die state van
   Swart Afrika, maak fabrieksnywerhede nog net 'n klein persentasie van
   die ekonomiese aktiwiteite uit. Voedselverwerking en tuisnywerhede is
   die belangrikste groep, terwyl fabrieke vir petrochemiese produkte,
   voertuigmontering, tekstielware en kunsmis 'n groeiende aandeel
   verwerf.

   Die vervoerstelsel van die hele Noord-Afrika toon 'n opmerklike
   konsentrasie in die Magreb. Die vervoernet is grootliks uit die
   koloniale tydperk oorgeërf en, hoewel dit soms erg verwaaloos is, is
   verbindings deur die hele streek voldoende. Ongeveer 30 000 km
   teerpaaie en bykans 8 000 km spoorlyne is in die kus in gebruik. In die
   talle inhamme langs die kus word 'n groot aantal uitstekende hawens
   aangetref.

   Toerisme is 'n belangrike verdiener van buitelandse valuta, want
   ongeveer twee miljoen toeriste sak jaarliks op veral Tunisië en Marokko
   toe. Die goue Afrika-strande, die eg Oosterse atmosfeer van die ou
   stede, die uitmuntende Arabiese argitektuur en die ruïnes uit die
   Romeinse tyd verskaf die grootste aantrekkingskrag.

   Jaarliks werk daar ook gemiddeld meer as 'n miljoen mense as
   "gasarbeiders" uit die Magreb in Europa, waar hulle die minder
   aangename beroepe beoefen. Hul tuisstate verkry egter op hierdie wyse
   belangrike buitelandse valuta, omdat die arbeiders die meeste van hul
   lone huis toe stuur na hul gesinne.

[wysig] Kultuur

   Nagtelike uitsig van Tunis.
   Nagtelike uitsig van Tunis.
   Casablanca, Marokko.
   Casablanca, Marokko.

   Kultureel is Magreb meer eiesoortig. Die gebied vorm die westelike
   vleuel van die Moslemwêreld, wat tot in die Midde-Ooste strek. Die
   Magreb is oorspronklik deur 'n Blanke ras, die Berbers, bewoon. Ná die
   Arabiese invalle, wat van die 8ste- tot die 13de eeu geduur het, het
   die Berbers grootliks met die Arabiere vermeng geraak, wat vandag in
   elk geval nog die meerderheid vorm. Die Berbers het die Moslemgeloof
   aangeneem, sodat dié geloof vandag die drie Magrebstate se
   staatsgodsdiens is.

   Hoewel bykans 'n kwart van die bevolking vandag nog Berberse tale
   praat, is Arabies die amptelike taal van die Magreb. Berberse
   meerderhede kom slegs in afgeleë gebiede voor, soos in die Kabiliese
   Berge en Aurèsberge van Algerië. In onlangse tye was daar heelwat
   Berber-onrus as gevolg van hul miskenning as kulturele
   minderheidsgroep.

   Vreemde invloede in die Magreb het 'n lang geskiedenis. Die Feniciërs,
   die Romeine, die Arabiere en die Turke was om die beurt meesters van
   die gebied (hoofsaaklik die kusstreke). Gedurende die 19de eeu het
   Frankryk en Spanje die hele gebied gekoloniseer, maar ná bloedige
   opstande (veral in Algerië) het eers Marokko en Tunisië in 1956, en toe
   Algerië in 1962, onafhanklik geword.

   Die mense van die Magreb is in betreklik groot mater verstedelik.
   Tussen 35% en 45% van hulle woon in dorpe en stede. Die algemene
   verstedeliking lei tot die ontstaan van groot plakkersgemeenskappe om
   baie stede. Talle stede het reeds bevolkings van meer as 100 000,
   waarvan Casablanca (2 miljoen) en Algiers (1,8 miljoen) die grootstes
   is. Die algemene inkomstepeil van die bevolking is hoër as in die
   meeste Swart Afrika-state, maar baie laag in vergelyking met meer
   ontwikkelde state. Daarbenewens is die oorgrote meerderheid van die
   bevolking nog ongeletterd.

   Vanweë die talle unieke fisiese en kulturele verskille wat die Magreb
   so skerp van die res van Afrika onderskei, en versterk deur die
   isolasie wat die Sahara na die suide teweegbring, vertoon die Magreb
   soos 'n afgeslote eiland op die noordelike rand van Afrika. Die
   ooreenkomste met die Mediterreense wêreld het weer tot gevolg dat die
   streek dikwels in die verlede eerder as deel van Europa as deel van
   Afrika beskou is.
   Kategorie: Noord-Afrika

