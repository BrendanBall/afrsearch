Mahatma Gandhi


   Mahatma Ghandi, Indië se "Vader van die nasie"
   Mahatma Ghandi, Indië se "Vader van die nasie"

   Mohandas Karamchand Gandhi (2 Oktober 1869 — 30 Januarie 1948), मोहनदास
   करमचन्द गांधी in Devanagari, of Mahatma Gandhi (soos hy populêr bekend
   was, asook so genoem om eerbied te toon) was die teoris en
   charismatiese massa-bewegingsleier was die saak van Britse koloniale
   Indië onder die wêreld se aandag gebring het. Sy idees, veral die
   satyagraha-model van vreedsame protes, het vele nasionalistiese en
   interne bewegings dwarsdeur die wêreld beïnvloed.

   Deur middel van 'n hongerstaking het Gandhi gehelp om Indië se
   onafhanklikheid van Britse regering teweë te bring, en het sodoende
   ander koloniale mense geïnspireer om te werk vir hul eie
   onafhanklikheid en het uiteindelik die hele Britse Ryk se ondergang en
   vervanging deur die Britse Statebond veroorsaak. Gandi se konsep van
   satyagraha ("waarheidsmag"), wat gereeld rofweg as "weg van die
   waarheid" of "navolging van die waarheid" vertaal word, het baie
   geslagte van demokratiese en anti-rassistiese aktiviste geïnspireer,
   insluitende Martin Luther King, Jr. en Nelson Mandela. Hy het gereeld
   gesê sy waardes was eenvoudig, geneem uit tradisionele
   Hindoe-oortuigings: waarheid (satya) en vreedsaamheid (ahimsa).

[wysig] Die eervolle titel Mahatma

   Die woord "mahatma", terwyl dit wyd verkeerdelik as Gandhi se gegewe
   naam geneem word, is 'n Sanskritterm van eerbetoon wat letterlik
   "verhewe siel" beteken.

   Die wye aanvaarding van die gebruik, buite Indië, mag deels die
   komplekse verhouding tussen Indië en Brittanje gedurende sy lewe
   reflekteer. Die aanvaardig is in ieder geval ooreenstemmend met die
   waarneming van Gandhi se diepe verbintenis tot vreedsaamheid en sy
   geloofsoortuigings.

[wysig] Belangrikste prestasies

   Mohandas Karamchand Gandhi, ook bekend as Mahatma (Groot Siel) Gandhi,
   word wyd beskou as een van die mees invloedryke morele kragte van die
   twintigste eeu. Sy eenvoudige leefwyse, sy liefde vir armes en sy
   verwerping van enige vorm van geweld het hom die sentrale figuur in sy
   land se bevrydingstryd gemaak en hy dien steeds as voorbeeld vir alle
   pasifiste wat alternatiewe vir gewelddadige protes soek. Sy politieke
   loopbaan het in Suid-Afrika begin waar hy hom vir die regte van
   onderdrukte Indiërs beywer het. As gevolg van sy ervarings in
   Suid-Afrika het hy 'n oorspronklike politieke filosofie ontwikkel wat
   gebaseer was op 'n spesiale vertolking van die konsep van pasifistiese
   teenstand. Sy filosofie het wortels gehad in die antieke Hindoekonsep
   van ahimsa, wat geweldloos teenoor alle dinge, mens of dier, beteken,
   en die die filosofie van satyagraha, wat letterlik beteken om 'die
   waarheid te behou'. Gandhi het die waarheid as oorheersende beginsel
   van die lewe beskou wat nie deur geweld toegepas moes word nie, maar
   deur die krag van liefde en geestesoortuiging. Daarvandaan sy metode
   van passiewe teenstand. Hy het dit nie as die wapen van die swakker
   party of as geriefsmetode gesien nie, maar as 'n manier om die
   teenstander deur die krag van eie lyding, waarheid en gees te oorwin.
   Gandhi se filosofie was grootliks beïnvloed deur werke so uiteenlopend
   as die Bhagavad-Gita, die Nuwe Testament en die werke van Tolstoy wat
   sy vurige bepleiting vir godsdienstige verdraagsaamheid verduidelik.
   Met sy terugkeer na sy eie land het Gandhi homself onmiddellik beywer
   vir die stryd vir Indiese onafhanklikheid en herhaaldelik gebruik
   gemaak van satyagraha (sielkrag). Die doel van sy veldtogte vir
   passiewe teenstand en opeenvolgende besoeke aan klein
   Indiërgemeenskappe was om Britse beheer in Indië te beëindig, om
   Moslems en Hindoes in Indië te versoen en om 'n einde te maak aan die
   kastestelsel wat miljoene Indiërs tot die minderwaardige staat van
   'onaanraakbaar' verlaag het. In 1947 het die Britse regering sy besluit
   aangekondig om Indië te verlaat. Gandhi se droom van onafhanklikheid
   vir Indië was bewaarheid. Toenemende haat tussen Moslems en Hindoes het
   hom egter verdriet veroorsaak en ook sy dood in 1948 toe hy tromp-op
   deur 'n Hindoe-ekstremis geskiet is wat hom blameer het vir die verlies
   van 'n deel van Indië (Pakistan) aan die Moslems.

[wysig] Lewensgeskiedenis

   Gandhi was in 1869 in Porbandar (Kathiawar) gebore. Hy het 'n regsgraad
   in Engeland behaal en op die ouderdom van 24 na Suid-Afrika gekom om 'n
   Indiese advokaat in 'n hofgeding by te staan wat in Pretoria
   plaasgevind het. Op daardie stadium is 'n aantal wette wat die vryheid
   van beweging en die politiese en ekonomiese regte van Indiërs beperk
   het in Natal uitgevaardig. Op versoek van die Indiërgemeenskap het
   Gandhi ingestem om langer te bly sodat hy die Indiërstryd kon lei en
   rigting gee. Hy het die Natalse Indiërkongres in 1894 gestig, 'n
   florerende regspraktyk in Johannesburg opgebou en die grootste gedeelte
   van hierdie inkomste gebruik om die Indiërsaak te bevorder. Tussen 1906
   en 1914 het Gandhi en sy volgelinge op twee geleenthede passiewe
   teenstand gebruik in protes teen die diskriminerende Transvaalse
   immigrasiewette van 1907 en 1913. Met die Immigrasiewet van 1913 het
   die beweging van passiewe teenstand sy toppunt bereik. Gandhi, wat op
   verskeie geleenthede gearresteer is, was weer in hegtenis geneem en tot
   nege maande gevangenskap gevonnis. Dit het groot oproering veroorsaak
   en gelei tot die Smuts-Gandhi-ooreenkoms van 30 Junie 1914 waarna
   Gandhi sy werk as afgehandel beskou het en na Indië teruggekeer het. In
   Indië het Gandhi ook satyagraha geïmplementeer. Die slagting by
   Amritsar in 1919 het hom diep geskok en hom oortuig dat die Britse
   bewind in Indië tot 'n einde moet kom. Hy het egter die veldtog
   gekanselleer omdat sy volgelinge nog nie gereed was vir satyagraha nie
   en weens gereelde geweld tussen protesterende Indiërs en die Britse
   soldate. In 1930 het hy die veldtog vir burgerlike diensweiering
   voortgesit. Hy is na die groot optog na die see, in protes op die
   regering se soutmonopolie, in hegtenis geneem, maar na twee jaar
   vrygelaat nadat hy 'n vas tot die dood begin het namens die
   onaanraakbares. Hy is weer in 1942 in hegtenis geneem nadat kongres 'n
   besluit aangeneem het dat Brittanje Indië moes verlaat. Hierdie keer
   het sy gevangenskap selfs meer gewelddadige reaksie uitgelok en
   Brittanje het sy voorneme om Indië te verlaat in 1947 aangekondig.
   Gandhi is op 30 Januarie 1948 in Nieu-Delhi oorlede. Sy vrou,
   Kasturbai, met wie hy op die ouderdom van dertien getroud is en wat vir
   hom vier seuns gebaar het, is vier jaar vroeër in gevangenskap oorlede.

   Kategorie: Indiese menseregte-aktiviste

