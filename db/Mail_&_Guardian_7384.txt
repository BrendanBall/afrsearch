Mail & Guardian


   Die Mail & Guardian is 'n Suid-Afrikaanse koerant wat in 1985 begin is
   deur 'n groep joernaliste wat oortollig verklaar is na die sluiting van
   die Rand Daily Mail en die Sunday Express. Die koerant het aanvanklik
   bekend gestaan as die Weekly Mail en is weens finansiële oorwegings as
   'n weekblad uitgebring. Die stigterslede het die redakteur Irwin Manoim
   en Anton Harber ingesluit. Die eerste uitgawe het op Vrydag 13 Junie
   1985 verskyn. Die hoofartikel het gehandel oor die Suid-Afrikaanse
   polisie se aanhouding van Mosambiekse werkers wat dan aan Renamo
   oorhandig is. Die koerant was een van die eerste koerante ter wêreld
   wat Apple Macintosh lessenaarsetwerk gebruik het.^[1] ^[2]

   Die Weekly Mail het fel kritiek gelewer op die Nasionale Party
   regering, die Apartheidbeleid en regeringsopterede wat daarmee gepaard
   gegaan het. Reeds in 1986 is 'n uitgawe van die winkelrakke verwyder as
   gevolg van verslaggewing oor die Tweede Noodtoestand wat deur PW Botha
   verklaar is. In 1988 is die koerant dan ook vir 'n tyd lank verban.
   ^[2]

   In 1994 is Mail & Guardian Online gestig om die eerste
   Internet-nuuspublikasie in Afrika te word. Die London gebaseerde
   Guardian Media Groep (GMG), uitgewers van die Guardian het in 1995 die
   hoofaandeelhouer geword en die koerant se naam is verander na Mail &
   Guardian. GMG het die meeste van die groep se aandele in 2002 aan die
   Zimbabwese Koerantmagnaat Trevor Ncube verkoop^[3]. GMG besit steeds
   10% van die maatskappy.

   Die huidige redakteur van die Mail & Guardian is Ferial Haffajee en die
   Hoofuitvoerendebeampte is Trevor Ncube. Die koerant se webwerf word
   geredigeer deur Riaan Wolmarans en die uitgewer is Matthew Buckland.

[wysig] Toekennings

     * 1995 - Britse IPD Best International Newspaper Award
     * 1996 - Missouri Medal for Distinguished Journalism
     * 2001 - Forbes.com het die Mail & Guardian Online gekies as een van
       die top 175 webwerwe ter wêreld
     * 2005 - Webby Worthy eervolle vermelding.

[wysig] Verwysings

    1. ^ Mail & Guardian, A brief history, Besoek op 17 Februarie 2007
    2. ^ ^2,0 ^2,1 Mail & Guardian, HISTORY OF THE MAIL & GUARDIAN, Besoek
       op 17 Februarie 2007
    3. ^ Buckland, Matthew. "Trevor Ncube buys Mail&Guardian."
       Mail&Guardian. URL besoek op 2006-11-29.

[wysig] Externe skakel

     * Mail & Guardian Online (amptelike webwerf)

   Kategorie: Suid-Afrikaanse koerante

