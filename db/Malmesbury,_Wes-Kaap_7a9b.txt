Malmesbury, Wes-Kaap


   Maude Goliath is 'n burgemeesterskomiteelid van die Swartland en een
   van die dorp se bekende inwoners.
   Maude Goliath is 'n burgemeesterskomiteelid van die Swartland en een
   van die dorp se bekende inwoners.

   Malmesbury is die vooruitstrewende hoofdorp van die Swartland-streek en
   -munisipaliteit, 66 km noordoos van Kaapstad en 50 km noordwes van die
   Paarl. Dit is geleë in 'n vrugbare landbougebied waar graan en druiwe
   die hoofgewasse is. Die inwonertal is in 2007 op 37 916 geskat.

   Die dorp is so eienaardig in die vallei van die Dieprivier geleë dat
   treine agteruit moet ry voor hulle verwissel kan word op die noordelike
   voortsetting van die spoorlyn. Die plaaslike of Malmesbury-aksent se
   belangrikste kenmerk is die gebreide 'r'. Generaal Jan Christiaan Smuts
   het sy lewe lank met dié aksent, wat hy as kind in die omgewing geleer
   het, gepraat.

   Malmesbury is redelik uniek onder plattelandse dorpe in Suid-Afrika in
   die opsig dat hier 'n nuwe maandkoerant Freegig en twee kleiner
   weekblaaie, Swartland en Weskus Herald en Swartlander uitgegee word.

[wysig] Geskiedenis

   Jan van Riebeeck het die gebied kort na sy aankom aan die Kaap Het
   Zwarte Land of Groenkloof genoem. In 1745 is verlof aan 24 persone
   verleen om 'n NG Kerk hier te stig. Die dorp het in die 18de eeu uit 'n
   klein versameling huisies ontstaan, wat rondom 'n swaelchloor-fontein
   gebou is. 'n Ruk lank was die water in die mode en 'n klein sanatorium
   is hier gebou. Sir Lowry Cole, Britse goewerneur van die Kaap van 1829
   tot 1834, het die spa in 1829 besoek en dit Malmesbury genoem na sy
   skoonpa, sir James Harris, die eerste Graaf van Malmesbury, wat sowat
   agt jaar vantevore oorlede is. Die fontein het mettertyd in onbruik
   geraak. Munisipale status is in 1896 verwerf.

[wysig] Kerkskeuring

   Op die Nederduitse Gereformeerde Kerk se Kaapse sinode van 1862 het
   verskille in die kerk na vore begin tree tussen ‘n meer konserwatiewe
   (of regsinnige) groep, aan die een kant, en ‘n liberale (of vrysinnige)
   groep aan die ander kant. Die strydpunt het veral gehandel oor ‘n meer
   ortodokse siening van die Bybel as onfeilbare woord van God (die
   regsinniges) teenoor die bybring van die rede en moderne uitlegmetodes
   in Bybel-interpretasie (die vrysinniges).

   Plaaslike het die verdeeldheid in die kerk in 1863 ‘n werklikheid
   geword toe die NG gemeente Swartland in daardie jaar geskeur het. Ruim
   300 lidmate het weggebreek en hulle by ds. J. Kotzé se sogenaamde
   liberale geskaar. Kotzé is reeds die jaar vantevore deur die sinode
   geskors toe hy in die volle vergadering verklaar het hy verwerp die
   leer van die gedurige geneigdheid van die mens om te sondig.

   Kotzé het nie sy skorsing gelate aanvaar nie, want eers die Kaapse
   Hooggeregshof en toe die Geheime Raad in Engeland handhaaf sy appèl en
   in 1863 moet die sinode weer sy bediening herstel. Die sinode het toe
   ‘n wet herroep ingevolge waarvan leraars nie in ander gemeentes mag
   preek nie. Op Malmesbury het Kotzé, wat op Darling gewoon het, ‘n groot
   gevolg gehad. Die krag agter die Liberale kerk hier plaaslik was mnr.
   Willem Wethmar.

   Die liberale is nie in die NG kerkgebou toegelaat nie en bou in 1870
   die kerkgebou in Loedolffstraat soos ons hy vandag nog daar staan. Die
   kerk het sitplek vir 500 lidmate gehad en die lidmate het ook ‘n
   woonhuis naasaan die kerk gebou.

   Groot bitterheid en verdeeldheid het tot 1894 in die gemeenskap geheers
   en ‘n felle stryd is gevoer. Deur die bemiddeling van die minsame ds.
   C. Rabie (plaaslike predikant van 1881 tot 1911) is die geskille
   uiteindelik bygelê en het Kotzé sy emiraat aanvaar en afgetree.

   Die liberale het hulle kerkgebou en ander kerklike eiendom verkoop, die
   geld in hulle sak gesteek en so het daar weer vrede in die gemeente
   gekom. Die kerkgebou waarvan Kotzé die Woord 24 jaar lank aan sy
   liberale volgelinge bedien het, het ‘n minder gelukkige geskiedenis.
   Dit het al as drilsaal, skaatsbaan, pakhuis en danssaal gedien. Tans
   staan dit leeg

[wysig] Bronnelys

     * Scannell, J.P. (red.), Afrikaanse Kernensiklopedie, Nasionale
       Boekhandel Beperk, Kaapstad, 1965.
     * Rosenthal, Eric (hoofred.), Ensiklopedie van Suidelike Afrika,
       Frederick Warne & Co. Ltd., Londen en New York, 1972.
     * Raper, P.E., Dictionary of South African Place Names, Lowry
       Publishers, Johannesburg, 1987.

                            Vlag van Suid-Afrika

                             Provinsie Wes-Kaap
                                  Hoofstad:

                                  Kaapstad
                                   Streke:

      Kaapse Skiereiland | Kaapse Wynlande | Tuinroete | Klein Karoo |
                              Overberg | Weskus
                          Grootste stede en dorpe:

        Kaapstad | George | Knysna | Oudtshoorn | Paarl | Robertson |
             Stellenbosch | Swellendam | Vredenburg | Worcester
                              Munisipaliteite:

     Beaufort-Wes | Bergrivier | Breederivier | Breederivier/Wynlande |
    Breedevallei | Kaap Agulhas | Cederberg | Sentraal-Karoo | Kaapstad |
    Drakenstein | George | Kannaland | Knysna | Laingsburg | Langeberg |
        Matzikama | Mosselbaai | Oudtshoorn | Overberg | Overstrand |
         Plettenbergbaai | Prins Albert | Saldanhabaai | Suid-Kaap |
     Stellenbosch | Swartland | Swellendam | Theewaterskloof | Weskus |
                                Witzenberg |

   Kategorieë: Wes-Kaap • Dorpe in Suid-Afrika • Weskus

