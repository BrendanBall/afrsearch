Man (eiland)


                                                       CAPTION: Eiland Man
                                                      Isle of Man (Engels)
                                                       Ellan Vannin (Manx)


                                                    Die vlag van Man
                                               (Die vlag en wapen van Man)

                                 Nasionale leuse: Quocunque Ieceris Stabit
                                              Man's location within Europe
                                              Man's location within the UK
                  Die ligging van Man in die gebied van die Britse Eilande
                                               Amptelike tale Manx, Engels
                                                          Hoofstad Douglas
                                                     Grootste stad Douglas
                                                 Lord of Mann Elisabeth II
                                      Luitenant-generaal Sir Paul Haddacks
                                           First Deemster Michael Kerruish
                                    President van die Tynwald Noel Cringle
                                                   Hoofminister Tony Brown
                                                               Oppervlakte
                                                                  - Totaal
                                                                 572 vk km
                                                                 Bevolking
                                                       - Totaal (skatting)
                                                      - Bevolkingsdigtheid
                                                                    80 058
                                                               131,2/vk km
                                      Geldeenheid Pond sterling (£) (GBP)
                                                                 BBP (KKP)
                                                           Skatting (2003)
                                                                Per capita
                                                       VSA-$ 2,113 miljard
                                                              VSA-$ 28 500
                                      Tydsone UTC, Britse Somertyd: UTC +1
                                      Volkslied Arrane Ashoonagh dy Vannin

   Die eiland Man (Manx-Gaelies: Ellan Vannin; Mann is 'n alternatiewe
   Engelse spelling) is 'n selfregerende Britse kroonbesitting (Engels:
   Crown dependency) in die Ierse See, digby die geografiese sentrum van
   die Britse Eilande. Naas die hoofeiland Man sluit die kroonbesitting
   ook die kleiner, net tydelik bewoonde eilande Calf of Man, Chicken Rock
   en St. Patrick's Isle in.

   Die Britse koningin Elisabeth II fungeer as die staatshoof van die
   eiland en dra die historiese titel Lord of Mann. Sy word deur die
   destydse luitenant-generaal van Man verteenwoordig. Die regering van
   die Verenigde Koninkryk neem die eiland se buitelandse belange waar en
   is ook verantwoordelik vir sy verdediging.

   Die amptelike tale van Man is Manx, 'n Goideliese Keltiese taal, en
   Engels. Net soos die Kanaaleilande Jersey en Guernsey maak Man nie deel
   uit van die Verenigde Koninkryk of die Europese Unie nie.

   Inhoud

        * 1 Etimologie
        * 2 Geografie en klimaat
        * 3 Geskiedenis
             + 3.1 Vroeë geskiedenis
             + 3.2 Die Wiking-tydperk
        * 4 Verwysings

[wysig] Etimologie

   Die oorsprong van Man se naam is onduidelik. Die eiland staan in die
   plaaslike Kelties-Gaeliese taal, Manx, bekend as Ellan Vannin, waarby
   die woord ellan "eiland" beteken. Die oudste historiese naam is Manu of
   Mana,^[1] waarvan die genitief Manann en uiteindelik die naam Mannin
   (soos in Ellan Mannin - "Eiland Man") afgelei is.

   Gedurende die ampstermyn van Julius Caesar as proconsul en die besoek,
   wat hy in die jare 55 en 54 v.C. aan Brittanje afgelê het, het hy in sy
   Commentarii de Bello Gallico na 'n eiland met die naam Mona verwys, wat
   halfpad in die see tussen Brittanje en Ierland lê.^[2] Alhoewel die
   ligging, soos deur Caesar beskryf, net op Man van toepassing kan wees,
   bly hierdie verwysing omstrede, aangesien die Romeine destyds ook na
   die Walliese eiland van Anglesey (Wallies: Môn) as Mona verwys het.

   Daar is geen bewyse dat die Romeine ooit 'n nedersetting op die eiland
   gestig het nie. Nogtans is daar twee ander Romeinse verwysings na die
   eiland deur Plinius (Monapia, 77 n.C.) en Orosius (Mevania, 416).

   Ander historiese benamings van Man is Mön (in die Yslandse saga's) en
   die plaaslike Keltiese naam Maun (10de eeu).^[3]

[wysig] Geografie en klimaat

   Die eiland Man maak deel uit van die Britse Eilande, 'n eilandgroep
   noord-wes van die Europese vasteland. Man lê in die Ierse See, op
   gelyke afstand van Engeland, Skotland en Noord-Ierland.
   Snaefell, die hoogste bergspits op Man
   Snaefell, die hoogste bergspits op Man
   'n Kaart van die eiland Man
   'n Kaart van die eiland Man

   Met 'n lengte van sowat 48 kilometer en 'n wydte van tussen 13 en 24
   kilometer beslaan die eiland 'n totale oppervlakte van 572 vierkante
   kilometer (221 vierkante myl). Sy kuslyn het 'n totale lengte van 160
   kilometer.

   Ongeag sy klein oppervlakte behels die eiland 'n aantal verskillende
   landskapsvorme. Die heuwels in die noorde en suide van Man word deur 'n
   sentrale vallei, wat tussen Douglas en Peel geleë is, van mekaar
   geskei. Die uiterste noorde word deur sy buitengewoon lae landskap
   gekenmerk, wat hoofsaaklik gedurende die Ystydperk uit afsettings van
   Wes-Skotland se gletsers gevorm is. Meer onlangse afsettings van ronde
   klippies het die strande van die eiland se mees noordelike punt, Point
   of Ayre, gevorm. Sulby is met 17 kilometer die langste rivier op die
   eiland. Sowat twee derdes van die eiland is landbougebiede, veral die
   vrugbare vlaktes in die noorde en suide. Langs die suidweskus van Man
   en oorkant die see-engte van Calf Sound (Manx: Yn Cholloo) lê die
   eiland Calf of Man, 'n voëlreservaat, met 'n oppervlakte van 2,6
   vierkante kilometer en 'n maksimale hoogte van 120 meter bo seevlak.

   Net een van die eiland se bergspitse verrys tot 'n hoogte van meer as
   tweeduisend voet bo seevlak: Snaefell (621 meter of 2 036 voet).
   Volgens 'n ou gesegde kan 'n mens vanuit hierdie bergspits 'n uitsig
   oor ses koninkryke geniet: Mann, Skotland, Engeland, Ierland, Wallis en
   die Hemel.

   Man se gematigde klimaat word deur koel somers en milde winters
   gekenmerk. Danksy die ligging wes van Groot-Brittanje en 'n relatief
   groot afstand van Ierland bring die oorheersende suidwestelike winde 'n
   bogemiddelde jaarlikse reënval na die eiland. Die bergspits Snaefell
   het met sowat 1 900 millimeter die hoogste jaarlikste neerslae. In laer
   geleë gebiede word jaarliks 'n gemiddelde reënval van sowat 800
   millimeter aangeteken.

   Temperature is in die algemeen koel. Die hoogste temperatuur, wat ooit
   op die eiland aangeteken is, was 28,9 °C in Ronaldsway, 'n streek in
   die suide. Bewolkte toestande met 'n relatief klein aantal sonskynure
   is 'n tipiese verskynsel van die plaaslike weer.

[wysig] Geskiedenis

[wysig] Vroeë geskiedenis

   Die eerste menslike nedersettings op die eiland het reeds sowat 10 000
   jaar gelede ontstaan. Navorsers neem aan dat die eerste Keltiese stamme
   op die eiland van Britoniese afkoms was, maar dat Man se
   vroeg-Middeleeuse bevolking veral Ierse setlaars of veroweraars was wat
   hulle omtrent 700 n.C. op die eiland gevestig het. Veranderings in die
   taal wat vir Ogham-inskrifte gebruik is, verwys na hierdie etniese
   invloede, en ook die plaaslike Keltiese taal is nou verwant aan dié van
   Ierland en Skotland.

[wysig] Die Wiking-tydperk

   Die nuwe vlag van Man se parlement (een van die oudstes ter wêreld)
   verwys met sy goue Noorse Wikingskip na die Skandinawiese verlede van
   die eiland
   Die nuwe vlag van Man se parlement (een van die oudstes ter wêreld)
   verwys met sy goue Noorse Wikingskip na die Skandinawiese verlede van
   die eiland

   Gedurende die Wiking-tydperk het die suidelike Britse eilande as
   Súðreyjar ("Suidelike Eilande") bekend gestaan (in tenstelling met die
   noordelike eilandgroepe van Orkney en Shetland of Norðreyjar), en
   sedert die laat 8de eeu het Wikingskepe hier aangedoen. Vanweë sy
   strategiese ligging halfpad tussen die Keltiese Ierland en die
   Angel-Saksise Engeland was die eiland Man 'n geskikte basis vir
   rooftogte in die gebied.

   Volgens 'n skeepsgraf wat naby Balladoole ontdek is dateer argeoloë en
   geskiedkundiges die vestiging van die eerste Wiking-setlaars op die
   laat 9de eeu.^[4] Die feit dat die eiland eers eenhonderd jaar ná sy
   ontdekking deur Wiking-seevaarders gekoloniseer is word deur navorsers
   met die algemene wettelose toestand op Man verklaar - net soos die
   Orkney- en ander eilande was Man aanvanklik veral 'n basis vir
   Wiking-seerowers wat liewer die plaaslike bevolkings beroof het as om
   hulle self as boere in die gebied te vestig.^[5]

   Volgens die Nordiese Heimskringla-Saga het die Noorse koning Harald I
   in die laaste jare van die 9de eeu 'n besoek aan Man afgelê; ná die
   verdrywing van wettelose Wikings het die Skandinawiese immigrasie in
   hierdie periode 'n aanvang geneem.

[wysig] Verwysings

    1. ^ Kinvig, R.H.: The Isle of Man. A Social, Cultural and Political
       History. 3de uitgawe. Liverpool: Liverpool University Press 1975,
       bl. 18
    2. ^ Kinvig, R.H.: The Isle of Man. A Social, Cultural and Political
       History. Liverpool: Liverpool University Press 1975, bl. 18-19
    3. ^ Stephens, Meic: Linguistic minorities in Western Europe.
       Llandysul: Gomer Press 1976
    4. ^ Konstam, Angus: Die Wikinger. Geschichte, Eroberungen, Kultur.
       Wene: tosa/Carl Ueberreuther 2007, bl. 142
    5. ^ Konstam (2007), bl. 142

                         Keltiese gebiede in Europa

           Bretagne | Ierland | Wallis | Cornwall | Man | Skotland

   Kategorie: Eilande van Europa

