Manfred von Richthofen


   Portret van Manfred von Richthofen, die "Rooi Baron", die Duitse
   vegvlieënier uit die Eerste Wêreldoorlog wat soveel as 80 Geallieerde
   vliegtuie afgeskiet het voordat hy afgeskiet is en gesneuwel het op die
   21ste April, 1918. Die Pour le Mérite medalje is hier duidelik sigbaar.
   Portret van Manfred von Richthofen, die "Rooi Baron", die Duitse
   vegvlieënier uit die Eerste Wêreldoorlog wat soveel as 80 Geallieerde
   vliegtuie afgeskiet het voordat hy afgeskiet is en gesneuwel het op die
   21^ste April, 1918. Die Pour le Mérite medalje is hier duidelik
   sigbaar.

   Manfred Albrecht Freiherr von Richthofen, tydens die Eerste
   Wêreldoorlog bekend as die Rooi Baron (Gebore Breslau, 2 Mei 1892 –
   sterf naby Cappy, Frankryk, 21 April 1918) was 'n Duitse vegvlieënier.
   Hy word beskou as die mees suksesvolle vegvlieënier van die Eerste
   Wêreldoorlog met amptelik tagtig luggevegoorwinings.

   Inhoud

        * 1 Aanvanklike loopbaan as 'n vegvlieënier
        * 2 Hoogtepunt as Rooi Baron
        * 3 Gesneuwel
        * 4 Luggevegoorwinings

[wysig] Aanvanklike loopbaan as 'n vegvlieënier

   Manfred von Richthofen aanvaar in 1911 diens by die
   Königlich-Preußisches Ulanenregiment Kaiser Alexander III von Rußland
   ('n Wes-Pruisiese kavallerieregiment). In Mei 1915 word hy verplaas na
   die Duitse lugmag, eers as waarnemer, maar in Desember van daardie jaar
   kwalifiseer hy as 'n vlieënier. Sy instrukteur, Oswald Boelcke was van
   mening dat hy 'n briljante vlieënier is. Na 'n kort tydjie aan die
   Russiese front word hy in Augustus 1916 oorgeplaas na Frankryk en op 17
   September 1916 behaal hy die eerste van sy tagtig amptelike
   luggevegoorwinings.

[wysig] Hoogtepunt as Rooi Baron

   Op 16 Januarie 1917 kry hy bevel oor 'n eie eskader, Jagdstaffel 11, en
   op 26 Junie van daardie jaar oor Jagdgeschwader 1; 'n groep van vier
   staffeln (eskaders), almal bont geverf wat tot die naam Richthofens
   Flying Circus sou aanleiding gee. Die groep was saamgestel uit Duitse
   elitevlieëniers, waaronder sy broer Lothar. Sy vliegtuig 'n Albatros
   D.III was rooi geverf wat hom die bynaam die Rooi Baron besorg. Von
   Richthofen sterf byna tydens 'n luggeveg in Julie 1917, maar ondanks 'n
   ernstige kopwond slaag hy daarin om met sy Albatros D.V te land. Op 2
   September 1917 behaal hy met die nuwe Fokker Dr.I-driedekker vliegtuig
   sy sestigste oorwinning. By die Britte was hy so gevrees dat aan die
   vlieënier wat hom kon afskiet sy eie vliegtuig, 5000 Pond Sterling en
   die Victoria Cross beloof word.

[wysig] Gesneuwel

   Op 20 April 1918 skiet hy sy tagtigste en laaste slagoffer; 'n Sopwith
   Camel van die Koningklike Lugmag (RAF) af. Op 21 April 1918 sterf von
   Richthofen toe hy die Kanadees Wilfrid May agtervolg. Dit blyk later
   dat hy deur 'n 303 koeël getref is wat waarskynlik van die grond
   afgevuur is. Sy Flying Circus word oorgeneem deur die latere Nazi-leier
   Hermann Göring.

   Die verlies van von Richthofen was 'n verpletterende slag vir die
   Duitse moraal. In sy tyd het von Richthofen 'n reeks onderskeidinge
   ontvang, waaronder die Yster Kruis (1e en 2de klas), die militêre
   Heinrichsorden, die Roter Adlerorden en die Orden Pour le Mérite. Von
   Richthofen is in die Südfriedhof, Wiesbaden, in Duitsland, begrawe.

[wysig] Luggevegoorwinings

   Sy 80 luggevegoorwinings is deur geen ander gevegsvlieënier in die
   Eerste Wêreldoorlog oortref nie. Vir dekades na die Eerste Wêreldoorlog
   het sommige skrywers Von Richtofen se 80 lugoorwinings in twyfel
   getrek. Daar word beweer dat die getal vergroot was vir oorlog
   propagandadoeleindes. Sommige skrywers beweer dat hy krediet geneem het
   vir al die vliegtuie wat deur sy eskader afgeskiet is. In die 1990's
   was daar 'n herlewing van akademiese navorsing oor die Eerste
   Wêreldoorlog wat onder meer gedetaileerde navorsing van verskillend
   aspekte van luggevegte ingesluit het. Die breedvoerige studie deur die
   Britise geskiedkundige Norman Franks en twee kollegas het die
   publikasie van Under the Guns of the Red Baron in 1998 tot gevolg
   gehad. Hulle navorsing het die geldigheid van ten minste 73 van von
   Richtofen se aansprake bevestig en die identiteite van die geallieerde
   vlieëniers bekend gemaak teen wie von Richthofen geveg het.
   Kategorieë: Duitse militariste • Duitse vlieëniers

