Mapungubwe


   Die Mapungubweberg
   Die Mapungubweberg
   Argeologiese opgrawings in Mapungubwe
   Argeologiese opgrawings in Mapungubwe

   Mapungubwe was 'n belangrike nedersetting in die Limpopo-provinsie wat
   die middelpunt van 'n pre-sjona koninkryk wat dele van henedaagse
   Botswana en Zimbabwe ingesluit het. Die nedersetting wat tussen 1000
   n.C en 1300 nC. 'n bloeitydperk beleef het is vandag 'n
   Wêrelderfenisgebied, nasionale wildtuin en argeologiese terrein.

   'n Duisend jaar gelede, in die middel van Europa se Donker Eeue, het 'n
   merkwaardige nedersetting diep in Suider-Afrika 'n goue era beleef. By
   Mapungubwe, waar die Limpoporivier en die Shashe-rivier ineenvloei, het
   'n hoogs gesofistikeerde nasie gewoon, die voorvaders van vandag se
   Shona-groep. Hulle het in ivoor en goud handel gedryf met Sjina, Egipte
   en Indië. Vandag vind ons dit bykans ongelooflik dat so 'n vlak van
   globalisering destyds al kon plaasvind.

   Die terrein is reeds in 1933 ontdek en word sedertdien deur die
   Universiteit van Pretoria opgegraaf. Tog kon Suid-Afrika se
   apartheidsregering (1948-1994) glad nie die konsep van 'n
   gesofistikeerde Afrika-nasie vereenselwig met hulle destydse visie vir
   die land nie, en nuus oor hierdie wonderlike ontdekking is eenvoudig
   stilgehou. (Woordvoerders van die Universiteit van Pretoria sê egter
   dat die opgrawings net baie lank geneem het).

   Die gemeenskap van Mapungubwe het vernuftige ambagsmanne gehad wat
   delikate goue juwele gemaak het, asook pottebakkersware met 'n
   duidelike Sjinese invloed. Die klein renostertjie op die foto is gemaak
   uit suiwer goud, en was vasgespyker (met piepklein handgemaakte
   spykertjies van 1 mm lank) teen 'n stuk hout. Die nasie het ook met
   koper en yster gewerk, met graan geboer (sorghum, boeremanna en bone)
   en het beeste en skape aangehou.

   Argeologiese uitgrawings dui aan dat Mapungubwe reeds lank voor Groot
   Zimbabwe en Thulamela (in die Krugerwildtuin) bestaan het. Daar word
   gespekuleer dat 'n meteoriet in die 13de eeu klimaatsveranderinge en
   droogte in die Limpopo-provinsie (soos dit vandag genoem word)
   veroorsaak het, en dat Mapungubwe se inwoners toe noordwaarts getrek
   het.

   Die Mapungubwe-gebied is 'n vertoonstuk in die Limpopo/ Shashe
   Transgrens-bewaringsgebied (wat bestaan uit dele van Suid-Afrika,
   Zimbabwe en Botswana) en is onlangs as 'n Wêrelderfenisgebied
   geklassifiseer word. Maar selfs interessanter nog is dat dit Afrika sal
   help om haar eie visie van haar geskiedenis te verander.

   Die nasionale kulturele skat van die Mapungubwe-versameling word tans
   permanent uitgestal by die Universiteit van Pretoria. Die uitstalling
   bevat 'n groot verskeidenheid materiaal, insluitend die beroemde goue
   renostertjie, 'n goue septer, bak en ander goue ornamente. Daar is ook
   koper, yster, ivoor en glaskrale, 'n Sjinese vaas en keramiekware. Die
   uitstalling is in die Ou Kunste-gebou (wat self ook 'n nasionale
   monument is).

[wysig] Eksterne Skakels

     * http://www.mapungubwe.com/

   Kategorie: Limpopo

