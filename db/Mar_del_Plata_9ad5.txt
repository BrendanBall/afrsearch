Mar del Plata


   Een van Mar del Plata se strande
   Een van Mar del Plata se strande

   Mar del Plata (Spaans Silwersee) is die grootste en bekendste
   vakansieoord van Argentinië en lê op die rotsagtige skiereiland van
   Cabo Corrientes in die suid-ooste van die provinsie Buenos Aires, 404
   kilometer van die hoofstad Buenos Aires af.

   Die stad met 'n oppervlak van 1 453 vierkante kilometer en sowat
   650 000 inwoners het die bynaam La Perla del Atlantico ("Die Pêrel van
   die Atlantiese Oseaan"). Mar del Plata se kuslyn strek oor sowat 47
   kilometer. Sy strande word deur talle wolkekrabbers met woonstelle
   oorheers.

   Inhoud

        * 1 Geografie
        * 2 Geskiedenis
        * 3 Besienswaardighede
        * 4 Kultuur en vermaak
        * 5 Ekonomiese basis
        * 6 Kookkuns
        * 7 Eksterne skakel

[wysig] Geografie

   Mar del Plata lê aan die Suidelike Atlantiese Oseaan, aan die voet van
   die Sierra de los Padres. Die kuslyn wat van San Clemente del Tuyú in
   die noordooste tot by Monte Hermoso in die suide strek, staan bekend as
   die Atlantida Argentina. 'n Ander naam vir die streek met sy
   aantreklike vakansieoorde is Mar y Sierras (See en Gebergtes). Die
   omgewing is deel van die Argentynse Pampas-landskap. Die vogtige,
   gematigde klimaat word hoofsaaklik deur die oseaan beïnvloed. Die
   gemiddelde jaarlikse temperatuur is 14°C.

[wysig] Geskiedenis

   'n Tabel wat die jaarlikse klimaatveranderings in Mar del Plata wys
   'n Tabel wat die jaarlikse klimaatveranderings in Mar del Plata wys

   Mar del Plata is in 1874 deur Patricio Peralta Ramos gestig en bly
   aanvanklik 'n klein hawestad met 'n soutfabriek. Met die aansluiting
   tot die nasionale spoorwegnet in 1886 styg die getal besoekers
   aansienlik, en in 1888 open die eerste hotel. Die sakeman Pedro Luro
   volg die voorbeeld van die Franse stad Biarritz en ontwikkel die stad
   binne enkele jare tot 'n gewilde vakansieoord. Reeds in 1890 het Mar
   del Plata die gewildste vakansieoord van Argentinië geword, en die stad
   begin vinnig groei. Aanvanklik is dit veral welgestelde porteños
   (inwoners van die hoofstad Buenos Aires) wat Mar del Plata se
   natuurskoon geniet. In die dertigerjare van die 20ste eeu word die pad
   Ruta Nacional 2 geplavei en maak die stad vir groter skare mense
   toeganklik, terwyl ook die destydse opening van die casino die toerisme
   aanwakker. Die bou van 'n tweede pad, die Ruta Provincial 11, bevorder
   die ontwikkeling van kleiner vakansieoorde ten noorde en suide van Mar
   del Plata.

[wysig] Besienswaardighede

   Daar is sowat drie miljoen toeriste per jaar wat deur Mar del Plata se
   20 km lang strande gelok word. Daar is min argitektoniese
   besienswaardighede, behalwe 'n aantal pragtige villa's wat aan die
   begin van die 20ste eeu in die stadswyk Los Troncos opgerig is. Die
   vissershawe met sy rooi en geel bote is 'n gewilde motief vir
   fotograwe. Dit is veral ook die naglewe wat besoekers trek, met die
   grootste casino van Argentinië en 'n aantal teaters, varietés en
   diskoteke. Die stad beskik oor 'n uitstekende infrastruktuur wat van
   eersterangse hotelle tot woonstelle alle soorte akkommodasie vir
   toeriste bied. Gholfbane, parke en wandellane langs die strand is in
   puik toestand.

[wysig] Kultuur en vermaak

   In die somer vind 'n groot deel van Buenos Aires se kulturele
   aktiwiteite in Mar del Plata plaas. Die Internasionale Filmfees van Mar
   del Plata in November is die belangrikste in Argentinië en die
   bekendste van Latyns-Amerika.

[wysig] Ekonomiese basis

   Die toerisme is die vernaamste bron van inkomste en maak die stad
   afhanklik van groot getalle besoekers. Die gunstige wisselkoers lok nou
   ook meer buitelanders na Mar del Plata. Vissery is die ander belangrike
   ekonomiese basis. Plaaslik vervaardigde woltruie, -handskoene en ander
   produkte is goedkoop en gewilde soeweniers.

[wysig] Kookkuns

   Naby die vissershawe vind die besoeker 'n aantal uitstekende
   restaurante. 'n Spesialiteit van die stad is alfajores marplatenses,
   met sjokolade- of karamel-gevulde beskuite vir die vyf-uur-tee.

[wysig] Eksterne skakel

     * Amptelike webwerf van Mar del Plata
     * Mar del Plata Tourist Guide

   Kategorie: Stede in Argentinië

