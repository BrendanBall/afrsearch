Marabastad, Pretoria


   Marabastad is 'n sakebuurt van Pretoria naby die stadskern. Marabastad
   is vernoem na die plaaslike Pedihoofman, Maraba, van 'n dorpie wes van
   Steenhoven Spruit. Hy het in die 1880’s in Schoolplaats gewoon en as
   vertaler opgetree.^[1]

   Marabastad was 'n kultureel diverse gemeenskap en die Hindoe
   Mariammantempel is waarskynlik die belangrikste landmerk in Marabastad.
   Soos in die geval van ander gemengde ras-gebiede in Suid-Afrika, soos
   Distrik Ses, Fietas en Sophiatown, is die inwoners van Marabastad na
   enkelras-dorpsgebiede en -buurte weg van die stadskern geskuif. Die
   gedwonge verskuiwings is uitgevoer in terme van Apartheidswetgewing
   soos die Groepsgebiedewet. Anders as met Sophiatown, Fietas en Distrik
   Ses is die gebied nie gesloop nie en het baie van die oorspronklike
   geboue behoue gebly.

   Marabastad is aanvanklik as 'n sogenaamde lokasie gestig nadat
   Schoolplaats nie genoeg ruimte vir nuwe aankomelinge gehad het nie en
   plakkery in oop gebiede begin plaasvind het. In Augustus 1888 is grond
   deur die ZAR regering opgemeet en is Marabastad tussen die Apiesriver
   in die noorde, Skinnerspruit in die weste, Steenhovenspruit in die
   ooste en De Kortestraat in die suide gestig. 67 erwe wat gewissel het
   in grootte van 1400 en 2500 m². Inwoners kon nie grond besit nie maar
   moes dit teen 4 pond per jaar by die regering huur. Hulle kon egter
   huise op die erwe bou en gewasse daarop aanplant.^[1]

   Gedurende die Tweede Vryheidsoorlog het die Britse besettingsmag Nuwe
   Marabastad in 1900 tussen Marabastad en die Asiatiese Basaar ontwikkel
   om huisvesting te verskaf aan swart mense wat na Pretoria gestroom het.
   Alhoewel Nuwe Marabastad bedoel was om as 'n tydelike nedersetting te
   dien het die militêre owerhede hulle werknemers toegelaat om permanente
   strukture op te rig en is skole en kerke ook in die gebied gebou. Teen
   1903 het Nuwe Marabastad gegroei tot 412 erwe terwyl Ou Marabastad
   steeds slegs 67 gehad het. Toegang tot water was 'n groot probleem
   veral nadat die 58 putte gesluit is uit vrees vir die uitbreek van
   epidemies. 'n Enkele kraan het water aan die gemeenskap verskaf. In
   1903 is nog krane geïnstalleer maar dit was steeds onvoldoende.^[1]

   In 1906 is Nuwe en Ou Marabastad saamgesmelt, munisipale belasting is
   gehef en bouregulasies in plek gestel. Die regulasies het egter nie die
   gewenste effek gehad nie as gevolg van wanadministrasie, en omdat swart
   mense nie grond kon besit nie en nie kon bekostig om ordentlike
   permanente huise te bou nie. Die toestand van die strate, gebrek aan
   riool en gebrekkige watervoorsiening het daartoe gelei dat die
   Departement van Naturellesake die Pretoriastadsraad van oneffektiewe
   administrasie beskuldig het.^[1]

   Inwoners van Ou Marabastad is tussen 1912 en 1920 na 'n gebied op die
   suidelike rand van Daspoortrand geskuif, wat as Nuwe lokasie bekend
   gestaan het, nadat die stadsraad besluit het om 'n rioolplaas in die
   omgewing op te rig. Gebrek aan spasie het 'n probleem gebly veral nadat
   'n deel van die Schoolplaats-inwoners in 1934 na Marabastad verskuif
   is. In 1939 is Atteridgeville gestig om die probleme te probeer
   aanspreek. Lede van die Marabastad gemeenskap is na Atteridgeville
   geskuif met toegang tot huurhuise as vergoeding. Teen 1950 is alle
   swart mense uit Marabastad geskuif.

   Die bruin inwoners van Marabastad is in 1963 na Eersterus geskuif en
   Indiër-inwoners na Laudium in 1968. Na die verskuiwings het dit 'n
   sakegebied geword en word baie van die winkels nog deur Indiërs wat
   vroeër daar gebly het besit. Van die grond in die gebied was in die
   besit van die stadsraad van Pretoria wat weinig ontwikkeling in die
   gebied onderneem het. 'n Groot winkelkompleks waarin 'n aantal
   Indiërwinkels gehuisves word is wel gebou.

   Daar is blykbaar planne om die eens kleurvolle Marabastad te laat
   herleef na jare se verval en verwaarlosing, maar teen 2006 het daar nog
   nie veel daarvan gekom nie.

   Die Suid-Afrikaanse skrywer Es’kia Mphahlele het tydens sy tienerjare
   in Marabastad gewoon. In van sy werk beskryf hy die armoede en dag tot
   dag stryd om oorlewing in Marabastad. Hy beskryf die dorpsgebied ook as
   an organised rubble of tin cans in sy boek Down Second Avenue. ^[2]

   Die Mamelodi Sundowns sokkerklub is in Marabastad gestig in die vroeë
   1970's deur 'n groep jeugdiges insluitend Frank "ABC" Motsepe, Roy
   Fischer, Ingle Singh en Bernard Hartze.

[wysig] Eksterne skakels

     * Kort geskiedenis van Marabastad
     * Geskiedenis van Marabastad op SA-History on-line

[wysig] Verwysings

    1. ^ ^1,0 ^1,1 ^1,2 ^1,3 SA History On-line, Marabastad, Besoek op 27
       Desember 2006
    2. ^ Access my library, "Welcome to the world of our humanity":
       (African) humanism, ubuntu and black South African writing. Besoek
       op 27 Desember 2006

   Kategorieë: Pretoria • Gauteng

