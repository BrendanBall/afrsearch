Marais Viljoen


   Marais Viljoen
     __________________________________________________________________

   8ste President van Suid-Afrika
   Ampstermyn
   4 Junie 1979 – 3 September 1984^[1]
   Voorafgegaan deur Balthazar Johannes Vorster
   Opgevolg deur Pieter Willem Botha (uitvoerende Staatspresident)
     __________________________________________________________________

   Gebore 2 Desember 1915
   Robertson, Wes-Kaap
   Sterfte 4 Januarie 2007
   Pretoria Gauteng
   Politieke party Nasionale Party

   Marais Viljoen (2 Desember 1915, Robertson – 4 Januarie 2007, Pretoria)
   het tussen 4 Junie 1979 en 3 September 1984 as Suid-Afrika se laaste
   seremoniële (nie-uitvoerende) staatshoof gedien. Die posisie is met die
   grondwetwysiging van 1983 verander in een met uitvoerende magte. Hy is
   opgevolg deur P. W. Botha. Hy het voorheen waargeneem as
   staatspresident tussen 21 Augustus 1978 en 10 Oktober 1978, waarna B.J.
   Vorster tot die posisie verkies is.

   Viljoen is op 2 Desember 1915 as die jongste van ses kinders op die
   plaas Takkap buite Robertson in die Wes-Kaap gebore en het aan die
   Hoërskool Jan van Riebeeck in Kaapstad skoolgegaan. Hy moes weens
   geldnood sy skoolloopbaan kortknip, maar het later sy matriek
   buitemuurs voltooi.

   Hy het by die Maitland-poskantoor as telegrafis begin werk en was later
   ’n vertaler by die Poskantoor se hoofkantoor in Pretoria. Op 1 Oktober
   1937 het hy hom as verslaggewer aangesluit by Die Transvaler, wat toe
   onder die redakteurskap van H.F. Verwoerd was.

   Op 20 April 1940 is hy met Dorothea Maria (Marietjie) Brink, ’n
   musiekonderwyseres en boorling van Potchefstroom, getroud. Hulle het 'n
   dogter, Elna Meyers, gehad. Brink is in 2005 oorlede.

   Viljoen was van 1958 Volksraadslid vir Alberton en het later onder meer
   gedien as adjunkminister van arbeid en mynwese (1958-1966), minister
   van arbeid en kleurlingsake (1966-1970), minister van arbeid en pos- en
   telekommunikasiewese (1970-1976), en ook as president van die Senaat
   (1976-1979). Hy was tussen Augustus en Oktober 1978 vir twee maande
   waarnemende Staatspresident na die afsterwe van Nicolaas Johannes
   Diederichs voor John Vorster president geword het.^[1]

   Viljoen is op 4 Januarie 2007 in Pretoria aan hartversaking oorlede.
   ^[1] ^[2] In terme van regeringsbeleid is 'n staatsbegrafnis op
   Saterdag 13 Januarie gehou wat bestaan het uit 'n gedenkdiens in
   Pretoria en 'n teraardebestelling in in Bloemfontein wat volgens die
   familie se versoek beperk is in skaal. Adjunk President Phumzile
   Mlambo-Ngcuka het die begrafnisdiens namens President Thabo Mbeki
   bygewoon.^[3]

[wysig] Verwysings

    1. ^ ^1,0 ^1,1 ^1,2 Mail & Guardian, Former state president Marais
       Viljoen passes away, Besoek op 1 April 2007
    2. ^ Die Burger Marais Viljoen ‘het die lewe gevier’, Besoek op 1
       April 2007
    3. ^ SA Regering inligting, Funeral of former State President, Marais
       Viljoen, Besoek op 1 April 2007

   Vooraf gegaan deur:
   Balthazar Johannes Vorster President van Suid-Afrika
   1979–1984 Opgevolg deur:
   Pieter Willem Botha (uitvoerende Staatspresident)
   Presidente van Suid-Afrika
    1961-1994  seremonieel: Charles Robberts Swart | Jozua François Naudé
   (waarnemend) | Jacobus Johannes Fouché | Nicolaas Johannes Diederichs |
   Marais Viljoen (waarnemend) | John Vorster | Marais Viljoen |
   uitvoerend: Pieter Willem Botha | Frederik Willem de Klerk
    1994–  Nelson Mandela | Thabo Mbeki
   Kategorie: Suid-Afrikaanse politici

