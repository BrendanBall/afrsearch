Marc-Joseph Marion du Fresne


   Marc-Joseph Marion du Fresne (1724 - 1772) was 'n Franse
   ontdekkingsreisiger. Hy is in Saint-Malo gebore en sluit op elfjarige
   ouderdom by die Frans Oos-Indiese maatskappy aan as 'n onder-luitenant
   aanboord van die Duc de Bourgogne.

   Tydens die Oostenrykse opvolgingsoorlog voer hy verskeie skepe aan en
   hy word teen 1745 'n kaptein. In die Sewejarige Oorlog, is hy betrokke
   by verskeie vlootoperasies.

   Na die oorlog seil hy weer op die Oos-Indiese roetes en vestig hom
   eventueel in Port Louis, Mauritius, waar hy ook vir 'n tyd lank
   hawemeester is.

   Toe die Frans Oos-Indiese maatskappy in 1769 in duie stort is du Fresne
   skielik werkloos. Hy oortuig Pierre Poivre, die burgerlike
   administrateur om hom met twee skepe uit te rusen op 'n tweevoudige
   sending te stuur: eerstens sou hy Ahu-toru, 'n Tahitiaan wat na Parys
   gebring is en daar uitgestal is, maar slegs tot so ver as Mauritius
   terug gebring is, na Tahiti terug te neem, en tweedens sou hy na die
   suidelike kontinent gaan soek. Marion-Dufresne is twee skepe gegee, die
   Mascarin en die Marquis de Castries. Ahu-toru sterf van pokke kort na
   die vertrek uit Port Louis.

   Op sy ontdekkingstog herontdek hy die Prins Edwardeilande nadat hulle
   by Kaapstad aandoen en op 28 Desember 1771 verlaat. Hy ontdek die
   Crozeteilande voor hy verder in Australië se rigting seil. Op 2
   Februarie 1772 seil hulle effens noord van die op daardie stadium nog
   onontdekte Kergueleneilande verby en kruis tein dae later die roete van
   Kerguelen-Trémarec. Hulle bereik Tasmanië op 3 Maart 1772 en vertoef 'n
   paar dae op die eiland, waar Marionbaai in die suidooste na hom vernoem
   is, voor hulle verder seil en Nieu-Seeland se Mount Taranaki op 25
   Maart 1772 gewaar. Hy noem die berg Pic Mascarin sonder om te weet dat
   James Cook dit reeds drie jaar te vore "Mount Egmont" genoem het.

   Oor die volgende maand verken hulle die eilande, doen herstelwerk aan
   hulle skepeen behandel hulle skeerbuik. Hulle anker eers by Anchor Cove
   en later in die Bay of Islands. Oënskynlik was hulle verhoudinge met
   die Maori's aanvanklik vreedsaam: hulle kon kommunikeer danksy die
   Tahitiaanse woordeskat ('n nalatingskap van Ahu-toru se misavontuur),
   en die Maori's het selfs 'n seremonie vir hulle gehou. Die Franse het
   egter blykbaar een of ander tapu gebreek, waarskynlik deur op 'n helige
   plek vis te vang, en op 12 Julie 1772 vermoor en eet die Maori's du
   Fresne en twaalf bemanningslede. In weerwraak brand die Franse' n
   dorpie af en dood sowat 250 Maori'ss voor hulle die volgende dag weg
   vaar.

   Plekke en so meer wat na Marion-Dufresne vernoem is sluit in:
     * Die Suid-Afrikaans bestuurde Marioneiland
     * Marionbaai in Tasmanië
     * Marion Dufresne II - die skip wat logistieke ondersteuning aan die
       Franse Suidelike en Antaktiese Gebiede, Île Amsterdam, Île
       Saint-Paul, die Crozeteilande, en die Kergueleneilande bied
     * Mont Marion-Dufresne - op Île de l'Est, teen 1 090 m hoogste punt
       in die Crozeteilande

[wysig] Eksterne skakels

     * Filatelie artikel oor du Fresne

   Kategorieë: Franse ontdekkingsreisigers • Geskiedenis van Nieu-Seeland

