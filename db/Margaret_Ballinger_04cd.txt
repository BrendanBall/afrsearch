Margaret Ballinger


   Margaret Livingstone Ballinger (11 Januarie 1894 - 1980) was 'n
   kragtige en invloedryke spreker, voorstander van gelykheid in
   Suid-Afrika en stigterslid van die Liberale Party.

   Sy is gebore as Margaret Hodgson op 11 Januarie 1894 in Glasgow,
   Skotland. Ballinger kom op 10-jarige leeftyd na Suid-Afrika en studeer
   aan die Hugenote Kollege op Wellington. Daarna neem verdere studies
   haar na die Rhodes-universiteitskollege in Grahamstad en Somerville
   College, Oxford.

   Sy het 'n paar jaar lank geskiedenis gedoseer aan die Universiteit van
   die Witwatersrand, waarna sy in 1937 tot die Parlement verkies is as
   verteenwoordiger van swartes. Sy het di√© posisie behou tot en met die
   afskaffing van swart verteenwoordiging in 1960.

   Ballinger was op 9 Mei 1953 in Kaapstad saam met vername
   Engelssprekende intellektuele soos Alan Paton medestigter van die
   Liberale Party toe hulle die Verenigde Party verlaat het weens sy
   gebrek aan 'n duidelike beleid ten opsigte van die rassevraagstuk. Sy
   was ook die party se eerste president met Paton en Leo Marquard as
   mede-adjunkpresidente. Die party het gelyke regte vir alle
   Suid-Afrikaners gegrond op volwaardige burgerskap voorgestaan.
   Ballinger het die party verlaat voor sy ontbinding in 1968, toe die
   lede besluit het om eerder te ontbind as om toe te gee aan wetgewing
   van daardie jaar (die Wet op die Verbod op Politieke Inmenging) wat
   daarop gemik was om politieke partye tot net een rassegroep te beperk.

[wysig] Bronne

     * Rosenthal, Eric, Encyclopaedia of Southern Africa, Juta and Company
       Limited, Kaapstad en Johannesburg, 1978.

   Kategorie: Suid-Afrikaanse politici

