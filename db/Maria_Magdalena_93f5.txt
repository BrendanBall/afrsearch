Maria Magdalena


   Maria Magdalena
   Maria Magdalena

   Maria Magdalena of Maria von Magdala is volgens die Nuwe Testament en
   belangrike apokriewe evangelies 'n vroulike apostel van Jesus van
   Nasaret. Die vier evangeliste van die Nuwe Testament beskryf haar as
   die getuie en verkondiger van Jesus van Nasaret se opstanding, 'n
   verwysing na die onsterflikheid van sy spirituele boodskap. Vanweë haar
   sentrale rol in die Christendom is sy deur Middeleeuse Bybel-eksegete
   met die bynaam apostolorum apostola ("apostel van die apostels")
   vereer.^[1] Sy is die enigste belangrike vrou in die Nuwe Testament wat
   in haar eie reg genoem word en nie net as eggenote of moeder van 'n
   belangrike manlike figuur nie. Sy is volgens sommige navorsers moontlik
   die skrywer van die Evangelie volgens Johannes.^[2]

   Volgens Gnostiese apokriewe tekste het Jesus haar as sy mees geliefde
   apostel beskou en haar as sy opvolger en vroulike leier van sy
   sendingwerk, die spirituele vernuwing van die Joodse religie, gekies.
   Die belangrike rol wat Maria Magdalena in die vroeë Christendom gespeel
   het, is tans die onderwerp van verskeie wetenskaplike debatte. Veral
   feministiese Amerikaanse teoloë het in die lig van die ontdekking van
   Christelik-Gnostiese tekste die rol wat vroue - en spesifiek Maria
   Magdalena - in Jesus van Nasaret se sendingwerk gespeel het, begin
   herdefinieer.

   Volgens haar bynaam is Maria Magdalena waarskynlik 'n boorling van
   Magdala (tans Migdal) aan die Meer van Genesaret.

   Inhoud

        * 1 Verwysings in die Nuwe Testament
        * 2 Verwysings in ander evangelies
        * 3 Verwysings
        * 4 Bronne

[wysig] Verwysings in die Nuwe Testament

   Lukas 8:2,3 verwys na Maria Magdalena as een van sekere vroue... wat
   Hom (Jesus van Nasaret) almal met hulle besittings gedien het, dit wil
   sê hulle het hom van geld of ander benodigdhede voorsien. Die boek
   vertel ook dat Jesus haar van sewe "bose geeste" of "duiwels" en die
   ander vroue ook van siektes genees het. Hierdie vroue het Jesus later
   op sy laaste reis na Jerusalem vergesel (Matthéüs 27:55; Markus 15:41;
   Lukas 23:55) het en ooggetuies van sy kruisiging was.

   Maria het by die kruis gebly totdat die liggaam van Jesus afgeneem en
   in 'n graf neergelê is wat oorspronklik vir Josef van Arimatea
   voorberei was. In die oggendskemer van die eerste dag van die week het
   Maria Magdalena en Maria, die moeder van Jakobus (Matthéüs 28:1; Markus
   16:2; Evangelie van Petrus [1]) by die graf gekom om Jesus se lyk met
   welriekende speserye te salf. Hulle het die graf leeg gevind, maar 'n
   visioen van engele gesien (Matthéüs 28:2-5).

   Maria Magdalena was die eerste getuie wat die leë graf gesien het en by
   Simon Petrus en by die ander dissipel vir wie Jesus liefgehad het
   (Johannes 20:2-4) - hierdie dissipel het later die bynaam "apostel van
   die apostels" gekry - om hulle in te lig en onmiddellik daarna weer na
   die graf teruggekeer. Sy het daar by die ingang gebly en geween. In die
   Evangelie volgens Johannes is sy die eerste ooggetuie van Jesus se
   opstanding, alhoewel sy hom aanvanklik nie eers herken nie. Toe hy vir
   Maria Magdalena haar naam gesê het, was sy daarvan bewus dat sy met
   Jesus gepraat het, en geroep: "Rabboeni!" Jesus het haar verbied om hom
   aan te raak: "Raak My nie aan nie, want Ek het nog nie opgevaar na my
   Vader nie; maar gaan na my broeders en sê vir hulle: Ek vaar op na my
   Vader en julle Vader, en my God en julle God." (Johannes 20:16,17)

   Hierdie is die kanoniese evangelies se laaste verwysing na Maria
   Magdalena wat daarna na Jerusalem teruggekeer het. Sy was waarskynlik
   een van die vroue wat ná Jesus se hemelvaart saam met die Apostels in
   die bovertrek in Jerusalem vergader het (Handelinge 1:13,14).

[wysig] Verwysings in ander evangelies

   Die Evangelie volgens Philippus verwys na Maria Magdalena as een van
   die metgesellinne "wat steeds saam met die Here gegaan het: Maria, sy
   moeder, haar suster en Magdalena wat sy metgesellin genoem is. Sy
   suster en sy moeder en sy metgesellin het elkeen die naam Maria gedra.
   En die metgesellin van die Verlosser was Maria Magdalena."

   Die Griekse teks gebruik die woord koinonos om Maria Magdalena se
   verhouding met Jesus van Nasaret te verduidelik - 'n term wat dikwels
   as "metgesllin" vertaal word, maar eintlik "eggenote" of "geliefde"
   beteken en in elk geval geslagsverkeer insluit.^[3]

   Erotiese terme is dikwels gebruik om mistiese ervarings te beskryf, en
   selfs die Hebreeuse Skrifte bevat met die Hooglied van Salomo 'n
   spirituele bruilofgedig waarin Jahwe se liefde vir die volk van Israel
   met seksuele terminologie verduidelik word.^[4] Die Evangelie volgens
   Philippus gebruik moontlik seksuele terme om die spirituele vereniging
   van Jesus van Nasaret en Maria Magdalena te beskryf.

   Die mens se opsplitsing in twee geslagte in die verhaal oor Adam en Eva
   is een van die hoofonderwerpe van die teks, wat die Gnostiese verlange
   na die oorspronklike androgiene eenheid behandel:^[5]

   Toe Eva nog in Adam was, het die dood nie bestaan nie. Toe sy van hom
   geskei is, het die dood 'n aanvang geneem. Sodra hy weer volledig sal
   wees en sy vroeëre wese weer behaal, sal die dood nie meer bestaan nie.

   Die Evangelie volgens Philippus gebruik die Bruidkamer as 'n metafoor
   vir die hereniging van "Adam" en "Eva" - die koms van die Verlosser of
   Bruidegom sou die oorspronklike spirituele toestand van androginie weer
   herstel. Die Christelike Griekse Skrifte van die Nuwe Testament verwys
   moontlik na die ritueel van Heilige Huwelik waarmee Maria Magdalena van
   Jesus die spirituele Verlosser en Messiah gemaak het.

[wysig] Verwysings

    1. ^ Burstein, Dan (red.): Die Wahrheit über den Da-Vinci-Code. Das
       Sakrileg entschlüsselt. München: Wilhelm Goldmann Verlag 2004, bl.
       108
    2. ^ Langbein, Walter-Jörg: Maria Magdalena. Die Wahrheit über die
       Geliebte Jesu. Berlyn: Aufbau Taschenbuch Verlag 2006
    3. ^ Haskins, Susan: Magdalenas sieben Teufel. Mythos und Metapher
       einer "schönen Sünderin". In: Dan Burstein: Die Wahrheit über den
       Da-Vinci-Code. Das Sakrileg entschlüsselt. München: Wilhem Goldmann
       2004, bl. 75
    4. ^ Haskins (2004), bl. 75
    5. ^ Haskins (2004), bl. 76

[wysig] Bronne

     * King, Karen L.: The Gospel of Mary of Magdala: Jesus and the first
       woman apostle. Polebridge Press, Santa Rosa 2003

   Kategorie: Bybelse figure

