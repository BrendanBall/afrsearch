Marie de France


   Marie de France ("Maria van Frankryk") word as die eerste Franse
   digteres beskou. Sy skryf haar werke in die tweede helfte van die 12de
   eeu, onder meer aan die hof van Hendrik van Plantagenet. Hier ontstaan
   ook een van haar gedigte met die aanvangsreël Marie ai nun, si sui de
   France ("My naam is Maria, ek is van Frankryk") - een van die min
   historiese gegewens aangaande haar persoon en lewensgeskiedenis. Die
   eerste verwysing na Marie de France dateer uit die tydperk omtrent
   1160, die laaste uit die jaar 1215.

   Een van haar werke is opgedra aan ene "koning Hendrik", 'n ander aan
   ene "graaf Willem". Daar word aangeneem dat dit verwysings na koning
   Hendrik II van Engeland en sy oudste seun, Willem graaf van Poitiers,
   is. Die eggenote van Hendrik II, Alienor van Akwitanië, was een van die
   vernaamste beskermvroue van die troubadours en ander kunstenaars; baie
   deskundigers vermoed dat Marie 'n lid van haar hofhouding was. Ander
   historici beweer dat die "digteres Marie de France" in waarheid Maria,
   prinses van Frankryk en gravin van die Champagne, die oudste dogter van
   Alienor, was, alhoewel hierdie stelling nog nie deur historiese feite
   bevestig is nie.

   Aangesien Marie de France vir haar werke 'n eenvoudige, maar desondanks
   literêre Anglo-Normandiese taalvorm gebruik, vermoed baie historici dat
   sy in Normandië grootgeword het.

   Haar literêre werk sluit twaalf Bretonse lais, gedigte wat die liefde
   volgens die Bretonse tradisie behandel, die Ysopet-fabels en die
   "Vagevuur van die heilige Patrick" (Purgatorium Sancti Patricii, Frans:
   L'espurgatoire de Seint Patric) in. Die laasgenoemde werk is 'n
   vertaling uit Latyns en behandel die Ierse ridder Owen se reis deur die
   vagevuur. Marie de France se outeurskap word egter tans bevraagteken.
   Kategorie: Franse digters

