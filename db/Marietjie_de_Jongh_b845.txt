Marietjie de Jongh


   Marietjie de Jongh (gebore 1 Maart 1953) is 'n Suid-Afrikaanse en
   Afrikaanse skryfster.

   De Jongh is op Vredenburg aan die Kaapse weskus gebore en het in die
   Sandveld op die plaas Tzaarskuil grootgeword. Sy het eers die
   plaasskool op Tzaarskuil, toe die plaasskool op Suurfontein en laastens
   die Hoërskool Aurora bygewoon, waar sy in 1970 gematrikuleer het.

   Hierna is sy na die Universiteit Stellenbosch, waar sy in 1973 'n
   BA-graad verwerf het. In 1976 het sy ’n BA Honneurs in Engels aan Unisa
   verwerf. Nog later het sy Filosofie en Kunsgeskiedenis deur Unisa
   gestudeer. Sy het al op Kenhardt, Villiersdorp, Worcester, Richmond in
   die Karoo en Somerset-Oos gewoon, en nou is sy weer op Worcester, waar
   sy by die Skool vir Blindes skoolgee. Haar belangstellings is
   letterkunde en kuns.

   By Tafelberg-uitgewers het reeds verskyn: Tandkitaar (1981),
   Moeilikheid met Jan en Die man met die gaatjie in sy trui (1983), Goeie
   maniere en ander plesiere (1987) en Braam en die engel (1991) waarvoor
   sy die Alba Bouwerprys vir kinderliteratuur ontvang het. Dit is ook in
   Engels vertaal as Brahm and the Angel (1995). By Human & Rousseau het
   verskyn Bietjie-Kier en Die man in die Karoo en in Engels, Diakiri and
   the man in the Karoo.
   Kategorie: Afrikaanse skrywers

