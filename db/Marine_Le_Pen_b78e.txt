Marine Le Pen


   Marine Le Pen
   Marine Le Pen

   Marine Le Pen, eintlik Marion Anne Perrine Le Pen (Neuilly-sur-Seine, 5
   Augustus 1968) is 'n advokaat en Franse politikus. Sy is die jongste
   van die drie dogters van Jean-Marie Le Pen, voorsitter van die Franse
   nasionalistiese party Front National (FN), en sy eerste eggenote
   Pierrette Lalanne. Marine Le Pen is van haar eerste eggenoot geskei en
   het drie kinders. In 2002 het sy met haar tweede man Eric Iorio, 'n
   langjarige lid van die FN, getrou.

   Marine Le Pen het tydens die Straatsburgse kongres van die Front
   National in 1997 'n lid van die besturende liggaam van die party, die
   Politieke Buro, geword en administreer sedert 1998 die party se
   regsafdeling. In Julie 2002 word sy ook die voorsitter van Générations
   Le Pen, 'n organisasie vir jongmense. Gerugte, dat sy haar vader as
   voorsitter van die Front National sou opvolg, het in die herfs van 2002
   groot publisiteit aan Marine Le Pen verskaf, en sy tree nou onder meer
   in talle televisieonderhoude as die moderne en aantreklike "gesig" van
   die party op.

[wysig] Politieke loopbaan

   Marine Le Pen het bo-op die Front National se kandidatelys in die
   gewestelike kiesafdeling Île-de-France vir die verkiesing van die
   Europese Parlement (EP) in 2004 gestaan en is op 13 Junie as 'n lid van
   die EP verkies.

   Sy is in die tydperk tussen 1998 en 2004 'n lid van die Gewestelike
   Raad van Nord-Pas-de-Calais en sedert 28 Maart 2004 'n lid van die
   Gewestelike Raad van Île-de-France.

[wysig] Politieke opvattings

   Marine Le Pen pleit daarvoor dat die Front National se standpunte oor
   aborsie - tans is die party nog sterk gekant teen Frankryk se moderne
   aborsiewette - en Frankryk se lidmaatskap in die Europese Unie (EU)
   moet verander. Sy gee die voorkeur aan 'n beleid wat die geboortekoers
   van Franse vroue sal verhoog om sodoende immigrasie oorbodig te maak.
   Die opskorting van Frankryk se lidmaatskap in die Europese Unie word
   deur haar nie meer oorweeg nie; sy pleit vir 'n meer outonome rol van
   Frankryk binne die raamwerk van die EU.

   Sy is 'n voorstaander van die sogenaamde "dubbele straf" vir kriminele
   immigrante, wat volgens die FN se beleid 'n tronkstraf soos Franse
   opgelê moet kry en daarnaas ook gedeporteer moet word, aangesien hulle
   twee wette oortree het - die "wet van die Republiek en die wet van
   gasvryheid".

[wysig] Werke

     * A contre-flots, Éditions Jacques Grancher, Parys 2006

   Kategorieë: Franse advokate • Franse politici

