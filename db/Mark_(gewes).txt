Mark (gewes)


   Marke aan die oostelike grens van die Heilige Romeinse Ryk in 919-1125
   Marke aan die oostelike grens van die Heilige Romeinse Ryk in 919-1125

   'n Mark of Grensmark is 'n graafskap in 'n grensgebied van die
   Karolingiese en Heilige Romeinse Ryk wat deur 'n Markgraaf regeer
   is.^[1] Die naam is afgelei van die Frankiese woord marka ("grens,
   grensgebied"). Tydens die Karolingiese Dinastie het die woord deur
   Europa versprei en is dit ook gelatiniseerd na marca en marcha.^[2]
   Anders as 'n buffersone, wat gewoonlik neutraal is, het 'n mark
   gewoonlik duidelik aan 'n bepaalde staat soos die Frankiese Ryk of die
   Heilige Romeinse Ryk behoort en is dit spesiaal versterk teen moontlike
   aanvalle van buurlande. Dikwels is Frankiese of Duitse setlaars na die
   gebied gestuur om die mark verder te stabiliseer.^[3]

   Inhoud

        * 1 Geskiedenis
             + 1.1 Marke van Karel die Grote
             + 1.2 Marke deur latere Konings en Keisers geskep
        * 2 Verwysings

[wysig] Geskiedenis

[wysig] Marke van Karel die Grote

   Die stelsel van marke is deur Keiser Karel die Grote, die heerser van
   die Frankiese Ryk, in 800 ingevoer. Sy doel was om die grense van die
   uitgestrekte ryk, wat op daardie stadium in lang bloedige oorloë
   gewikkel was, te beveilig.^[4] Die Markgrawe sou daarvoor sorg
   aangesien die gebiede as leenwese direk van die keiser oorgedra is. Die
   Markgrawe het spesiale siviele en militêre magte gehad om die taak te
   vervul, waaronder die sogenaamde Heerbann, 'n wet wat alle vrye mans
   aan militêre diensplig onderwerp het. Hulle is verder ondersteun deur
   'n groot aantal Frankiese vasalle.

   Keiser Karel die Grote het die volgende Marke gevestig:
     * Spaanse Mark om Barcelona in die huidige Katalonië, om beskerming
       teen die More in die res van Spanje te verseker.
     * Bretonse Mark met die graafskappe Anjou, Maine en Nantes ter
       verdediging teen die Bretone.
     * Deense Mark tussen die Eider en Schlei ter verdediging teen die
       Dene. Die naam Denemarke is van die mark afgelei.^[verwysing
       benodig]
     * Saksiese Mark tussen die Eider en die Elbe in die huidige Holstein,
       ter verdediging teen die slawiese Obotriete.
     * Thuringiese Mark in die Saale terverdedigin teen die Sorbe. Die
       Limes Sorabicus is hier gebou.
     * Frankiese Mark die huidige Opperfranke ter verdediging teen die
       Tsjegge.
     * Awaremark tussen die Enns en Wienerwald die Aware te stuit, later
       deel van Marcha Orientalis, in die huidige Nederoostenryk

     * Pannoniese Mark oos van Wene
          + Opper-Pannonië tussen Wienerwald en die Raab
          + Onder-Pannonië tussen die Raab en Drau
     * Mark Karantanië (later die Hertogdom Karinthië)
     * Mark Friuli

[wysig] Marke deur latere Konings en Keisers geskep

   Kaart wat die Mark van die Billunger vertoon
   Kaart wat die Mark van die Billunger vertoon

   Die stelsel is deur konings en keisers wat Karel die Groete opgevolg
   het in stand gehou en uitgebrei. Veral Otto die Grote het 'n aantal
   nuwe marke gestig:
     * Mark van die Billunger langs die Oosseekus van Stettin tot by
       Sleeswyk
     * Nordmark, late Mark Brandenburg
     * Saksiese Ostmark, waaruit later die Mark Landsberg, Mark Lausitz en
       Osterland gevorm is
     * Mark Meißen, uit die Saksiese Mark ontstaan, is later die
       historiese hartland van die Saksiese Koninkryk en die Saksiese
       Vrystaat
     * Mark Zeitz, wat ook uit die Saksiese Mark onstaan het, soos ook
     * Mark Merseburg en die
     * Milzener Mark om Bautzen (toe Budissin)

     * Marcha orientalis in die gebied van die huidige Nederoostenryk
          + Böhmische Mark, 1039 gegr., tussen Thaya en Leiser Bergen
            (Nederoostenryk), kortstondig
          + Ungarische Mark, Neumark, 1043 gegr., tussen Leiser Bergen,
            March en Leitha (Nederoostenryk), kortstondig
     * Karantanermark, in die huidige Stiermarke (Duits: Steiermark)
          + Mark Pitten (Gebied naby Wiener Neustadt, toe Stiermarke)
     * Mark an der Drau (om Marburg en Pettau)
     * Mark an der Sann (om Cilli)
     * Mark Krain suid van die Hertogdomme Karinthië (Duits: Kärnten), wat
       vandag deel vorm van Slowenië
          + Windische Mark, suid van die Save, na 1036 deel van Krain
               o Weiße Mark

   Die marke, wat vanaf die 9de en 10de eeu in Duitsland en Italië gestig
   is, was meestal formeel afhanklik van 'n hertogdom en het in die proses
   van feodalisering tot erflike besittings ontwikkel. In die laat
   Middeleeue het die Marke hul oorspronklike funksie as grensgebiede
   kwytgeraak, en die titel van markgraaf is net soos ander eretitels aan
   adellikes verleen.^[5]

[wysig] Verwysings

    1. ^ HAT
    2. ^ Etymologisch Woordenboek van het Nederlands, Besoek op 26
       Desember 2007
    3. ^ Grabois, Aryeh: Enzyklopädie des Mittelalters. Zürich: Edition
       Atlantis 1988, bl. 405
    4. ^ Encyclopedia of the Middle Ages, by André Vauchez, Richard Barrie
       Dobson, Michael Lapidge, Vertaal deur Adrian Walford, Gepubliseer
       2000, Routledge, p903
    5. ^ Grabois (1988), bl. 405

   Kategorie: Artikels met stellings wat verwysings ontbreek

