Markrisiko


   Markrisiko is die risiko dat die waarde van jou belegging sal verander
   as gevolg van veranderings in markfaktore. Die vier standaard
   markrisikofaktore is:
     * Aandelerisiko, of die risiko dat die prys van 'n aandeel sal
       verander.
     * Rentekoersrisiko, of die risiko dat rentekoerse verander.
     * Wisselkoersrisiko, of die risiko dat wisselkoers sal verander.
     * Kommoditeitsrisiko, of die risiko dat die prys van 'n kommoditeit
       (bv. mielies, goud, ens.) verander.

   Somtyds word daar verwys na 'n vyfde markrisikofaktor:
     * Aandeelindeksrisiko, of die risiko dat 'n aandele-indeks of ander
       indeks se waarde sal verander.

[wysig] Meting van markrisiko

   Markrisiko kan op verskeie maniere gemeet word. Dit word baie algemeen
   gemeet deur 'n VaR syfer te bereken. VaR staan vir "Value-at-Risk" en
   word vertolk as die verlies wat jy 99 uit 'n 100 keer nie sal oorskry
   nie indien besigheid soos normaalweg sou voortgaan (dus geen
   stresgebeure soos 9/11 nie) oor die volgende 10 dae.

   Rentekoersrisiko word dikwels afsonderlik gemeet. Metingsmetodes
   hiervoor sluit in "Gap"-verslae en "Earnings-at-Risk (EAR)".

[wysig] Rapportering van markrisiko

   Markrisiko moet deur banke gemeet word en hierdie syfers moet dan
   weergegee word aan die sentrale bank (in Suid-Afrika is dit die
   Suid-Afrikaanse Reserwebank). Hierdie proses is deel van 'n groter
   proses wat bekend staan as regulatoriese verslagdoening.

   Die G8-lande het 'n verdrag gesluit in Basel, Switserland, en
   daarvolgens word hierdie lande se banke verplig om op sekere maniere
   hulle blootstelling aan markrisiko (sowel as aan kredietrisiko en
   operasionele risiko) te rapporteer. Alhoewel Suid-Afrika nie 'n G8-land
   is nie, poog die meeste Suid-Afrikaanse banke om aan die Basel verdrag
   se vereistes te voldoen. Indien enige internasionale bank nie aan die
   Basel akkoord sou voldoen nie, sal hierdie bank dit besonder moeilik
   vind om besigheid te doen en om befondsing te bekom.
   Kategorie: Rekeningkunde

