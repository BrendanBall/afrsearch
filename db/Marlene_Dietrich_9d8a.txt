Marlene Dietrich


             Marlene Dietrich
   Marlene Dietrich in A Foreign Affair
   Geboortenaam Marie Magdalene Dietrich
   Geboorte     27 Desember 1901
                Schöneberg (Duitsland)
   Afsterwe     6 Mei 1992
                Parys (Frankryk)
   Beroep(e)    Sangeres
                Aktrise
   Last.fm      Marlene Dietrich
   Lirieke      Marlene Dietrich

   Marlene Dietrich [maɐˈleːnə ˈdiːtrɪç] (* 27 Desember 1901 in Schöneberg
   naby Berlyn; † 6 Mei 1992 in Parys; gebore Marie Magdalene
   Dietrich^[1]) was 'n Duits-gebore aktrise en sangeres. In die vroeë
   dertigerjare het sy internasionale erkenning behaal met rolprente soos
   Der blaue Engel. Sy was dan ook die eerste Duitse aktrise wat 'n
   suksesvolle loopbaan in Hollywood begin het. Tydens die Tweede
   Wêreldoorlog het sy die Verenigde State se militêre optrede teen
   Nazi-Duitsland gesteun. Sy het haar ná haar loopbaan aan die openbare
   lewe onttrek en is in 1992 in haar Paryse woonstel oorlede. Sy is in
   haar geboortestad Berlyn ter ruste gelê.

   Inhoud

        * 1 Biografie
             + 1.1 Jeug
             + 1.2 Filmloopbaan en vroeë wêreldroem
             + 1.3 Emigrasie na die VSA
             + 1.4 Besoeke aan Amerikaanse troepe
             + 1.5 Na-oorlogse loopbaan
             + 1.6 Internasionale gehore
             + 1.7 Onttrekking aan die openbare lewe
             + 1.8 Afsterwe en ereburgerskap van Berlyn
        * 2 Wêreldster en voorbeeld van die vroue- en gay-beweging
        * 3 Filmografie
        * 4 Werke
        * 5 Bronnelys: Literatuur en biografieë
             + 5.1 Dokumentêre rolprente
        * 6 Verwysings
        * 7 Eksterne skakels
             + 7.1 Biografie
             + 7.2 Filmografie
             + 7.3 Internet-portale
             + 7.4 You Tube.com: Videos
             + 7.5 Marlene-Dietrich-Platz - Panoramabeeld

[wysig] Biografie

[wysig] Jeug

   Gedenkplaat by haar geboortehuis Leberstraße 65 in die kwartier Rote
   Insel van Berlyn-Schöneberg
   Gedenkplaat by haar geboortehuis Leberstraße 65 in die kwartier Rote
   Insel van Berlyn-Schöneberg

   Marlene Dietrich was die tweede dogter uit die huwelik van Louis Erich
   Otto Dietrich, 'n luitenant van die Koninklike Polisie, en sy eggenote
   Wilhelmine Elisabeth Josephine (gebore Felsing) in Schöneberg (tans 'n
   stadsbuurt van Berlyn).^[2] Tuis is sy kortweg "Lena" genoem. Op
   elfjarige ouderdom begin sy haarself egter Marlene noem, 'n
   samesmelting van haar twee voorname.^[3]

   Marlene se ouer suster was Elisabeth, wat tydens die Tweede
   Wêreldoorlog saam met haar man naby die konsentrasiekamp Bergen-Belsen
   'n rolprentteater bestuur het. Aangesien veral lede van die SS die
   bioskoop besoek het, het Marlene haar susterskap later steeds ontken.
   Nogtans het Marlene haar suster ná die oorlog finansieel ondersteun,
   nadat die bioskoop in moeilikhede beland het.^[4]

   Ná die afsterwe van haar vader in 1907 het haar moeder in 1914 met
   luitenant Edouard von Losch getrou, wat in die Eerste Wêreldoorlog
   gesneuwel het.^[5] Sy bring haar kinderjare in Leberstraße 65 (sedert
   1937 Sedanstraße) op die sogenaamde Rote Insel (Rooi Eiland) deur en
   woon die Auguste-Viktoria-Schule in Nürnbergerstraat by. Die gesin het
   ook in Kaiserallee (tans Bundesallee) in Berlyn gewoon. Vanaf 13 April
   1917 tot paastyd in 1918 woon sy die Viktoria-Luisen-Schule (tans die
   Goethe-Gymnasium) in Berlyn-Wilmersdorf by.^[6]

   Ná haar skoolloopbaan in Berlyn begin Marlene in 1918 opleiding as
   konsertvioliste by die musiekkollege in Weimar. In 1921 sit sy haar
   studies in Berlyn voort. In die volgende jaar moes sy egter haar
   studies weens 'n seningontsteking staak. Tydens 'n oudisie by die
   Deutsche Theater is sy deur die bekende teaterregisseur Max Reinhardt
   ontdek en het sy in haar eerste toneelrol gespeel.^[7] Sy het
   vervolgens 'n opleiding by Reinhardt se teaterskool begin.^[8]

   Sy is in 1923 met Rudolf Sieber (1897-1976), 'n produksie-assistent,
   getrou. Hulle enigste dogter, Maria Elisabeth Sieber (ná haar huwelik
   in die 1940's Maria Riva) is in die volgende jaar op 13 Desember
   gebore.^[9]

[wysig] Filmloopbaan en vroeë wêreldroem

   In 1922 verskyn sy vir die eerste keer in 'n film, So sind die Männer.
   In 1923 kry sy haar eerste hoofrol teenoor William Dieterle wat ook sy
   debuut gemaak het as regisseur in, Der Mensch am Wege. Sy speel in nog
   'n aantal films waaronder Alexander Korda se Eine DuBarry von heute en
   Madame wünscht keine Kinder (beide in 1926).^[7]

   Ná 'n groot aantal kleiner toneel- en filmrolle is Marlene in 1927 deur
   die Weense rolprentvervaardiger Sascha Kolowrat-Krakowsky ontdek en het
   sy saam met die gewilde akteur Willi Forst 'n hoofrol in die film Café
   Elektric gespeel. Met haar volgende hoofrol het sy in 1929
   internasionale bekendheid verwerf. Die Duitse filmregisseur Josef von
   Starnberg was destyds besig om Heinrich Mann se roman Professor Unrat
   as Der blaue Engel (Die blou engel) te verfilm en nog steeds op soek na
   'n aktrise wat vir die hoofrol in aanmerking sou kom. Von Starnberg het
   Marlene tydens 'n opvoering van die toneelstuk Zwei Krawatten ("Twee
   dasse") ontdek. Met haar vertolking van die filmkarakter Lola Lola in
   Der blaue Engel het Marlene wêreldberoemdheid as aktrise verwerf. Die
   rolprent, wat as een van die eerste Duitse geluidsfilme in Duits en
   Engels vervaardig is, en die lied Ich bin von Kopf bis Fuß auf Liebe
   eingestellt (Engels: Falling In Love Again) was internasionale
   treffers.^[7]

[wysig] Emigrasie na die VSA

   In die lente van 1930 het Dietrich na New York Stad geseil nadat die
   rolprentateljee Paramount Pictures beïndruk was met die sukses van Der
   blaue Engel. Sternberg en Dietrich se eerste film in die VSA was 'n
   engels-talige heruitgawe van die Der blaue Engel, The Blue Angel. Die
   vrystelling daarvan het egter eers na hulle tweede film "Morocco"
   (1930) gevolg.^[7] In Dietrich se VSA het sy die kabaret sangeres Amy
   Jolly vertolk; 'n onafhanklike vrou wat soos 'n man aangetrek het en 'n
   vrou gesoen het. Die film was 'n groot sukses en sy is as beste aktrise
   vir 'n Oscar genomineer vir haar rol in die film Marokko - haar enigste
   nominasie vir die toekenning. In die jare daarna het nog vyf (van
   altesaam sewe) Dietrich-rolprente onder regie van Josef von Sternberg
   verskyn. Shanghai Express (1932) was kommersieel die suksesvolste
   Sternberg/Dietrich-produksie. ^[7]

   Von Sternberg was die eerste regisseur wat Marlene se potensiaal as 'n
   eersterangse aktrise en wêreldster besef het. In Hollywood het hy
   moeite gedoen om haar in sy rolprente as 'n femme fatale uit te beeld.
   Hy het haar aangemoedig om gewig te verloor en haar noukeurig opgelei,
   terwyl sy gewillig was om hom te vertrou en sy voorstelle steeds te
   volg. Von Sternberg se buitengewone bekwaamheid as 'n regisseur word in
   sy unieke gebruik van ontwerp en kostuums en veral lig en skadu
   weerspieël, waardeur hy in sy films 'n optimale effek bereik het. Een
   van sy spesialiteite was die impak van lig, wat deur 'n sluier of
   gordyne skyn soos in Shanghai Express. In 1935 het Marlene haar
   samewerking met Von Starnberg gestaak nadat hy beweer het hy haar sover
   gevat het as wat hy kon.^[7]

   Die romantiese komedie Desire (1936) onder die regie van Ernst Lubitsch
   was 'n treffer wat haar status as die hoogsbetaalde aktriese in
   Hollywood bevestig het. The Garden of Allah (1936) was haar eerste
   kleurflim. Die volgende paar film het egter nie by die loket sukses
   behaal nie en teen 1938 is sy saam met ander aktrieses soos Joan
   Crawford, Bette Davis, Katharine Hepburn en Greta Garbo as "box office
   poison" beskou. Haar kontrak met Paramount is gekanselleer. Dietrich
   maak egter haar kritici stil met een van haar beste vertonings in
   Destry Rides Again (1939). In Destry Rides Again beweeg sy weg van 'n
   ontoeganklike godin na 'n bakleierige kroegvrou, wat gewaagde liedere
   met 'n rokerige stem sing. Van toe af is dit ook veral haar sang wat
   steeds meer gewild geraak het met liedjies soos Lili Marleen. Sy kry 'n
   nuwe kontrak met Universal, maar films soos The Flame of New Orleans
   (1941) en Pittsburgh (1942) vaar nie juis goed nie. Dit blyk dat
   regiseurs nie instaat is om haar unieke antrekking vas te vang nie en
   teen die einde van die Tweede Wêreldoorlog het sy oorweeg om uit die
   filmbedryf af te tree.^[7]

   Vanweë haar internasionale sukses het die Duitse Nazi-bewind baie
   belang gestel in haar terugkeer na Duitsland. Die minister van
   volksvoorligting en propaganda, Joseph Goebbels, het haar in 1936 groot
   bedrae en vrye keuse ten opsigte van draaiboeke en medewerkers belowe
   indien sy hoofrolle in Duitse rolprente sou speel. Marlene het die
   aanbod van die hand gewys. Sy het voortgegaan om hoofrolle in
   Amerikaanse rolprente te vertolk en met regisseurs soos Alfred
   Hitchcock, Ernst Lubitsch, Orson Welles en Billy Wilder saamgewerk.
   Films soos Foreign Affair, Witness for the Prosecution, Touch of Evil,
   Judgment at Nuremberg en Stage Fright was baie suksesvol. In 1937 het
   sy aansoek gedoen om Amerikaanse burgerskap, wat op 9 Junie 1939 aan
   haar toegeken is.^[10]

[wysig] Besoeke aan Amerikaanse troepe

   Dietrich terwyl sy soldate van die Derde Leër vermaak in 1944
   Dietrich terwyl sy soldate van die Derde Leër vermaak in 1944
   België 1944: Marlene Dietrich onderteken 'n outogram vir 'n gewonde
   Amerikaanse soldaat
   België 1944: Marlene Dietrich onderteken 'n outogram vir 'n gewonde
   Amerikaanse soldaat

   Marlene het reeds tydens haar verblyf in Parys kunstenaars en ander
   mense wat uit Nazi-Duitsland gevlug het finansieel ondersteun. Nadat
   haar minnaar Jean Gabin by die Franse bevrydingsmagte in die VSA
   aangesluit het, het sy ook besluit om aktief aan die stryd teen die
   Hitlerfascisme deel te neem. Aangesien sy as 'n vrou nie in die
   Amerikaanse leër mog veg nie, het sy besoeke aan troepe naby die
   frontlinies afgelê en as sangeres opgetree. Sy het ook deelgeneem aan
   die Amerikaanse magte se opmars na Duitsland en is tydens die
   Ardenne-offensief byna deur Duitse troepe gevange geneem. Haar
   solidariteit met die Amerikaanse soldate was onbeperk, en sy het in die
   militêre kampe van Afrika en Europa baie gewild geraak. Sy het later
   opgemerk dat sy nooit weer daardie intensiewe kontak met 'n gehoor
   gehad het nie.^[11]

   In die Duitse stad Stolberg naby Aken het 'n vrou Marlene herken en dit
   was vir haar 'n verrassing dat sy met groot vreugde begroet is. Ander
   vroue in Stolberg het die bestanddele vir 'n verwelkomingstert
   ingesamel wat vir Marlene die heerlikste ete van haar lewe sou wees. Sy
   het dan ook daarin geslaag om haar familielede op te spoor en kon oor
   die militêre radio met haar moeder gesels en enkele weke later in
   Berlyn ontmoet. Haar moeder, wat belowe het om Hitler te oorleef, is op
   3 November 1945 oorlede.^[12]

   Marlene se politieke en sosiale betrokkenheid by die stryd teen die
   Nazi-bewind is in die buiteland vroeër waardeer as in haar tuisland,
   waar baie mense hulle onbegrip ontbloot het. Sy is daarvan beskuldig
   dat sy met haar optrede eerder teen miljoene gewone Duitse soldate
   geveg sou hê as teen Hitler en dikwels het mense na haar as 'n
   verraaier verwys.^[13]

   In 1947 is Marlene met die Medal of Freedom, die hoogste militêre
   onderskeiding vir burgerlikes in die VSA, vereer. Die Franse regering
   het in 1950 die titel »Chevalier de la Legion d'Honneur« (Ridder van
   die Franse Erelegioen) aan haar verleen. Die Franse staatspresidente
   Georges Pompidou en François Mitterrand het haar later bevorder tot
   Officier en uiteindelik Commandeur van die Erelegioen.^[14]

[wysig] Na-oorlogse loopbaan

   Vanaf 1953 het Marlene byna uitsluitlik as sangeres opgetree en
   internasionale sukses behaal. In die jare 1953 en 1954 het sy haar
   vertonings in Las Vegas se Sahara Hotel en Londen se Café de Paris
   opgevoer. Sedert 1955 het Burt Bacharach sowat tien jaar lank as haar
   begeleier opgetree, en saam met hom het Marlene vinnig opgang gemaak
   van 'n nagklub-sangeres tot 'n meer ambisieuse kunstenares bevorder wat
   nou net in teaters gesing en haar gewilde styl van one woman show
   ontwikkel het. Tot op die ouderdom van 74 jaar het sy wêreldwyd
   rondgetoer - in 1965 het sy ook in Suid-Afrika opgetree.^[15] Haar
   laaste konserte het in 1975 in België, Nederland, die Verenigde
   Koninkryk, Kanada, die VSA en Australië plaasgevind.^[16]
   Die voorprent van Stage Fright (1950)
   Die voorprent van Stage Fright (1950)

   Haar kostuums was van die opspraakwekkendstes ooit. Hulle is deur
   haarself en Jean Louis, 'n begaafde ontwerper van Columbia, ontwerp. 'n
   Spesiale weefsel, souffle, is vir Marlene vervaardig en presies vir
   haar velkleur aangepas. Die kostuum, wat tot op die grond gehang het,
   is dikwels ure lank volgens haar gesofistikeerde smaak met pailettes,
   pêrels, kwassies of kristalstene versier. Hierdie versierings moes vir
   haar soms tot by vyftig keer verplaas word totdat sy die optiese indruk
   wat die versierings sou skep goedgekeur het. Die steentjies, kwassies
   en pêreltjies op haar kostuum, wat tot by elf pond kon weeg, is met
   piepklein draadjies gemarkeer en deur een of meer borduursters oor 'n
   tydperk van enkele maande finaal aangebring. Die optiese indruk van
   haar kostuums was oorweldigend - Marlene het dikwels gelyk asof sy naak
   en met louter sterre besaai sou optree (sien die beeld regs
   bo-aan).^[verwysing benodig]

   'n Ander opspraakwekkende ontwerp is vir haar sogenaamde "windkostuum"
   toegepas. Hier is die souffle met haar korset gedrapeer en vasgenaai en
   deur middel van 'n windmasjien in lang sluiers teen haar lyf of weg van
   haar lyf gewaai. Ook haar mantels was buitengewone ontwerpe met 'n drie
   meter lange sleep. Vir die mantels is sneeuwit borsdonsvere van swane
   in nou, konsentriese kringe aangebring sodat dit soos 'n kosbare pels
   gelyk het. 'n Aantal kritici het die materiaal as "buiteaards" beskryf.
   Gewoonlik het sy vir haar konserte twee van hierdie mantels saamgebring
   wat eers vyf minute lank opgeskud moes word om hul volle volume te
   behaal. Na bewerings is honderdduisende swaanvere vir die mantels
   gebruik^[17] (sien beeld regs bo-aan).

[wysig] Internasionale gehore

   Gehore in Pole, Rusland en Israel was begeester en meegevoer deur
   Marlene se opvoerings. Sy was die eerste Duitse kunstenares wat ná die
   oorlog in Rusland opgetree het. In Israel het haar bestuurder haar
   uitdruklik verbied om liedere met Duitse tekste te sing. Maar sy het
   haarself onmiddellik teen hierdie voorskrif verset: "Ek gaan nie een
   lied in Duits sing nie - maar nege!" Die gehoor was aanvanklik geskok,
   tog haar moed en eerlikheid het die ys gebreek - sy het die gehoor op
   hulle voete gehad en 'n lang volgehoue applous ontlok. Sy was dan ook
   die eerste sangeres wat in Israel weer Duitse liedere op die toneel mog
   sing.^[18]

   Gedurende haar Europatoer het sy in 1960 ook in Duitsland en haar
   geboortestad Berlyn opgetree. Soos sy self beklemtoon het, was die
   Duitse gehore duidelik meegevoer met haar opvoerings. Daar het nogtans
   snydende kritiek vanweë haar houding tydens die oorlog haar kant toe
   gekom. In Düsseldorf is sy deur 'n jong meisie bespoeg, 'n ander keer
   is daar 'n eier gegooi, wat haar kop getref het. Sy het egter geweier
   om haar "deur 'n blonde nazi van die toneel te laat verdryf". Die jong
   man, wat die eier gegooi het, is deur die gehoor in die teater byna
   gelynch en moes onder beskerming uit die saal gelei word.^[verwysing
   benodig]

   In 1961 het sy haar laaste beduidende rolprent voltooi - Judgment at
   Nuremberg, wat die Neurenbergse verhore en een van die pynlike vrae in
   die na-oorlogse Duitsland behandel: Wat het julle geweet? In die film
   moes sy as aktrise dialoë voer wat sy nie as waaragtig kon aanvaar nie.
   Met haar laaste rolle het sy die bewys gelewer dat sy 'n bekwame
   aktrise was en oortuigende woedeuitbarstings kon speel - iets wat haar
   kritici vroeër steeds sou bevraagteken.^[verwysing benodig]

   In die vroeë sestigerjare het haar konserte duidelik begin verander;
   erotiek het nou 'n minder belangrike rol gespeel, maar onder die indruk
   van die Koue en die Viëtnam-oorlog het Marlene haar repertorium met
   ernstige liedere begin aanvul, waaronder protesliedere soos Bob Dylan
   se Blowin' in the Wind, Charles Meerewood se White Grass en veral Pete
   Seeger se bekende Where Have All the Flowers Gone, wat sy ook in Duits
   gesing het (Sag mir, wo die Blumen sind), maar ook die Hebreeuse
   klaaglied Shir Hatan.

[wysig] Onttrekking aan die openbare lewe

   Sedert 1968 het Marlene in Parys gewoon. Die laaste dekades van haar
   lewe was gekenmerk deur haar vriendskap met die Duitse aktrise en
   sangeres Hildegard Knef, maar toenemend ook deur Marlene se
   alkoholafhanklikheid. Sy het aan artritis gely en die pyn met pille en
   alkohol verlig. Nadat sy tydens 'n konsert in Australië in 1975 'n
   fraktuur in haar dybeen opgedoen het, het sy haar toneelloopbaan
   beëindig. Drie jaar later het sy naas David Bowie haar laaste filmrol
   in die rolprent Just a Gigolo gespeel.^[7]
   Die Marlene-Dietrich-Platz in Berlyn met die Debis-hoofkwartier in die
   agtergrond
   Die Marlene-Dietrich-Platz in Berlyn met die Debis-hoofkwartier in die
   agtergrond

   Daarna het Marlene haar volledig aan die openbare lewe onttrek en 'n
   rustige lewe in haar Paryse woonstel in die Montaigne-laan 12 gelei. In
   die laaste elf jaar voor haar afsterwe in 1992 was sy bedlêend en het
   die woonstel nie meer verlaat nie. Sy is in dié tyd deur haar dogter
   Maria versorg. Met 'n spesiale gryparm, wat vir haar vervaardig is, was
   sy in staat om voorwerpe nader te trek. Sy het oor 'n bediende en 'n
   sektretaresse beskik, terwyl 'n Duitse restourant dikwels maaltye vir
   haar afgelewer het. Net haar personeel en familielede mog haar woonstel
   betree. Marlene het veral gebruik van die telefoon gemaak om met haar
   familie, vriende en ander belangrike mense te kommunikeer. In 'n
   onderhoud met die Duitse nuustydskrif Der Spiegel het haar dogter Maria
   Riva en haar kleinseun Peter Riva beweer dat sy in hierdie tydperk
   selfs by die politiek betrokke geraak het en wêreldleiers soos Ronald
   Reagan en Michail Gorbatsjof opgebel het - haar maandelikse
   telefoonrekening het soms meer as VSA-$ 3 000 beloop. Ronald Reagan het
   selfs sy laaste telefoongesprek in die Wit Huis met Marlene
   gevoer.^[19]

   Later het die regisseur Maximilian Schell Marlene se toestemming gekry
   om haar vir 'n dokumentêre rolprent te skiet. Kort voor die begin van
   die projek het sy haar toestemming teruggetrek en slegs bandopnames
   toegelaat: "I've been photographed to death..." Schell het die
   dokumentêr noodgedwonge as 'n kollage uitgevoer en die bandopnames met
   beelde en uittreksels uit haar rolprente gekombineer. Die film eindig
   met 'n aanhaling van Ferdinand Freiligrath se gedig Der Liebe Dauer.
   Die dokumentêr Marlene is in 1984 vrygestel en het naas 'n
   Oscar-nominasie ook 'n aantal Europese filmtoekennings
   gewen.^[verwysing benodig]

   Marlene se eerste boek met die titel ABC meines Lebens het reeds in
   1963 verskyn. In 1979 het sy haar outobiografie Nehmt nur mein Leben
   gepubliseer. 'n Effens gewysigde uitgawe van hierdie outobiografie het
   in 1987 as Ich bin, Gott sei Dank, Berlinerin verskyn. Sy het vir haar
   dogter Maria Riva gevra: "Skryf 'n boek oor my. Jy is die enigste wat
   dit sal regkry. Die hele waarheid. Maar eers ná my dood."^[verwysing
   benodig]

[wysig] Afsterwe en ereburgerskap van Berlyn

       Grafsteen van Marlene se moeder Josefine von Losch

               Grafsteen van Marlene se moeder Josefine von Losch

       Graf in Berlyn-Friedenau met die inskrif:Hier steh ich an den
   Marken meiner Tage (Theodor Körner)

                    Graf in Berlyn-Friedenau met die inskrif:
          Hier steh ich an den Marken meiner Tage (Theodor Körner)

   In 1992 is Marlene Dietrich volgens die amptelike sterftesertifikaat
   aan hart- en nierversaking oorlede. Haar vriendin en sekretaresse,
   Norma Bosquet, wat haar gedurende die laaste weke van haar lewe byna
   daagliks in haar woonstel besoek het, vermoed egter dat Marlene
   selfmoord gepleeg het deur 'n oordosis slaappille te drink nadat sy
   twee dae tevore 'n tweede beroerte gehad het.^[20]

   Ná 'n groot roudiens in Parys is Marlene in Berlyn op die Stedelike
   Begraafplaas Schöneberg III van Berlyn naby haar moeder se graf en nie
   ver van haar geboortehuis nie ter ruste gelê. 'n Groot aantal Berlynse
   burgers het haar begrafnis bygewoon. In die dae ná haar afsterwe was
   daar nog net 'n klein aantal mense wat haar as 'n "verraaier" beskou
   het. Maar dit was duidelik dat haar geboortestad haar met 'n straatnaam
   moes vereer.^[21]

   In 1997 het die Berlynse administratiewe distrik Tiergarten aan die
   sentrale plein tussen die nuwe winkelsentrum Potsdamer Platz Arcaden,
   die Grand Hyatt-hotel en die musical-teater en kasino die naam
   Marlene-Dietrich-Platz gegee. Die straatbord dra die opskrif Berliner
   Weltstar des Films und des Chansons. Einsatz für Freiheit und
   Demokratie, für Berlin und Deutschland.^[22]

   Ter geleentheid van haar 100ste verjaardag in 2001 het die deelstaat
   Berlyn amptelik om verskoning gevra vir die persoonlike aanvalle wat
   Marlene moes verduur. Op 16 Mei 2002 is die ereburgerskap van die stad
   Berlyn postuum aan Marlene Dietrich toegeken.^[23]

   Die Deutsche Kinemathek - Museum für Film und Fernsehen in Berlyn se
   Potsdamer Straße (Sony Center) bewaar tans die nalatenskap van Marlene
   Dietrich (foto's en ander herinnerings). Die Amerikaanse regisseur J.
   David Riva, Marlene se kleinseun, het in 2001 die dokumentêre rolprent
   Marlene Dietrich - Her own song vervaardig.^[24]

[wysig] Wêreldster en voorbeeld van die vroue- en gay-beweging

   Marlene Dietrich het nie net haar beeld as wêreldster selfbewus opgebou
   nie, maar was daarnaas ook deur haar buitengewone androgiene
   uitstraling gekenmerk, waarmee sy 'n onweerstaanbare aantrekkingskrag
   op sowel vroue asook mans uitgeoefen het. Sy het dikwels in mansklere
   opgetree - in haar tyd 'n rewolusionêre en gewaagde onderneming. In die
   1930's wou die Paryse owerhede haar selfs toegang tot die middestad
   weier omdat sy mansklere gedra het, maar was nie in staat om hierdie
   verbod af te dwing nie. Marlene het derhalwe in die periode tussen die
   twee wêreldoorloë 'n voorbeeld van die vroue- en gay-beweging geword -
   en daarnaas ook 'n nuwe modestyl vir vroue geskep.^[25]

[wysig] Filmografie

     * 1922: So sind die Männer (Der kleine Napoléon), Georg Jacoby
     * 1922: Tragödie der Liebe, Joe May
     * 1923: Der Mensch am Wege, Wilhelm Dieterle
     * 1923: Der Sprung ins Leben, Johannes Guter
     * 1925: Eine Dubarry von heute, Alexander Korda
     * 1925: Manon Lescaut, Arthur Robinson
     * 1926: Der Juxbaron, Willi Wolff
     * 1926: Der Tänzer meiner Frau, Alexander Korda
     * 1926: Kopf hoch, Charly!, Willi Wolff
     * 1926: Madame wünscht keine Kinder, Alexander Korda
     * 1927: Prinzessin Olala, Robert Land
     * 1927: Sein größter Bluff, Harry Piel
     * 1927: Café Elektric, Gustav Ucicky
     * 1928: Ich küsse Ihre Hand, Madame, Robert Land
     * 1929: Das Schiff der verlorenen Menschen, Maurice Tourneur
     * 1929: Die Frau, nach der man sich sehnt, Kurt Bernhardt
     * 1930: Gefahren der Brautzeit, Fred Sauer
     * 1930: Der blaue Engel, Josef von Sternberg
     * 1930: Morocco, Josef von Sternberg mit Gary Cooper
     * 1931: X27 (Dishonored), Josef von Sternberg
     * 1932: Shanghai Express, Josef von Sternberg
     * 1932: Blonde Venus, Josef von Sternberg
     * 1933: Song of Songs, Rouben Mamoulian
     * 1934: The Scarlett Empress, Josef von Sternberg
     * 1935: The Devil is a Woman, Josef von Sternberg
     * 1936: The Garden of Allah, Richard Boleslawski
     * 1936: Desire, Frank Borzage
     * 1937: Angel, Ernst Lubitsch
     * 1937: Tatjana, Jaques Feyder
     * 1939: Destry Rides Again, George Marshall
     * 1940: The Seven Sinners, Tay Garnett
     * 1941: The Flame of New Orleans, René Clair
     * 1941: Manpower, Raoul Walsh
     * 1942: The Spoilers, Ray Enright
     * 1942: Pittsburgh, Lewis Seiler
     * 1942: The Lady is willing, Mitchel Leisen
     * 1944: Follow the Boys, Edward E. Sutherland
     * 1944: Kismet, William Dieterle
     * 1946: Martin Roumagnac, Georges Lacombe
     * 1947: Golden Earrings, Mitchell Leisen
     * 1948: A Foreign Affair, Billy Wilder
     * 1949: Jigsaw, Fletcher Markle
     * 1950: Stage Fright, Alfred Hitchcock
     * 1951: No Highway in the Sky, Henry Koster
     * 1952: Rancho Notorious, Fritz Lang
     * 1956: Around the World in Eighty Days, Michael Anderson
     * 1957: The Monte Carlo Story, Samuel A. Taylor en Giulio Machi
     * 1958: Touch of Evil, Orson Welles
     * 1958: Witness for the Prosecution, Billy Wilder
     * 1961: Judgement at Nuremberg, Stanley Kramer
     * 1962: The Black Fox, The True Story Of Adolf Hitler, Louis C.
       Stoumen
     * 1964: Paris when it Sizzles, Richard Quine
     * 1972: I wish you Love, Clark Jones
     * 1978: Just a Gigolo, David Hemmings met David Bowie
     * 1984: Marlene, Maximilian Schell

[wysig] Werke

     * ABC meines Lebens. Berlyn: Blanvalet 1963
     * Nehmt nur mein Leben. Bertelsmann-Verlag 1979
     * Ich bin, Gott sei Dank, Berlinerin. Berlyn: Ullstein 1998;
       Ullstein-sagteband, ISBN 3-548-24537-4
     * Nehmt nur mein Leben ... - Reflexionen. Berlyn: Henschel 1984
     * Nachtgedanken. München: C. Bertelsmann Verlag 2005, ISBN
       3-570-00874-6

[wysig] Bronnelys: Literatuur en biografieë

     * Riva, Maria: Meine Mutter Marlene. München: C. Bertelsmann 1992;
       München: Goldmann 1994; Rheda-Wiedenbrück: RM-Buchvertrieb 2000.
       894 bladsye. ISBN 3442726530
     * Riva, Maria: Marlene Dietrich by her Daughter. New York Stad:
       Alfred H. Knopf 1992. 790 bladsye. ISBN-10: 0394586921, ISBN-13:
       978-0394586922
     * Flanner, Janet: Legendäre Frauen und ein Mann. Duitse vertaling.
       München: Antje Kunstmann 1993. 200 bl. ISBN 3888970784
     * Frewin, Leslie: Blonde Venus: A Life of Marlene Bietrich. Londen:
       Macgibbon & Kee 1955. Duits: Marlene Dietrich. München: Heyne 1967
     * Hessel, Franz: Marlene Dietrich. Berlyn: Kindt & Bucher 1931
     * Morley, Sheridan: Marlene Dietrich. Beeldbiografie. Frankfurt am
       Main: Krüger 1977
     * Sanders-Brahms, Helma: Marlene [Dietrich] und Jo [Josef von
       Sternberg]. Berlyn: Argon 2000
     * Helnwein, Gottfried: Marlene Dietrich, Some Facts about Myself.
       Stuttgart: Edition Cantz 1990, ISBN 3-89322-226-X [1].
     * Szudendorf, Werner: Marlene Dietrich. Dokumente, Essays, Filme.
       (Internationale Filmfestspiele Berlin. Stiftung Deutsche
       Kinemathek. Retrospektive 1977) München: Hanser 1977. ISBN
       3423310537

[wysig] Dokumentêre rolprente

     * Marlene Dietrich - Her own song. Duitsland/VSA 2001. Regisseur: J.
       David Riva, outeur: Karin Kearns. 100 min. DVD-versie vrygestel op
       21 Maart 2002 [Duitsland] deur Salzgeber & Co. Medien GmbH; 3
       Desember 2002 deur Metro-Goldwyn-Mayer (MGM) [VSA en Kanada]

[wysig] Verwysings

    1. ^ oyla4.de, „LS Marlene4ever“, besoek op 25 September 2006
    2. ^ marlene.com
    3. ^ Freitag, die Ost-West-Wochenzeitung, 21 Desember 2001 Besoek op 3
       Junie 2007
    4. ^ Berlinale 2002 - Filmforum Besoek op 3 Junie 2007
    5. ^ Marlene Dietrich Schauspielerin 1901-1992, Besoek op 3 Junie 2007
    6. ^ Deutsche Kinemathek. Museum für Film und Fernsehen Besoek op 3
       Junie 2007
    7. ^ ^7,0 ^7,1 ^7,2 ^7,3 ^7,4 ^7,5 ^7,6 ^7,7 Turner Classic Movies
       Database, MARLENE DIETRICH, Besoek op 3 Junie 2007
    8. ^ Dirk Jasper Filmstarlexikon Besoek op 3 Junie 2007
    9. ^ marlene.com
   10. ^ Deutsche Kinemathek - MDCB
   11. ^ Marlene Dietrich - Her own song. Dokumentêre rolprent, 100 min.,
       regisseur: David Riva
   12. ^ Deutsche Kinemathek - MDCB
   13. ^ Berliner Morgenpost, 17 Mei 2002
   14. ^ Deutsche Kinemathek - MDCB
   15. ^ www.laut.at - Biografie Besoek op 3 Junie 2007
   16. ^ Deutsche Kinemathek - MDCB
   17. ^ The German-World.com Magazine, Oktober 2002 Besoek op 3 Junie
       2007
   18. ^ Marlene Dietrich - Her own song. Dokumentêre rolprent, 100 min.,
       regisseur: David Riva
   19. ^ Der Spiegel, 13 November 2005 Besoek op 3 Junie 2007
   20. ^ Die unvergleichliche Marlene Dietrich, DVD, ateljee:
       VZ-Handelsgesellschaft. Vrygestel op 10 Oktober 2006
   21. ^ Herbert Mayer: Im Dschungel der Straßennamen
   22. ^ Nuusbrief nommer 17, 17 November 2000, Deutsches Filmmuseum
       Berlin
   23. ^ Berliner Morgenpost, 17 Mei 2002
   24. ^ Marlene Dietrich - Collector's Page
   25. ^ www.beauty-and-more.de Besoek op 3 Junie 2007

[wysig] Eksterne skakels

[wysig] Biografie

     * Biografie (de)

[wysig] Filmografie

     * Filmografie met filmplakkate en poskaarte (de)

[wysig] Internet-portale

     * Deutsche Kinemathek - Museum für Film und Fernsehen: Marlene
       Dietrich Collection Berlin (MDCB)
     * Marlene Dietrich (de)
     * puettner.com
     * marlene.com
     * Marlene Dietrich UK website The Legendary,Lovely Marlene
     * 'n Virtuele rondgang deur die tentoonstelling Marlene Dietrich,
       aangebied deur die Deutsche Kinemathek-stigting, die MDCB en die
       Duitse Filmmuseum Frankfurt am Main (1998-1999)

[wysig] You Tube.com: Videos

     * Marlene sing Ich bin von Kopf bis Fuß auf Liebe eingestellt (1930)
     * Marlene sing Lili Marleen
     * Marlene sing Where Have All the Flowers Gone? (1963)

[wysig] Marlene-Dietrich-Platz - Panoramabeeld

   Panoramabeeld (de)

   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Artikels met stellings wat verwysings ontbreek •
   Amerikaanse akteurs • Duitse akteurs

