Marlene Dumas


   Marlene Dumas (gebore 3 Augustus 1953 in Kaapstad, Suid-Afrika) is 'n
   Suid-Afrikaans gebore kunstenaar wat sedert 1976 in Amsterdam,
   Nederland woon en werk. Sy kombineer elemente van Ekspressionisme met
   konsepsuele kuns in ink en waterverf werke en olie op doek skilderye.

   Marlene Dumas het in Kuilsrivier groot geword en by die Hoër
   Meisieskool Bloemhof in Stellenbosch skool gegaan. Sy het daarna by die
   Universiteit van Kaapstad studeer van 1972 tot 1975 waar sy 'n BA in
   beeldende kuns verwerf het. Sy het daarna in 1976 na Nederland
   geïmigreer waar sy by die Ateliers '63 in Haarlem gewerk het.^[1]

   Dumas het spoedig internasionale sukses bereik. In 1982 het sy op
   29-jarige ouderdom aan Documenta VII in Kassel deelgeneem. Sy het
   solotentoonstellings in van die wêreld se voorste galerye en museums
   gehad soos die Tate in Londen (1996), die Pompidou-sentrum in Parys
   (2001) en die Museum vir Eietydse Kuns in New York (2002). In 1995 het
   sy Nederland op die Venesiese Biënnale verteenwoordig. Op 8 November
   2007 is haar eerste solouitstalling in Suid-Afrika, getiteld Intimate
   Relations, by die Suid-Afrikaanse Nasionale Kunsmuseum in Kaapstad
   geopen. Die uitstalling skuif later na Johannesburg waar dit van 6
   Februarie tot 29 Maart 2008 in die Standard Bank-galery vertoon sal
   word. In 2008 word ’n solotentoonstelling van haar werk in die Museum
   vir Moderne Kuns in New York gehou.^[2]^[3]

   Die doel van haar werk is om die verhouding tussen kuns, vroulike
   modelle en selfs pornografie uit te beeld. Die beginpunt van baie van
   haar werk is Polaroidfoto's van haar vriende en minnaars. Sy gebruik
   ook tydskrifte en pornografiese materiaal. Marlene Dumas skilder ook
   portrette van kinders en erotiese tonele.^[4]

   In Februarie 2005 is haar skildery "Die Onderwyser" wat sy in 1987
   geskilder het vir 'n rekordprys van $3,34 miljoen deur die afslaers
   Christie's in Londen verkoop. Die skildery vertoon 'n uitbeelding van
   'n geposeerde klasfoto.^[5]

[wysig] Eksterne skakels

     * Zeno X Gallery - Marlene Dumas beelde, biografie en cv.
     * Die Saatchi Galery - Marlene Dumas, galery in Londen met beelde,
       inligting, teks en 'n biografie van Marlene Dumas
     * Die dokumentêre program 'Miss Interpreted' volg Dumas se aktiwiteit
       vir 'n periode van ses maande terwyl sy vir 'n uitslalling
       voorberei wat sodoende intieme insae in haar werk en idees
       vertskaf. Dit is beskikbaar by DocsOnline

[wysig] Verwysings

    1. ^ MARLENE DUMAS \ INTIMATE RELATIONS, Jacana Media, Roma
       Publications,
    2. ^ Rapport, Menswees deur die oë van Dumas deur Cobus van Bosch,
       Besoek op 15 Desember 2007
    3. ^ iziko, current exhibitions, besoek op 15 Desember 2007
    4. ^ Frith Street Gallery, MARLENE DUMAS, Besoek op 15 Desember 2007
    5. ^ The New York Times, Marlene Dumas's Number Comes Up, Besoek op 15
       Desember 2007

    Hierdie artikel omtrent 'n Suid Afrikaanse persoon is 'n plekhouer en
   slegs 'n saadjie. Jy kan Wikipedia help deur dit uit te brei.
   Kategorieë: Suid-Afrikaanse skilders • Nederlandse skilders •
   Suid-Afrikaanse biografie saadjies

