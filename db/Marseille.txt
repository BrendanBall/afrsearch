Marseille


                                        Marseille
                                            Kaart                    Wapen

                                                                      Vlag

                                             Land                 Frankryk
                            Région (Admin. gewes)         Provence-Alpes-
                                                               Côte-d'Azur
                                      Département         Bouches-du-Rhône
                                       Koördinate        43°17' N, 5°22' O
                                         Stigting                 600 v.C.
                                       Oppervlak:
                                         - Totaal             240,62 vk km
                                Hoogte bo seevlak                  0-640 m
                                       Bevolking:
                          - Totaal (1 Julie 2005)                  826 700
                             - Bevolkingsdigtheid              3 436/vk km
                  - Metropolitaanse gebied (2008)                1 623 720
                                          Tydsone                   UTC +1
                                       - Somertyd                   UTC +2
                                     Burgemeester Jean-Claude Gaudin (UMP)
                                Amptelike webwerf             marseille.fr

   Marseille is die tweede grootste stad van Frankryk en sy belangrikste
   hawe aan die Middellandse See. Die stad is een van die oudstes in
   Europa en word as Massalia (Massilia) omtrent 600 v.C. deur
   Ionies-Phokeaanse setlaars uit Klein-Asië gestig. Die handelspos groei
   tot die belangrikste sentrum van die Griekse kultuur in die westelike
   Mediterreense gebied en die grootste mededinger van Karthago.

   Die stad, wat in 1481 by Frankryk ingelyf word, dien in die 19de en
   20ste eeu as die Franse poort na Noord-Afrika, Madagaskar en Indosjina.

[wysig] Geografie en klimaat

   Marseille lê tussen 0 en 646 meter bo seevlak in 'n bergagtige
   omgewing. Die Croix de Garlaban is die hoogste bergspits met 710 meter.
   Marseille grens in die noord-weste aan die Chaîne de l'Estaque, 'n
   bergreeks van kalksteen, wat die soutmeer Étang de Berre van die see
   skei. Suid-wes van die soutmeer lê die lughawe Marignane, wat danksy sy
   sentrale ligging tot een van die belangrikste in Suid-Frankryk
   ontwikkel het.

   Marseille het 'n Mediterreense klimaat met 'n gemiddelde temperatuur
   van 6 °C in Januarie en 24 °C in Julie. Die gemiddelde jaarlikse
   reënval is 650 millimeter. Die watertemperatuur van die Middellandse
   See wissel in die somer in die gemiddelde twintigs, maar het gedurende
   die hittegolf van Julie 2006 30 °C bereik.

[wysig] Geskiedenis

   Marseille
   Marseille

   Gaius Julius Caesar verower die stad in die jaar 49 v.C. Na die einde
   van die Romeinse heerskappy word Marseille in 480 eers deur die
   Wes-Gote en 'n kort tyd later deur die Oos-Gote van Italië beset. In
   543 word Marseille Frankies. Die stad verloor tydens die Germaanse
   verowerings sy posisie as belangrike handelshawe. Terwyl die seehandel
   in die 8de en 9de eeu weer begin groei, sny Moslem-invalle teen die
   middel van die 9de eeu die stad weer van sy handelsvennote in die
   Mediterreense gebied af, en groot dele van die stad word verwoes.

   Marseille herwin sy rol as belangrike handelstad in die 11de eeu. As
   die grootste hawe van Provence dryf die stad handel met Barcelona
   (Katalonië, Oos-Spanje) en die Italiaanse stadstate. Die biskop en die
   ab van die plaaslike klooster Saint-Victor is in hierdie tyd die
   stadshere, terwyl die grawe van die Provence, wat 'n groot deel van
   hulle inkomste van Marseille kry, die ekonomiese ontwikkeling van die
   stad bevorder.

   Marseille se handelsmag groei sterk met die begin van die Kruistogte.
   Sy handelsroetes dek nou ook die oostelike gedeelte van die
   Middellandse See, terwyl Marseille in die Kruisvaarderstate 'n aantal
   kolonies stig. Tydens die 13de eeu word die hawe aansienlik vergroot en
   versterk.

   Onder die heerskappy van Karel van Anjou, graaf van Provence, kry
   Marseille in die jaar 1258 die stadstatus en selfregering. In 1481-1482
   word Marseille saam met Provence by Frankryk ingelyf.
   Die kasteel van If
   Die kasteel van If
   Turkoois seewater
   Turkoois seewater

   Vanaf die 19de eeu huisves Marseille in die skilderagtige noordelike
   stadswyk Estaque met sy asuurblou hemel, wit rotse en rustige
   sandstrande 'n kunstenaarskolonie wat groot name soos Renoir en Cézanne
   insluit.

   'n Groot deel van die geskiedkundige stadskern word in 1943 deur Duitse
   troepe gesloop.

   Na 1960 verander die vestiging van duisende Wes-Afrikane, Arabiere en
   Pieds Noirs, Franse setlaars wat met die onafhanklikheid van Algerië
   uit dié land verdryf is, die demografiese karakter van die stad. Een
   van die bekendste burgers van Arabiese afkoms is die voetbalspeler
   Zinedine Zidane ("Zizou").
   Kategorieë: Marseille • Stede in Frankryk • Provence-Alpes-Côte d'Azur

