Marthinus Wessel Pretorius


   Marthinus Wessel Pretorius
     __________________________________________________________________

   1ste President van die ZAR
   Ampstermyn
   1857 – 1860
   1864 – 1871
   Voorafgegaan deur –
   Stephanus Schoeman (1864)
   Opgevolg deur Johannes Hermanus Grobler (1860)
   Daniël Jacobus Erasmus (1871)
     __________________________________________________________________

   President van die Oranje-Vrystaat
   Ampstermyn
   1859 – 1863
   Voorafgegaan deur Jacobus Johannes Venter
   Opgevolg deur Jacobus Johannes Venter
   Ampstermyn
   1859 – 1863
     __________________________________________________________________

   Gebore 17 September 1819
   Graaff-Reinet
   Sterfte 19 Mei 1901
   Potchefstroom
   Eggenoot/te Aletta Magdalena Smit

   Marthinus Wessel Pretorius (17 September 1819, Graaff-Reinet – 19 Mei
   1901, Potchefstroom) was die eerste President van die Zuid-Afrikaansche
   Republiek (ZAR). Hy het ook die Grondwet van die Republiek opgestel en
   die stad Pretoria gestig en dit na sy vader, die Voortrekkerleier
   Andries Pretorius, vernoem.

   Pretorius was die laaste staatshoof van Potchefstroom tussen 1853 en
   1856. Hy het daarna gedien as die eerste president van die ZAR van 1857
   tot 1860, en weer van 1864 tot 1871. Hy het ook gedien as die president
   van die Oranje-Vrystaat van 1859 tot 1863. Verder het hy as mede
   staatshoof van die Transvaal gedien van 1880 tot 1883.

[wysig] Geboorte en Vroeë Lewe

   Marthinus Wessel Pretorius is op 17 September 1819 in Graaff-Reinet in
   die Kaapkolonie gebore as die oudste seun van Andries Pretorius en
   Christina Petronella de Wit wat op 8 November 1818 in Tulbagh getroud
   is. MW Pretorius het nie veel formele onderwys ontvang nie.

   Op 31 Oktober 1838 verlaat MW Pretorius die Kolonie saam met sy pa se
   trek. Die trek neem hom deur die Vrystaat tot in Natal waar hy deelneem
   aan die Slag van Bloedrivier voor hulle op 18 Maart 1839 in
   Pietermaritzburg aankom. Op 19 Desember 1841 is hy met Aletta Magdalena
   Smit getroud. Hulle het 'n dogter Christina Johanna Petronella
   Pretorius gehad, na wie Chrissiesmeer^[1] en Christiana, Noordwes^[2]
   later vernoem is, wat op 30 April 1846 in Pietermaritzburg gebore
   is.^[3]

   Na die Britse oorname van die Natalia Republiek trek hy saam met sy
   vader noord. Toe Andries Pretorius op 23 Julie 1853 sterf volg hy hom
   op as Kommandant-Generaal van die distrikte Potchefstroom en
   Rustenburg. In die rol sit hy sy vader se pogings om die trekker Boere
   te verenig voort.

[wysig] Stigting van Pretoria

   President Pretorius se graf in Potchefstroom
   President Pretorius se graf in Potchefstroom
   Inskripsie op grafsteen
   Inskripsie op grafsteen

   In Augustus 1853 koop Pretorius 'n gedeelte van die plase Elandspoort
   en Daspoort langs die Apiesrivier met die doel om 'n sentraal geleë
   hoofstad vir 'n verenigde republiek daar te stel. Op 16 November 1855
   word die dorp Pretoria amptelik gestig. Die dorp is na MW Pretorius se
   vader Andries Pretorius vernoem. Die dorp is in 1857 deur die eerste
   landdros, Andries du Toit opgemeet wat die bekende rooster patroon van
   die middestad gevestig het. Op 4 April 1860 word die dorp, wat toe as
   Pretoria Philadelphia bekendgestaan het, deur die Volksraad van die
   Zuid-Afrikaansche Republiek verklaar as hoofstad van die ZAR. Kerkplein
   wat aanvanklik as Markplein bekendgestaan het, was die hart waar rondom
   die dorp ontwikkel het.

[wysig] President van die ZAR en die OVS

   Na samesprekings waarin MW Pretorius 'n leidende rol gespeel het keur
   die distrikte van Potchefstroom, Rustenburg en Pretoria in Desember
   1856 'n nuwe grondwet goed wat lei tot die stigting van die
   Zuid-Afrikaansche Republiek.

   MW Pretorius word in 1857 tot President van die Zuid-Afrikaansche
   Republiek verkies. Twee jaar later word hy ook tot President van die
   Oranje-Vrystaat verkies. Die presidentskap van die Oranje-Vrystaat lei
   egter tot 'n rebellie deur Stephanus Schoeman wat eers na 'n mini
   burgeroorlog in die ZAR opgelos word. In April 1863 bedank hy as
   President van die Oranje-Vrystaat om hom toe te spits op rekonsiliasie
   van die faksies in die ZAR. Hy word weer in Mei 1864 tot President van
   die ZAR verkies.

   As President van die ZAR het hom beywer vir beter administrasie en om
   die finansiële probleme van die Republiek op te los. Hy slaag daarin om
   buitelandse erkenning van die republiek te bewerkstellig en het gepoog
   om die grense van die ZAR uit te brei deur nuwe grondgebied in die
   omgewing van Bechuanaland in die weste, anderkant die Limpoporivier in
   die Noorde en na Indiese Oseaan in die Ooste. Hy moes die aansprake
   egter terug trek na besware deur Brittanje en Portugal. In 1869 is hy
   weer met 'n groot meerderheid herverkies. Hy bedank egter in 1871 toe
   hy die diamantvelde in die benede-Vaal gebied verloor nadat hy
   toegelaat het dat Natal se goewerneur die grensgeskil bemiddel sonder
   om die Volksraad van die ZAR te raadpleeg.

   Vooraf gegaan deur:
   –
   Stephanus Schoeman President van die Zuid-Afrikaansche Republiek
   1857 – 1860
   1864 – 1871 Opgevolg deur:
   Johannes Hermanus Grobler (Waarnemend)
   Daniël Jacobus Erasmus (Waarnemend)
   Vooraf gegaan deur:
   Jacobus Johannes Venter (Waarnemend) President van die Oranje-Vrystaat
   1859 – 1863 Opgevolg deur:
   Jacobus Johannes Venter (Waarnemend)
   Vooraf gegaan deur:
   Sir Garnet Joseph Wolseley (Goewerneur van die Transvaal) ZAR
   Driemanskap
   8 Augustus 1881 – 9 Mei 1883 Opgevolg deur:
   Paul Kruger (as President van die ZAR)
   Kategorieë: Suid-Afrikaanse politici • Presidente van die
   Zuid-Afrikaansche Republiek • Presidente van die Oranje-Vrystaat

