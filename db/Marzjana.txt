Marzjana


   Marzjana, Morana, Marzanna, Mara, Murava, Moréna of Morena is ’n
   Slawiese godin. Haar presiese funksie is onduidelik. Daar word meestal
   geglo sy is ’n godin van die oes en van towery. Haar verhouding met
   Mara, die godin van die dood, is onduidelik; volgens sommige bronne is
   hulle dieselfde godin. In die laat Middeleeue het sy in Tsjeggiese
   bronne ’n godin van die winter en van die dood geword. Haar naam is
   gebaseer op die Slawiese stam mor, wat gebruik word in woorde soos
   "verwarring", "gevaar", "nagmerrie", "dood" en "pes".

   Marzjana se rituele het waarskynlik tot in die Christelike tye oorleef
   as Maslenitsa, ’n fees van ses of sewe dae wat vroeg in Maart gevier
   word. Tydens die eerste vyf of ses dae van Maslenitsa word plat blini
   voorgesit wat glo die Son simboliseer. Op die laaste dag word
   strooipoppe, wat die winter voorstel, gemaak en aan die brand gesteek
   of soms "verdrink".
   Marzjana, of die winter, word aan die brand gesteek
   Marzjana, of die winter, word aan die brand gesteek

   Die "verbranding van Morena" is ’n tradisionele volksfees in Slowakye
   en Tsjeggië. Die "verdrinking van Marzanna is ’n tradisionele volksfees
   in sekere dele van Pole. Tydens dié feeste word die lente verwelkom en
   afskeid geneem van die winter.

[wysig] Jarilo en Marzjana/Morana

   In ’n mite wat deur kenners gerekonstrueer is, is Marzjana die suster
   en vrou van Jarilo, die god van plantegroei en vrugbaarheid. Sy is ook
   die godin van die natuur en die dood. Jarilo en Marzjana is albei
   kinders van Peroen en is gebore in die nag van die nuwe jaar (Groot
   Nag). In dieselfde nag word Jarilo uit sy wiegie gesteel en na die
   onderwêreld geneem waar Peroen se groot vyand, Weles, hom as sy eie
   seun grootmaak. Op die lentefees van Jare/Jurjevo, keer Jarilo terug
   van die wêreld van die dooies ("van oor die see") en bring lente van
   die immergroen onderwêreld na die ryk van die lewendes. Hy ontmoet sy
   suster Marzjana en maak haar die hof. Aan die begin van die somer, op
   die fees wat later as Ivanje/Ivan sou bekend staan, word hul goddelike
   bruilof gevier. Die heilige verbintenis tussen broer en suster, kinders
   van die oppergod, Peroen, bring vrugbaarheid en oorvloed na die aarde
   en verseker ’n goeie oes. Omdat Jarilo die (aangenome) seun van Weles
   is en sy vrou die dogter van Peroen, bring hul huwelik vrede tussen die
   twee groot gode; dus verseker dit dat daar geen storms sal wees wat die
   oes kan verwoes nie.

   Ná die oes is Jarilo egter ontrou aan sy vrou en sy maak hom dood uit
   wraak (laat hom terugkeer na die onderwêreld). Dit laat die vyandigheid
   tussen Peroen en Weles weer opvlam. Sonder haar man, die god van
   plantegroei en vrugbaarheid, kwyn Marzjana weg – en die hele natuur
   saam met haar. Sy verys as simbool van die komende winter; sy verander
   in ’n ou, gevaarlike godin van donkerte en ryp, en sterf eindelik aan
   die einde van die jaar. Die hele mite sou hom elke jaar herhaal en die
   vertel van die sleuteldele van die verhaal het gepaard gegaan met groot
   jaarlikse feeste van die Slawiese kalender. Die storie wys ook talle
   parallelle met soortgelyke mites van die Baltiese en Hetitiese
   mitologie.

[wysig] Sien ook

     * Slawiese mitologie
     * Jarilo

   Slawiese mitologie en folklore

   Hoofgode Dazjbog • Jarilo • Marzjana • Peroen • Šiwa • Swjatowid •
   Swarog • Triglaf • Weles • Zarja • Die Zori
   Ander gode Belobog • Berstoek • Tsjernobog • Dziewona • Chors • Lada •
   Mat Zemlja • Mokosj • Oźwiena • Perperuna • Porenoet • Porewit •
   Porvata • Radogost • Rod • Roejewit • Stribog • Złota Baba
   Legendariese helde Aljosja Popowitsj • Basj-Tsjelik • Dobrinja
   Nikititsj • Ilja Moeromets • Iwan Tsarewitsj • Ljech, Tsjech en Roes •
   Libuše
   Magiese figure en plante Alkonost • Zjar-ptitsa (Vuurvoël) • Varingblom
   • Gamajoen • Raskownik • Simargl • Sirin • Zmei (Slawiese draak)
   Geeste en demone Ala • Baba Jaga • Bagiennik • Bannik • Bjes • Boginki
   • Boekawats • Domowoi • Drekawatz • Karzełek • Kikimora • Kosjtsjei •
   Poloednitsa • Lesji • Licho • Polewoi • Roesalka • Stoechatsj • Sudice
   • Wili (Slawiese feetjies) • Wodjanoi • Zdoechatsj
   Kategorie: Slawiese mitologie

