Massa


   Massa, simbool:m, is 'n eienskap van fisiese voorwerpe wat rofweg
   gesproke 'n maatstaf is van die hoeveelheid materie wat hulle bevat.
   Dit is 'n sentrale begrip van klassieke meganika en verwante vakke.

   Streng gesproke is daar twee verskillende hoeveelhede wat massa genoem
   word:
     * Traagheidsmassa van 'n voorwerp: die weerstand van 'n voorwerp om
       sy bewegingstoestand te verander wanneer 'n krag daarop uitgeoefen
       word. 'n Voorwerp met 'n klein traagheidsmassa verander meer
       geredelik sy beweging en 'n voorwerp met 'n groot traagheidsmassa
       doen dit minder geredelik.

     * Passiewe swaartekragmassa is 'n maatstaf van die sterkte van 'n
       voorwerp se interaksie met die swaartekragveld. Binne dieselfde
       gravitasieveld word 'n kleiner krag op 'n voorwerp met 'n kleiner
       passiewe swaartekragmassa uitgeoefen as een met 'n groter passiewe
       swaartekragmassa. (Die krag word die gewig van 'n voorwerp genoem.
       Informeel word gewig dikwels as sinoniem vir massa gebruik omdat
       die sterkte van die swaartekragveld rofweg eweredig is oor die
       oppervlak van die Aarde. In fisika is daar egter 'n duidelike
       onderskeid tussen die terme: 'n voorwerp sal 'n groter gewig hê as
       dit 'n 'n sterker swaartekragveld geplaas word, maar sy passiewe
       swaartekragmassa bly onveranderd.)

     * Aktiewe swaartekragmassa is 'n maatstaf van die sterkte van die
       swaartekragveld van 'n spesifieke voorwerp. Die swaartekragveld wat
       'n mens byvoorbeeld op die Maan ervaar is swakker as dié op die
       Aarde omdat die maan 'n kleiner aktiewe swaartekragmassa het.

   Alhoewel traagheidsmassa, passiewe swaartekragmassa en aktiewe
   swaartekragmassa onderskeibare begrippe is, is geen eksperiment ooit
   uitgevoer om onomwonde bewys te lewer dat hulle verskillende begrippe
   is nie. Een van die gevolge van die gelykheid van traagheidsmassa en
   passiewe massa is die feit, soos deur Galileo Galilei bewys is, dat
   voorwerpe met verskillende massas teen dieselfde tempo val wanneer
   ander faktore soos lugweerstand nalaatbaar is. Die algemene
   relatiwiteitsteorie, die mees akkurate teorie oor swaartekrag tans
   bekend aan fisici, berus op die aanname dat traagheidsmassa en passiewe
   swaartekragmassa geheel en al dieselfde is. Dit staan bekend as die
   swak gelykwaardigheidsbeginsel bekend. Standaard algemene relatiwiteit
   aanvaar ook die gelykheid van traagheidsmassa en aktiewe
   swaartekragmassa. Hierdie gelykheid word ook somtyds die sterk
   gelykwaardigheidsbeginsel genoem.

   Indien 'n mens traagheidsmassa m[i], passiewe swaartekragmassa m[p] en
   aktiewe swaartekragmassa m[a] as afsonderlike begrippe sou hanteer dan
   neem Newton se universele swaartekragwet die volgende vorm aanneem:

          m_ia=\frac{Gm_pm_a}{r^2}.

   Inhoud

        * 1 Massa eenhede
        * 2 Traagheidsmassa
        * 3 Swaartekragmassa
        * 4 Gelykheid van traagheids- en swaartekragmassas
        * 5 Relatiwistiese verhouding tussen massa, energie en momentum
        * 6 Verwysings
        * 7 Sien ook
        * 8 Eksterne skakels

[wysig] Massa eenhede

   In die SI stelsel van eenhede, word massa in kilogram (kg) gemeet. Baie
   ander massa eenhede word ook gebruik, soos: gram (g), metrieke ton,
   pond, ons, quintal, atoom massa eenheid, Planck massa, sonmassa en
   eV/c^2.

   Laasgenoemde eenheid is gebaseer op die elektronvolt (eV), wat
   normaalweg gebruik word as 'n eenheid van energie. Omdat daar egter 'n
   relatiwistiese verband tussen rusmassa en energie bestaan, E = mc^2
   (sien hieronder), is dit moontlik om enige eenheid van energie te
   gebruik as 'n massa eenheid. In partikel fisika waar massa en energie
   dikwels uitgeruil word, is dit algemeen om nie net eV/c^2 te gebruik
   nie maar selfs eenvoudig eV as 'n massa eenheid te gebruik (rofweg
   gelykstaande aan 1.783 × 10^-36 kg).

   Omdat die swaartekragversnelling op die oppervlak van die Aarde
   ongeveer konstant bly, word 'n eenheid soos pond dikwels gebruik om
   massa asook krag (bv. Gewig) te meet al word die pond amptelik as 'n
   eenheid van massa gedefinieer.

[wysig] Traagheidsmassa

   Om te verstaan wat die traagheidsmassa van 'n voorwerp is, begin 'n
   mens met klassieke meganika en Newton se bewegingswet. Later sal ons
   sien hoe ons klassieke definisie van massa verander moet word om die
   spesiale relatiwiteitsteorie in ag te neem, wat meer akkuraat is as
   klassieke meganika. Die implikasies van spesiale relatiwiteit sal egter
   nie die betekenis van massa op 'n betekenisvolle manier verander nie.

   Volgens Newton se tweede wet, sê ons dat 'n liggaam 'n massa m het as
   dit op enige tydstip die bewegingsvergelyking gehoorsaam

          F = \frac{d}{dt} (mv)

   waar F die krag is wat op 'n liggaam uitgeoefen word is en v sy
   snelheid is. Ons sal voorlopig dan die vraag rondom wat 'n krag wat op
   'n liggaam uitgeoefen word eintlik beteken.

   Veronderstel nou dat die massa van die liggaam onder oorweging 'n
   konstante is. Hierdie aanname wat bekend staan as die behoud van massa,
   berus op die idees dat (i) massa 'n maatstaf is van die hoeveelheid
   materie wat in 'n liggaam opgesluit is en (ii) dat materie nooit geskep
   of vernietig kan word nie maar slegs geskei of weer saamgevoeg kan
   word. Hierdie is redelike aannames vir alledaagse voorwerpe al word die
   situasie meer ingewikkeld wanneer ons spesiale relatiwiteit in ag neem,
   soos ons later sal sien. 'n Ander punt om van kennis te neem is dat
   selfs in klassieke meganika dit somtyds nuttig is om die massa van 'n
   voorwerp as 'n veranderlike oor tyd te beskou. Die massa van 'n vuurpyl
   verminder byvoorbeeld soos die vuurpyl afgevuur word. Hierdie is egter
   'n benadering deurdat die stukkies materie wat die stelsel verlaat
   geïgnoreer word. Hierdie benadering word gebruik om berekeninge te
   vergemaklik. In die geval van die vuurpyl stem hierdie stukkies ooreen
   met die hoeveelheid uitgewerpte aandryfmiddel; as ons die totale massa
   van die vuurpyl en aandryfmiddel sou meet, sou ons vind dat die massa
   behoue gebly het.

   Wanneer die massa van 'n liggaam konstant bly, word Newton se tweede
   wet

          F = m \frac{dv}{dt} = m a

   waar a die versnelling van die liggaam verteenwoordig.

   Hierdie vergelyking illustreer hoe die massa van 'n voorwerp verband
   hou met die traagheid van 'n liggaam. Beskou twee voorwerpe met
   verskillende massas. As ons 'n gelyke krag op elkeen uitoefen, sal die
   voorwerp met die groter massa 'n kleiner versnelling ondergaan en die
   voorwerp met die kleiner massa sal 'n groter versnelling ondergaan. Ons
   kan dus sê dat die groter massa 'n groter weerstand uitoefen om sy
   toestand van beweging te verander in reaksie tot die krag.

   Hierdie gedagte van die aanwending van identiese kragte op verskillende
   voorwerpe bring ons terug by die feit dat ons nog nie 'n krag
   gedefinieer het nie. Ons kan dit slegs met moeite omseil met behulp van
   Newton se derde wet, wat bepaal dat as een voorwerp 'n krag op 'n
   tweede voorwerp uitoefen, dit 'n gelyke en teenoorgestelde krag sal
   ervaar. Om presies te wees, veronderstel dat ons twee voorwerpe A en B
   het met konstante traagheidsmassas m[A] en m[B]. Ons isoleer die twee
   voorwerpe van alle ander fisiese invloede, sodat die enigste kragte
   teenwoordig die kragte is wat op A deur B uitgeoefen word, wat ons kan
   voorstel as F[AB] en die krag wat op B deur A uitgeoefen word stel ons
   voor as F[BA]. Soos ons gesien het bepaal Newton se wet

          F_{AB} = m_A a_A \, and F_{BA} = m_B a_B \,

   waar a[A] en a[B] die versnellings van A en B respektiewelik is.
   Veronderstel dat hierdie versnellings nie nul is nie, sodat die kragte
   tussen die voorwerpe ook nie nul is nie. Dit vind plaas byvoorbeeld
   wanneer twee voorwerpe in die proses van 'n botsing met mekaar verkeer.
   Newton se derde wet bepaal dan dat

          F_{AB} = - F_{BA} \,

   Deur bogenoemde in die vorige vergelykings te vervang kry ons

          m_A = - \frac{a_B}{a_A} \, m_B

   Neem kennis dat ons vereiste dat a[A] nie nul is nie verseker dat die
   verhouding goed gedefinieer is.

   Dit is in beginsel dus hoe ons die traagheidsmassa van 'n voorwerp sal
   meet. Ons kies 'n verwysingsvoorwerp en definieer sy massa m[B] as (sê)
   1 kilogram. Dan kan ons die massa van enige ander voorwerp in die
   heelal meet deur dit met die verwysingsvoorwerp te laat bots en die
   versnellings te meet.

[wysig] Swaartekragmassa

   Die beginsel van swaartekragmassa berus op Newton se swaartekragwet.
   Kom ons veronderstel dat ons twee voorwerpe A en B het wat 'n afstand
   |r[AB]| van mekaar af is. Die wet van swaartekrag bepaal dat as A en B
   swaartekragmassas M[A] en M[B] respektiewelik het, dat elke voorwerp 'n
   swaartekrag op mekaar uitoefen met grootte

          |F| = {G M_A M_B \over |r_{AB}|^2}

   waar G die universele swaartekragkonstante is. Die bogenoemde stelling
   kan geherformuleer word op die volgende manier: as g die versnelling
   van 'n verwysingsmassa by 'n gegewe ligging in 'n swaartekragveld is,
   dan is die swaartekrag op 'n voorwerp met swaartekragmassa M

          F = Mg \,

   Dit is die basis waarop massas bepaal word deur hulle te weeg. Op 'n
   eenvoudige badkamerskaal is die krag F byvoorbeeld gelyk aan die
   verplasing van die veer onder die weegpan (sien Hooke se wet) en die
   skale word gekalibreer om g in ag te neem wat 'n mens toelaat om die
   massa M te lees.

[wysig] Gelykheid van traagheids- en swaartekragmassas

   Die gelykheid van traagheids- en swaartekragmassas word somtyds na
   verwys as die Galilese gelykwaardigheidsbeginsel of swak
   gelykwaardigheidsbeginsel. Die belangrikste gevolg van hierdie
   gelykwaardigheidsbeginsel het betrekking op vry vallende voorwerpe.
   Veronderstel dat ons 'n voorwerp het met traagheids- en
   swaartekragmassas van m en M respektiewelik. As die enigste krag wat op
   die voorwerp uitgeoefen word vanaf die swaartekragveld g kom, dan vind
   ons dat deur Newton se tweede wet en die swaartekragwet te kombineer
   ons die volgende versnelling kry

          a = \frac{M}{m} g

   Dit impliseer dat die verhouding van die swaartekragmassa tot
   traagheidsmassa van enige voorwerp gelyk is aan 'n konstant, sê K
   is,slegs en slegs as alle voorwerpe teen dieselfde tempo val in 'n
   gegewe swaartekragveld. Hierdie verskynsel word na verwys as universele
   vryval. (As ons die eenhede korrek kies, kan die konstante K as gelyk
   aan 1 gedefinieer word.)

   Die eerste eksperimente om universele vryval te demonstreer is deur
   Galileo uitgevoer. Dit word algemeen beweer dat Galileo sy resultate
   verkry het deur voorwerpe vanuit die Leunende Toring van Pisa te laat
   val, maar dit is waarskynlik nie waar nie; hy het in werklikheid sy
   eksperimente uitgevoer deur balle teen 'n skuinsvlakke te laat afrol.
   Toenemende presisie eksperimente is uitgevoer, soos die wat deur Roland
   Eötvös uitgevoer is deur van die wringskaal slinger gebruik te maak in
   1889. Tot op hede is geen afwyking van die universele aard gevind nie.
   Meer presiese eksperimentele pogings word steeds uitgevoer.

   Daar moet kennis geneem word dat die universele vryval beginsel slegs
   van toepassing is op stelsels waar swaartekrag die enigste krag is wat
   uitgeoefen word. Alle ander kragte, veral wrywing en lugweerstand moet
   afwesig wees of ten minste nalaatbaar wees. As 'n hamer en 'n veer
   byvoorbeeld vanaf dieselfde hoogte laat val word, weet ons almal dat
   die veer baie langer gaan neem om die grond te bereik. Dit gebeur omdat
   die veer nie werklik vryval nie: die krag van die lugweerstand is
   omtrent net so groot soos die swaartekrag. Aan die ander kant as die
   eksperiment in 'n vakuum uitgevoer word waar daar geen lugweerstand is
   nie, sal die hamer en veer teen dieselfde tempo val en die grond op
   dieselfde tyd bereik. Hierdie demonstrasie is in 1971 uitgevoer met die
   Apollo 15 maanwandeling deur Kommandeur David Scott.

   'n Sterker weergawe van die gelykwaardigheidsbeginsel, wat bekend staan
   as die Einstein gelykwaardigheidsbeginsel of die sterk
   gelykwaardigheidsbeginsel, lê aan die kern van die algemene
   relatiwiteitsteorie. Einstein se gelykwaardigheidsbeginsel beweer dat
   dit onmoontlik is om tussen reëlmatige versnelling en 'n reëlmatige
   swaartekragveld te onderskei. Die teorie postuleer dus dat traagheids-
   en swaartekragmassas fundamenteel dieselfde ding is. Al die
   voorspellings van algemene relatiwiteit, soos die buiging van
   ruimtetyd, is uiteindelik vanuit hierdie beginsel afgelei.

[wysig] Relatiwistiese verhouding tussen massa, energie en momentum

   Die klassieke beginsel van massa wat in die voorafgaande afdelings
   ontwikkel is moet verander word as ons spesiale relatiwiteit in ag wil
   neem. Dit is bekend dat spesiale relatiwiteit 'n meer akkurate
   beskrywing van die natuur as klassieke meganika lewer. Dit slaag
   spesifiek waar klassieke meganika sleg misluk om voorwerpe te beskryf
   wat na aan die spoed van lig beweeg.

   In relatiwistiese meganika word die verhouding van die massa (m) van 'n
   vrye partiekel en sy energie (E) en momentum (p) gedefinieer deur die
   vergelyking

          \frac{E^2}{c^2} = m^2 c^2 + p^2 .

   Waar c die spoed van lig is. Daar word soms na hierdie vergelyking as
   die massa-energie-momentum vergelyking verwys.

   Die eerste ding wat 'n mens opmerk oor die vergelyking is dat dit
   geldig is vir voorwerpe met geen massa (m=0) nie, in welke geval dit
   vereenvoudig na die vorm

          E = pc \,

   In klassieke meganika is massalose voorwerpe 'n swak gedefinieerde
   beginsel aangesien die uitoefening van 'n krag op so 'n voorwerp
   volgens Newton se tweede wet, 'n oneindig groot versnelling sal
   meebring – wat 'n nikseggende resultaat is. In relatiwistiese meganika
   is hulle voorwerpe wat altyd teen die spoed van lig beweeg; 'n
   voorbeeld waarvan lig self een is in die vorm van fotone. Bostaande
   vergelyking stel dat energie wat deur 'n massalose voorwerp gedra word
   direk eweredig is aan sy momentum.

   Kom ons beskou nou voorwerpe met massas groter as nul. Vir hierdie het
   die hoeveelheid m 'n eenvoudige fisiese betekenis: dit is die
   traagheidsmassa van die voorwerp soos gemeet in sy rustoestand, die
   verwysingsraamwerk waarin sy snelheid nul is. (Nota: massalose
   voorwerpe het nie 'n rustoestand nie; hulle beweeg teen die spoed van
   lig in enige verwysingsraamwerk.) Die wyse waarop ons m sou meet is
   presies dieselfde as in klassieke meganika, wat hierbo beskryf is
   naamlik om dit te laat bots met 'n verwysingsvoorwerp en sy versnelling
   te meet. Solank as wat die snelheid van elke voorwerp kleiner bly as
   die spoed van lig tydens die prosedure sal relatiwistiese regstellings
   tot klassieke meganika uiters klein wees.

   In die rustoestand is die snelheid nul en dus is die momentum p ook
   nul. Die massa-energie-momentum vergelyking vereenvoudig dus na

          E = mc^2 \,

   wat bepaal dat die energie van 'n voorwerp soos gemeet in sy
   rustoestand of sy rusenergie – gelyk is aan sy massa maal die kwadraat
   van die spoed van lig.

   Baie boeke maak dan die gevolgtrekking dat massa en energie
   gelykwaardig is, maar dit is uiters misleidend. Die massa van 'n
   voorwerp, soos ons dit gedefinieer het, is 'n intrinsieke grootheid van
   die voorwerp en onafhanklik van ons huidige verwysingsraamwerk. Die
   energie E aan die ander kant, varieer afhangende van die
   verwysingsraamwerk; as die raamwerk beweeg teen 'n hoë snelheid
   relatief tot die voorwerp sal E baie groot wees, eenvoudig omdat die
   voorwerp se kinetiese energie in daardie raamwerk hoog is. Dus is
   E=mc^2 nie 'n goeie relatiwistiese stelling nie; dit is slegs waar in
   die rustoestand in die raamwerk van die voorwerp.

   'n Ander komplikasie is dat vroeë skrywes oor relatiwiteit 'n
   verskillende definisie van massa gebruik het, naamlik relatiwistiese
   massa, wat basies die grootheid E/c^2 is. Met hierdie definisie, is die
   gelykwaardigheid van massa en energie waar volgens die definisie en is
   nie een van die groothede onafhanklik van die verwysingsraamwerk nie!
   Deesdae word die gebruik van die begrip, relatiwistiese massa, deur
   fisici ontmoedig. Die redes daarvoor word in die artikel relatiwistiese
   massa verduidelik. Volgens die moderne gebruik waar ons na die massa
   van 'n voorwerp verwys in hierdie artikel, bedoel ons altyd die
   rusmassa.

   Noudat ons die massa van 'n voorwerp gedefinieer het, kom ons kyk na
   hoe dit hom gedra wanneer dit nie in rus verkeer nie. Ons kan die
   massa-energie-momentum vergelyking op die volgende manier rangskik:

          E = mc^2 \sqrt{1 + \left( {p \over mc} \right)^2}

   Wanneer die momentum p baie kleiner is as mc, kan ons 'n Taylor
   uitbreiding van die vierkantswortel doen, met die volgende resultaat

          E = mc^2 + {p^2 \over 2m} + \cdots

   Die leidende term wat die grootste is, is natuurlik die rusenergie. Die
   voorwerp het altyd hierdie minimum hoeveelheid energie, ongeag van wat
   sy momentum is. Die tweede term is die klassieke uitdrukking van die
   kinetiese energie van die partiekel en die hoër orde terme is basies
   die relatiwistiese regstellings vir die kinetiese energie.

   Onder normale omstandighede is die rusenergie van 'n voorwerp nie
   toeganklik nie, in die sin dat ons dit nie kan gebruik om meganiese
   werk te verrig nie. Wanneer die voorwerp iets tref, kan dit werk doen
   deur sy momentum en dus sy kinetiese energie oor te dra. Die rusenergie
   is egter slegs afhangklik van die massa van die voorwerp, wat nie
   tydens botsings verander nie, dus kan dit nie saam met die kinetiese
   energie oorgedra word nie.

   Aan die ander kant is dit moontlik om die rusenergie te tap deur
   prosesse te gebruik wat die partiekels kloof of te herkombineer. Die
   rede daarvoor is dat massa, soos ons dit gedefinieer het, nie behoue
   bly tydens sodanige prosesse nie. Die eenvoudigste voorbeeld is die
   proses van elektron-positron vernietiging, waardeur 'n elektron en 'n
   positron beide 'n nie-nul massa besit, maar die fotone is massaloos.
   Ander voorbeelde sluit in kernfusie en kernfissie. Metabolisme,
   verbranding en ander eksotermiese chemiese prosesse skakel ook massa na
   energie om, die massa verandering is egter nalaatbaar min.

   Energie, anders as massa, bly altyd behoue in spesiale relatiwiteit,
   dus is alles wat tydens hierdie reaksies gebeur, rofweg gesproke, die
   gevolg van die rusenergie van die reagense wat omgeskakel word na
   kinetiese energie van die produkte van die reaksie. Die feit dat die
   rusenergie op hierdie manier vrygestel kan word is een van die
   belangrikste voorspellings van spesiale relatiwiteit.

[wysig] Verwysings

     * R.V. Eötvös et al, Ann. Phys. (Leipzig) 68 11 (1922)

[wysig] Sien ook

     * Digtheid
     * Higgs boson
     * Ordegrootte (massa)
     * Planck eenhede
     * Volume
     * Gewig

[wysig] Eksterne skakels

     * Usenet Physics FAQ
          + Does mass change with velocity?
          + Does light have mass?
     * Mass & energy
     * Photons, Clocks, Gravity and the Concept of Mass by L.B.Okun
     * The Apollo 15 Hammer-Feather Drop

   Kategorie: Meganika

