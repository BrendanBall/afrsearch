Mat Zemlja


   Mat Zemlja of Matka Ziemia (letterlik moederaarde) is die versamelnaam
   van ’n paar Slawiese gode wat gewy is aan plante, groei, geboorte en
   die skepping.

   In die vroeë Middeleeue was moederaarde een van die belangrikste
   godhede in die Slawiese wêreld. Ede is bindend gemaak deur aan die
   aarde te raak en sondes is voor die dood aan die aarde bely. Sy is
   aanbid in haar natuurlike vorm en is nie gelykgestel aan ’n menslike
   ewebeeld nie. Sedert die aanvaarding van die Christendom in al die
   Slawiese lande is sy verbind met die Maagd Maria, die moeder van Jesus.

   ’n Voorbeeld van haar belangrikheid kan gesien word in hierdie
   tradisionale smeekbede aan haar wat gemaak is oor ’n fles hennep-olie,
   wat ná elke smeekbede begrawe is:

   Oos – "Moederaarde, beheers elke bose en onreine wese sodat hy ons nie
   kan toor of skade kan berokken nie." Wes – "Moederaarde, verswelg die
   onrein mag in u kokende kuile en in u brandende vure." Suid –
   "Moederaarde, kalmeer die winde vanuit die suide en alle slegte weer.
   Kalmeer die bewegende sand en warrelwinde." Noord – "Moederaarde,
   kalmeer die noordewinde en wolke, kalmeer die sneeustorms en die koue."

   In die huidige Rusland was daar ’n skrikwekkende ritueel wat aan Mat
   Zemlja gewy is aan die vooraand van die Eerste Wêreldoorlog om dorpe
   teen cholera te beskerm. Om middernag sou die ouer vroue al om die dorp
   loop en die ander vroue roep sonder die medewete van die mans. Hulle
   sou nege maagde en drie weduwees kies wat uit die dorp gelei sou word.
   Hulle sou almal uittrek tot hulle net hul onderrokke aanhet. Die maagde
   het hul hare laat loshang en die weduwees het hul koppe met wit sjaals
   bedek. Hulle sou ploeë gryp, die maagde sou hulle met sekels bewapen,
   en ander vroue sou verskeie voorwerpe met ’n skrikwekkende voorkoms
   gryp, soos die skedels van diere. Die optog sou dan al om die dorp
   beweeg terwyl hulle huil en gil. Hulle sou ’n voor ploeg om die
   kragtige geeste van die aarde los te laat en die oorsprong van boosheid
   te vernietig. Enige man wat ongelukkig genoeg was om die vroue teë te
   kom, is sonder genade neergevel.

[wysig] Sien ook

     * Slawiese mitologie
     * Mokosj

   Slawiese mitologie en folklore

   Hoofgode Dazjbog • Jarilo • Marzjana • Peroen • Šiwa • Swjatowid •
   Swarog • Triglaf • Weles • Zarja • Die Zori
   Ander gode Belobog • Berstoek • Tsjernobog • Dziewona • Chors • Lada •
   Mat Zemlja • Mokosj • Oźwiena • Perperuna • Porenoet • Porewit •
   Porvata • Radogost • Rod • Roejewit • Stribog • Złota Baba
   Legendariese helde Aljosja Popowitsj • Basj-Tsjelik • Dobrinja
   Nikititsj • Ilja Moeromets • Iwan Tsarewitsj • Ljech, Tsjech en Roes •
   Libuše
   Magiese figure en plante Alkonost • Zjar-ptitsa (Vuurvoël) • Varingblom
   • Gamajoen • Raskownik • Simargl • Sirin • Zmei (Slawiese draak)
   Geeste en demone Ala • Baba Jaga • Bagiennik • Bannik • Bjes • Boginki
   • Boekawats • Domowoi • Drekawatz • Karzełek • Kikimora • Kosjtsjei •
   Poloednitsa • Lesji • Licho • Polewoi • Roesalka • Stoechatsj • Sudice
   • Wili (Slawiese feetjies) • Wodjanoi • Zdoechatsj
   Kategorie: Slawiese mitologie

