Matthías Jochumsson


   Matthías Jochumsson. Fotografie deur Sigfús Eymundsson
   Matthías Jochumsson. Fotografie deur Sigfús Eymundsson

   Matthías Jochumsson (* 11 November 1835 in Skógar, † 18 Desember 1920
   in Akureyri) was 'n Yslandse joernalis, digter, dramatikus en vertaler.
   Hy staan veral bekend vir sy liriese digkuns en as die skrywer van die
   Yslandse volkslied, Lofsöngur, wat hy in 1874 ter geleentheid van
   Ysland se Millenniumfeesviering geskryf het.

   Matthías Jochumsson is in Skógar (Thorskafjördur) as die seun van 'n
   arm 'n boere-egpaar gebore. Hy het eers skool toe gegaan nadat hy mense
   met sy talent beïndruk en ondersteuning gekry het. Op 'n ouderdom van
   30 jaar het hy in Reykjavík teologie gestudeer en vervolgens na die
   Europese vasteland gereis.

   Hy is as die priester van 'n kerkgemeente in die sentrum van Reykjavík
   geordineer, maar het in 1873 ná die afsterwe van sy tweede vrou bedank.
   Terwyl hy deur religieuse twyfel gepla is, het hy as redakteur vir
   Ysland se oudste weeklikse koerant gewerk. Hy het vervolgens weer as
   priester in twee gemeentes gefungeer. Hy het hierdie posisies tot by
   die jaar 1900 beklee toe hy deur die Yslandse parlement, die Alþingi,
   as die eerste Yslander erkenning vir sy digkuns gekry het. Vir die
   volgende twintig jaar was hy een van die belangrikste literêre figure
   in die land.

   Hy het roem verwerf met sy vertalings van werke uit die
   wêreldliteratuur - waaronder William Shakespeare, Lord Byron en Henrik
   Ibsen. Alhoewel hy met sy toneelstukke soos Útilegumennirnir in 1864
   die grondslag vir die moderne Yslandse drama gelê het, het hy veral met
   sy digkuns bekendheid verwerf. Sy poësie word as verfynd en elegant,
   maar soms ook onewewigtig beskryf. Hy het daarin geslaag om die ou
   Nordiese metrum (versmaat) te laat herleef en het in sy gedigte dikwels
   onderwerpe uit die Oud-Nordiese literatuur behandel soos die voëlvrye
   Grette Åsmundsson uit die Grettes-saga. Ter gedagtenis van Eggert
   Ólafsson het hy die gelyknamige gedig geskryf.

   As Ysland se leidende romantiese digter en verteenwoordiger van 'n ryk
   humanisme het die lirieke vir 'n melodie van Sveinbjörn Sveinbjörnsson
   geskryf wat in 1874 tot Ysland se volkslied verklaar is. Dit is sy
   bekendste werk, maar verteenwoordig nogtans nie sy beste digkuns nie.
   Sy outobiografie Sögukaflar af sjálfum mér ("Verhale van my lewe") het
   in 1922 verskyn. 'n Moderne biografie, wat deur Þórunni Valdimarsdóttur
   geskryf is (Upp á Sigurhæðir), is in die najaar van 2006 vrygestel.

   Toe Matthías Jochumsson op 18 Desember 1920 in Akureyri oorlede is, was
   hy die onbestrede nasionale digter van Ysland. Sy huis in Akureyri,
   Sigurhæðir, wat in 1903 opgerig is, is tot sy gedagtenis gerestoureer
   en staan oop vir die publiek. Die stigting, wat tot sy gedagtenis in
   die lewe geroep is, dien onder meer as 'n wetenskaplike
   navorsingsentrum en instelling vir digters wat besig met met kreatiewe
   skryfwerk. Daarnaas word hier ook gereeld kursusse, voordragte en
   spesiale literêre uitstallings gehou.
   Kategorie: Yslandse skrywers

