Mauna Kea-sterrewag


   Die koepels van die Subaru-teleskoop, die twee Keck-teleskope en van
   die IRTF op Mauna Kea
   Die koepels van die Subaru-teleskoop, die twee Keck-teleskope en van
   die IRTF op Mauna Kea

   Die sterrewagte op die vulkaan Mauna Kea behoort tot die mees
   gesofistikeerde astronomiese navorsingsinstellings ter wêreld. Alhoewel
   die teleskope deur verskeie universiteite en instellings uit altesaam
   elf lande beheer word, word na hulle gewoonlik as die Mauna
   Kea-sterrewag verwys.

   Die sterrewagte is op die piek van Mauna Kea, 'n vulkaan met 'n hoogte
   van 4 200 meter bo seevlak op Hawaiï, die grootste eiland van die
   gelyknamige Amerikaanse deelstaat, in 'n spesiale sone in die Mauna
   Kea-Wetenskapsreservaat (Engels: Mauna Kea Science Reserve) met 'n
   oppervlakte van 500 akkers geleë. Hierdie sogenaamde Astronomy Precinct
   bestaan sedert die jaar 1967 en word deur die Universiteit van Hawai'i
   beheer wat land aan verskeie multinasionale instellings verhuur. Die
   sone, waar reeds meer as 2 miljard belê is, lê in 'n gebied wat vanweë
   sy besondere betekenis vir die Hawaiïese kultuur deur die Amerikaanse
   Historical Preservation Act beskerm word. Volgens die Hawaiïese
   skeppingslied was Mauna Kea die skepper van die Hawaiïese volk.

   Sy hoogte en afgeleë ligging te midde van die Stille Oseaan en bo die
   wolklaag maak van Mauna Kea met sy helder naghemel en baie droog, dun
   lug 'n uiters geskikte plek vir aardgebonde sterrekunde met
   submillimeter-, infrarooi- en optiese teleskope.

   Tussen 1968 en 1999 is altesaam nege spieëlteleskope vir die optiese en
   infrarooi-spektrum in bedryf gestel, waaronder die Gemini North- en
   Subaru-teleskope met 8-meter-hoofspieëls en die twee teleskope van die
   W. M. Keck-sterrewag. Die laasgenoemdes se hoofspieël het 'n deursnee
   van 10 meter en bestaan uit talle kleiner seshoekige segmente wat
   bymekaargevoeg is. Hulle was tot by Julie 2007 die grootste optiese
   teleskope ter wêreld (die huidige rekordhouer is die Spaanse Gran
   Telescopio Canarias met sy hoofspieël van 10,4 meter). Die twee
   teleskope kan ook gemeenskaplik as'n optiese interferometer gebruik
   word.

   Naas die optiese teleskope is daar ook drie instrumente vir die
   submillimeter-spektrum (mikrogolwe). Die Submillimeter Array, wat uit
   agt antenne met 'n deursnee van ses meter elk bestaan, is eers in 2002
   in bedryf gestel. Daarnaas huisves die Mauna Kea-sterrewag nog 'n
   radioteleskoop met 'n deursnee van 25 meter wat saam met ander
   radioteleskope elders in die wêreld as 'n radio-astronomiese
   interferomete ingespan word.

   Die huisvesting vir sterrekundige navorsers is benede die piek teen 'n
   hoogte van 2 835 meter geleë, terwyl 'n inligtingsentrum teen 'n hoogte
   van 2 775 meter opgerig is. Vanweë Mauna Kea se groot hoogte word
   wetenskaplikes en ander besoekers aangeraai om eers 30 minute lank in
   die laer geleë geriewe te bly waar hulle hulself by die atmosferiese
   toestande kan aanpas voordat hulle die piek aandurf.
   Kategorieë: Hawaiï • Teleskope

