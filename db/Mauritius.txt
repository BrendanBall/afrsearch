Mauritius


   Kaart van Mauritius
   Kaart van Mauritius

   Die Republiek van Mauritius is 'n eilandnasie in die suidwestelike
   Indiese Oseaan, omtrent 900 km oos van Madagaskar en omtrent 3 943
   kilometer suidwes van Indië. Benewens die eiland Mauritius, sluit die
   republiek die eilande Sint Brandon en Rodrigues en die Agalegaeilande
   in. Mauritius is deel van die Mascarene-eilande, wat die Franse eiland
   Réunion 200 km suidwes insluit.

[wysig] Demografie

   'n Strand in die noorde van die eiland
   'n Strand in die noorde van die eiland

   Oorspronklik was die eiland onbewoon, en menslike nedersettings het
   eers met die begin van die koloniale tydperk ontstaan. Vandag is sowat
   twee derdes van die bevolking van Indiese afkoms. Die Kreole, 'n
   gemengde bevolkingsgroep met wortels in Afrika, Madagaskar en Europa,
   is die tweede grootste etnisiteit op Mauritius. Daar is ook klein
   minderhede Sjinese (twee persent van die totale bevolking) en Europeërs
   (drie persent).

   Die taalkundige situasie is ingewikkeld. Alhoewel Engels die amptelike
   en ook handelstaal is, oorheers die Franse taal twee eeue ná die einde
   van die Franse koloniale bewind nog steeds die alledaagse taalgebruik
   en die mediabedryf. Die meeste koerante en televisieprogramme is
   Franstalig. Frans is ook die moedertaal van die welgesteldes (sowat
   vier persent van die inwoners).

   Die posisie van Frans word verder versterk deur Morisyen, 'n
   kreooltaal, wat Frans (met 'n sterk vereenvoudigde grammatika) as sy
   grondslag het en deur die meeste inwoners (na ramings sowat tagtig
   persent) as omgangstaal gepraat word. Daar word oorweeg om Morisyen tot
   'n amptelike taal te verhef.

   Die onderwystale is Frans en Engels.

   Die belangrikste tale van die etniese minderhede is die plaaslike
   Indiese omgangstaal, Bhodjipoeri, wat op Noord-Indiese tale en dialekte
   baseer en nou verwant is aan Hindi. Twaalf persent van die bevolking
   praat hierdie Indiese mengtaal. Daarnaas word Drawidiese tale uit
   Suid-Indië (veral Tamil met drie persent), Oerdoe, Teloegoe en 'n
   aantal Suid-Sjinese dialekte gepraat.

   Die Hindoeïsme is die belangrikste godsdiens op Mauritius, met sowat
   die helfte van die bevolking as sy aanhangers. 35 persent is Christen
   (hoofsaaklik Rooms-Katolieke en agt persent Protestante), twaalf
   persent Soennietise moslems en drie persent Sjiïete. Sowat een persent
   van die bevolking is Boeddhiste.

[wysig] Geskiedenis

   Die eiland het op 17 September 1598 sy naam van die Nederlander
   Wijbrandt van Warwijk, onderweg na Oos-Indië, gekry. Die naamgewing was
   ter ere van die toenmalige Nederlandse vors, prins Maurits van Nassau.
   Dit was onbewoon.

   In 1638 het Nederland dit as buitepos van die VOC beset, maar in 1709
   het hy dit verlaat omdat dit net deels suksesvol as verversingspos
   tussen Kaapstad en Batavia benut kon word.

   Die Franse vloot het die eiland in 1715 beset en tot 'n behoorlike
   nedersetting uitgebou.

   In 1810, het die Britse vloot probeer om die eiland in te neem, maar is
   in die Seeslag van Grand Port van drie dae deur Franse oorlogskepe
   verpletter. 'n Paar maande later, op 29 November 1810, was die Britte
   egter terug met 'n invalsmag van 16 000 soldate, wat die eilandbewoners
   binne vier dae oorrompel het. Mauritius het op 12 Maart 1968
   onafhanklikheid van Brittanje verkry en op 12 Maart 1992 'n republiek
   geword.


   Lande in Afrika

   Algerië | Angola | Benin | Botswana | Burkina Faso | Burundi |
   Comore-eilande | Demokratiese Republiek van die Kongo | Djiboeti |
   Egipte | Ekwatoriaal-Guinee | Eritrea | Ethiopië | Gaboen | Gambië |
   Ghana | Guinee | Guinee-Bissau | Ivoorkus | Kaap Verde | Kameroen |
   Kenia | Lesotho | Liberië | Libië | Madagaskar | Malawi | Mali |
   Mauritanië | Mauritius | Marokko | Mosambiek | Namibië | Niger |
   Nigerië | Republiek van die Kongo | Rwanda | São Tomé en Principe |
   Senegal | Sentraal-Afrikaanse Republiek | Seychelle | Sierra Leone |
   Soedan | Somalië | Suid-Afrika | Swaziland | Tanzanië | Togo | Tsjad |
   Tunisië | Uganda | Wes-Sahara | Zambië | Zimbabwe
    Afhanklike gebiede: Brits: Britse Indiese Oseaan Gebied - Sint Helena
                en afhanklikhede| Portugees: Madeiraeilande |

   Spaans: Kanariese-eilande - Ceuta en Melilla | Frans: Mayotte - Réunion

   Kategorieë: Eilande van Afrika • Lande

