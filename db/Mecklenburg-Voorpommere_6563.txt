Mecklenburg-Voorpommere


   CAPTION: Mecklenburg-Voorpommere

   Vlag Wapen
                             Landesdienstflagge
   Das große Landeswappen Mecklenburg-Vorpommerns
                             (Details) (Details)
   Leuse: MV tut gut.
   Basiese gegewens
   Hoofstad: Schwerin
   Oppervlakte: 23 180,14 km² (6de)
   Bevolking: 1 694 600 (14de) (30 November 2006)
   Bevolkingsdigtheid: 73 inwoners/km² (16de)
   Skuldlas: 6 314 € per inwoner (einde 2006)
   Totale skuldlas: 10,7 miljard € (einde 2006)
   ISO 3166-2: DE-MV
   Amptelike webwerf: www.m-v.de
   Politiek
   Eerste Minister: Dr. Harald Ringstorff (SPD)
   (sedert 3 November 1998)
   Regerende partye: SPD en CDU
   Setels in die parlement van Mecklenburg-Voorpommere
   (71 setels): SPD 23
   CDU 22
   Linksparty 13
   FDP 7
   NPD 6
   Laaste verkiesing: 17 September 2006
   Volgende verkiesing: 2011
   Verteenwoordiging op federale vlak
   Stemme in die Federale Raad (Bundesrat): 3
   Kaart
   Die deelstaat Mecklenburg-Voorpommere in Duitsland

   Mecklenburg-Voorpommere (meːklənbuɐç) is 'n deelstaat in die noorde van
   Duitsland. Die hoofstad is Schwerin. Die deelstaat is gevorm deur die
   samesmelting van die historiese land Mecklenburg met Voorpommere, die
   Duitse deel van die historiese land Pommere wat in 1945 gedeeltelik aan
   Pole afgestaan is.

   Mecklenburg-Voorpommere word in die noorde deur die Oossee begrens, in
   die weste deur die deelstate Sleeswyk-Holstein en Nedersakse, in die
   suide deur die deelstaat Brandenburg en in die ooste deur Pole.

   Inhoud

        * 1 Naam
             + 1.1 Uitspraak
             + 1.2 Etimologie
        * 2 Geografie
             + 2.1 Landskap
             + 2.2 Bevolking
        * 3 Geskiedenis
        * 4 Ekonomie
             + 4.1 Maritieme nywerhede
             + 4.2 Toerisme
             + 4.3 Ander sektore
        * 5 Verwysings

[wysig] Naam

[wysig] Uitspraak

   Dikwels word die afkorting MV, soms ook MPV, gebruik om na die
   deelstaat te verwys. In die Duitse omgangstaal - en hier veral in ander
   deelstate - word soms die akroniem Meck-Pomm [ˌmɛkˈpɔm] vir
   Mecklenburg-Voorpommere gebruik.

   Die woord Mecklenburg word soos [meːklənbuɐç] uitgespreek. Die „e“ word
   vanweë die sogenaamde Noord-Duitse verlengingsteken "c" lang
   uitgespreek, die "g" word sag uitgespreek. Die moderne Hoogduitse taal
   gebruik dikwels 'n variant waarin die "e" kort en die "g" soos die
   Afrikaanse "gh" uitgespreek word.

   Die Nederduitse taal gebruik eerder "Mekelnborg" of "Mäkelnborg".

[wysig] Etimologie

   Die oudste historiese dokument, waarin die naam Mecklenburg (destyds
   Mikelenburg) gebruik is, dateer uit die jaar 995. In die Oud-Saksiese
   taal het mikil "groot" beteken, en in die 10de en 11de eeu is na die
   vesting van Mecklenburg as die Mikilinborg of "groot burg" verwys.
   Gedurende die Middeleeue het die naam verander na die Nederduitse
   Mekelenborch en later uiteindelik na Meklenburg en Mecklenburg.
   Müritz: Sononder naby Waren
   Müritz: Sononder naby Waren

   Die naam Voorpommere is eers in die 16de en 17de eeu ingeburger en het
   na die gebiede van die Hertogdom Pommere verwys wat wes van die
   Oder-rivier geleë was. Die naam Pommere het sy oorsprong in die
   Slawiese po morje ("by die see"). Hierdie polities-geografiese term is
   net so oud soos die nam Mecklenburg en is aanvanklik onder meer deur
   die Pole gebruik. Gedurende die Middeleeue het die term na die gebiede
   verwys wat deur die Poolse Griffioene-dinastie oorheers is.

   Die naam Mecklenburg-Voorpommere het met die vereniging van die
   Vrystaat Mecklenburg met die gebiede van die Pruisiese provinsie
   Pommere wes van die Oder-Neiße-grenslyn gebruiklik geword. Hierdie
   vereniging is in Julie 1945 op bevel van die Sowjetse Militêre
   Administrasie in Duitsland deurgevoer. Aanvanklik het mense na die nuwe
   administratiewe gebied ook verwys as "Mecklenburg-Pommere" en soms net
   "Mecklenburg". Die laasgenoemde naam is deur die Sowjet-administrasie
   vanaf 1947 verpligtend gemaak.

   As gevolg van die Duitse hereniging en die herskepping van deelstate op
   die gebied van die voormalige Duitse Demokratiese Republiek (DDR) is
   die Oos-Duitse noordelike distrikte Rostock, Schwerin en Neubrandenburg
   in die herfs van 1990 onder die naam "Mecklenburg-Voorpommere" verenig.

[wysig] Geografie

   In geografiese opsig maak Mecklenburg-Voorpommere deel uit van
   Noord-Duitsland. Die deelstaat is in Julie 1945 gevorm en het die
   voormalige Vrystaat Mecklenburg en die westelike deel van Pommere
   beslaan. Ná die Duitse hereniging in 1990 is die deelstaat opnuut
   gevorm uit drie voormalige administratiewe distrikte van die Duitse
   Demokratiese Republiek - Rostock, Schwerin en Neubrandenburg.

   Mecklenburg beslaan sowat twee derdes van die huidige deelstaat. Ander
   gebiede, wat by die deelstaat ingesluit is, is die weste van die
   vroeëre Pruisiese provinsie Pommere (Voorpommere), wat ná die Tweede
   Wêreldoorlog Duits gebly het, en klein dele van die geweste Prignitz en
   Uckermark, wat voorheen by Brandenburg behoort het. Die buitenste
   kuslyn loop oor 'n lengte van sowat 350 kilometer.

   Die grootste eilande is Rügen, Usedom, Poel en Hiddensee. Die
   belangrikste skiereiland is Fischland-Darß-Zingst.

[wysig] Landskap

   Krytrotse op die eiland Rügen
   Krytrotse op die eiland Rügen

   Mecklenburg-Voorpommeren se kuslyn is met 'n totale lengte van sowat
   1 700 kilometer die langste van alle Duitse deelstate. Die grootste
   gedeelte hiervan beslaan die kuslyn van Voorpommeren met sy talle
   strandmere (Duits: Bodden en Haff).

   Die landskap van Mecklenburg-Voorpommere maak deel uit van die
   Noord-Duitse Vlakte en is veral gedurende die Weichseliaanse Ystydperk
   (Pleistoseen) gevorm. Die belangrikste landskapsvorme vanuit die
   noord-ooste in suid-westelike rigting is die Noordoostelike Vlakte (wat
   meer of min gelykstaan aan die vasteland van Voorpommere), die gebied
   wat aan die Mecklenburgse Mereplato aangrens (met dele van Voorpommere
   en die noord-weste van Mecklenburg), die Baltiese Landrug (Duits:
   Baltischer Landrücken) met die Mereplato (wat van die noord-weste van
   Mecklenburg tot by die suid-ooste strek), die Suidwestelike Voorland
   van die Mereplato ('n gebied suid-wes van die hoofstad Schwerin) en 'n
   klein gedeelte van die Elbe-vallei.
   Die huis "Alter Schwede" in Wismar pronk met Laat-Gotiese
   baksteenargitektuur
   Die huis "Alter Schwede" in Wismar pronk met Laat-Gotiese
   baksteenargitektuur

   Die Mecklenburgse Mereplato (Duits: Mecklenburgische Seenplatte) behels
   die grootste mere van die deelstaat soos die Müritz, die Schwerinse
   Meer (Duits: Schweriner See) en die Plause Meer (Duits: Plauer See).
   Daar is altesaam 2 028 mere met 'n totale oppervlakte van 738 vierkante
   kilometer.

   Mecklenburg-Voorpommere word deur vlaktes en heuwelland oorheers. Die
   hoogste bergspitse is die Helpter Berge (179 meter), die Ruhner Berge
   (176,6 meter), die Piekberg op Rügen (161 meter) en die Brohmer Berge
   (153 meter).

[wysig] Bevolking

   Die bevolking van Mecklenburg-Voorpommere bestaan uit inheemse
   Mecklenburgers en Pommerane, asook 'n kleiner aantal Brandenburgers. Ná
   die Tweede Wêreldoorlog het baie mense, wat uit die oostelike gebiede
   van Duitsland verdryf is, hulle in die deelstaat gevestig. Daar is net
   'n klein minderheid buitelanders, veral Viëtnamese en immigrante uit
   die Russiese Federasie, Kasachstan en Oekraïene.

   Mecklenburg-Voorpommere is die mees yl bevolkte deelstaat van
   Duitsland. Daar is net een stad met meer as 100 000 inwoners, die
   Hansestad Rostock met 'n bevolking van 199 288. Die belangrikste ander
   stede is die Hansestede Stralsund (58 708 inwoners) en Greifswald
   (53 281 inwoners), die hoofstad Schwerin (96 656 inwoners) en
   Neubrandenburg (68 188 inwoners). Alle ander stede, waaronder die
   Hansestad Wismar en Güstrow, het minder as 50 000 inwoners.

   18,4 persent van die bevolking is Lutherane en 3,4 persent
   Rooms-Katolieke. Die oorgrote meerderheid van die bevolking (sowat 78,2
   persent) is ongebonde. Twee Evangelies-Lutherse landskerke het hulle
   setels in Mecklenburg-Voorpommere - die Pommersche Evangelische Kirche
   (met sy biskopsetel in Greifswald) en die Evangelisch-Lutherische
   Landeskirche van Mecklenburg (met sy biskopsetel in Schwerin). In die
   Rooms-Katolieke Kerk maak Voorpommeren deel uit van die bisdom Berlyn,
   terwyl Mecklenburg by die aartsbisdom Hamburg behoort.

[wysig] Geskiedenis

   Die deelstaat Mecklenburg-Voorpommere is in 1945 ná die Tweede
   Wêreldoorlog in die Sowjetse Besettingsgebied van Duitsland uit die
   voormalige land Mecklenburg en Voorpommere, die westelike dele van die
   voormalige Pruisiese administratiewe distrik Stettin van die provinsie
   Pommeren en die Amt Neuhaus, wat vroeër deel uitgemaak het van
   Hannover, gevorm. Vanaf 1947 is die deelstaat met 'n oppervlakte van
   22 893 vierkante kilometer net Mecklenburg genoem.

   Met die administratiewe hervorming in die Duitse Demokratiese Republiek
   is die deelstaat in 1952 ontbind en in drie administratiewe distrikte
   verdeel: Neubrandenburg in die suid-ooste, Rostock langs die kus en
   Schwerin in die suid-weste. Die suid-westelike hoek van Voorpommere is
   by die distrik Frankfurt (Oder) ingesluit, die twee ekslawes Rossow en
   Schönberg by die distrik Potsdam.

   Die deelstaat Mecklenburg-Voorpommere is in 1990 ter geleentheid van
   die Duitse hereniging herstig en beslaan die voormalige DDR-distrikte
   Neubrandenburg, Rostock en Schwerin.

[wysig] Ekonomie

   Krytrotse in die Nasionale Jasmund-park
   Krytrotse in die Nasionale Jasmund-park

   Tans is die toerisme die belangrikste bron van inkomste. Ander
   belangrike sektore is nywerhede (veral die maritieme nywerhede en
   voedselverwerking), mediese dienste en landbou.

[wysig] Maritieme nywerhede

   Die belangrikste maritieme nywerhede en ondernemings is die rederye
   Deutsche Seereederei in Rostock, Scandlines en Weiße Flotte in
   Stralsund. Daar is ook 'n aantal skeepswerwe langs die kus soos
   byvoorbeeld die Volkswerft in Stralsund, Aker MTW in Wismar, Aker-Werft
   in Rostock, Peene-Werft in Wolgast en die Hanse Yachts AG in
   Greifswald. In 2004 het die maritieme sektor 28 000 werksgeleenthede
   gebied.

[wysig] Toerisme

   Die toerisme in Mecklenburg-Voorpommere het danksy die strande van die
   Oossee en die natuurskoon van die Mecklenburgse Mereplato tot die
   belangrikste sektor van die plaaslike ekonomie ontwikkel. Die gewildste
   bestemmings is die skiereilande en eilande soos Rügen, Usedom,
   Fischland-Darß-Zingst en Hiddensee, en strandoorde soos Heiligendamm,
   Graal-Müritz en Kühlungsborn, die Mereplato met sy 2 000 mere,
   Mecklenburg-Voorpommere se vier nasionale parke en honderde van
   natuurbewaringsgebiede. Daarnaas lok ook die tradisionele Hansestede
   soos Rostock, Stralsund, Wismar en Greifswald talle besoekers.

   Die toerisme in die deelstaat lewer 8,5 persent van die plaaslike bruto
   geografiese produk op - die hoogste persentasie in Duitsland (die
   gemiddelde van alle Duitse deelstate is 3,8 persent). Die
   toerismesektor behels sowat 130 000 werksgeleenthede.
   Mecklenburg-Voorpommere beskik onder meer oor 250 kastele en herehuise,
   118 vier-ster- en vyf-ster-hotelle, talle kampeerplekke en 'n aantal
   gewilde kulturele en musiekfeeste. In 2006 het 5,95 miljoen toeriste 'n
   besoek aan die deelstaat afgelê.

[wysig] Ander sektore

   Die stede Rostock en Greifswald met hulle geskiedkundige universiteite,
   wat reeds in die 15de eeu gestig is, het tot die sentrum van die
   plaaslike biotegnolgie- en mediese tegnologie-sektor ontwikkel.

   Tans word die deelstaat nog deur die tweede hoogste werkloosheidsyfer
   in Duitsland gepla, en die land se koopkragindeks was in net 73,5
   teenoor Duitsland se 108,4 en 'n gemiddelde van 100 in die 25 destydse
   lidstate van die Europese Unie.^[1]

[wysig] Verwysings

    1. ^ Eurostat News Release 63/2006: Regional GDP per inhabitant in the
       EU 25 (PDF; 0,6 MB)

   Kategorieë: Mecklenburg-Voorpommere • Deelstate van Duitsland

