Melkweg


   Hierdie beeld, wat deur 'n kunstenaar van die NASA geskep is, wys hoe
   die Melkweg vir 'n buitegalaktiese waarnemer sou lyk
   Hierdie beeld, wat deur 'n kunstenaar van die NASA geskep is, wys hoe
   die Melkweg vir 'n buitegalaktiese waarnemer sou lyk

   Die Melkweg ('n vertaling van die Latynse Via Lactea, wat self afgelei
   is van die Griekse term Γαλαξίας, Galaxias), is 'n spiraalbalk
   sterrestelsel, wat deel uitmaak van die Plaaslike Groep. Alhoewel die
   Melkweg slegs een van biljoene sterrestelsels in die heelal is, het dit
   'n besondere betekenis vir die mensheid as die tuiste van ons
   sonnestelsel. Demokritos (460 v.C. tot 370 v.C.) is die eerste bekende
   geleerde wat beweer dat die Melkweg deur ver afgeleë sterre gevorm
   word.

   Die tradisionele Sjinese, Japannese en Koreaanse benaming is
   "sterrestelsel van die silwerrivier".

   Die vergelyking met "melk" is te danke aan die wasige band van wit lig,
   wat dwarsoor die nagtelike hemel, soos gesien vanuit die aarde, loop.
   Die band bestaan uit sterre en ander hemelliggame, wat binne die vlak
   van ons sterrestelsel lê. Die helderste gedeelte van die sterrestelsel
   lê in die rigting van die sterrebeeld Sagittarius, die middelpunt van
   die Melkweg.

   Aangesien die Melkweg uit 'n groot aantal sterre met 'n swak ligsterke
   bestaan wat nie vir die blote oog sigbaar is nie, neem 'n mens hulle
   net as 'n helder melkagtige band langs die naghemel waar. Die Melkweg
   is slegs sigbaar in 'n helder naghemel en word moeilik waargeneem in
   stedelike gebiede waar oorvloedige kunsmatige lig en lugbesoedeling
   sigbaarheid belemmer. Ook die sowat 6 000 sterre, wat danksy hulle hoë
   ligsterkte duidelik sigbaar is vir die blote oog, maak deel uit van die
   Melkweg.

   Die Melkweg het 'n deursnee van tussen 80 000 en 100 000 ligjare, 'n
   vertikale diepte van sowat 3 000 ligjare en 'n omvang van tussen
   250 000 en 300 000 ligjare (die presiese afmetings is nog nie bepaal
   nie). 'n Eenvoudige vergelyking verduidelik die skaal van die Melkweg:
   As die deursnee van die hemelstraat verklein sou word tot 130
   kilometer, sou ons sonnestelsel net 2 millimeter wyd wees. Die Melkweg
   bevat tussen 100 en 400 miljard sterre.

   Die Melkweg se absolute ligsterkte, wat nie regstreeks gemeet kan word
   nie, word volgens sterrekundige konvensies geraam op -20,5.

[wysig] Geskiedenis en oorsprong van die naam

   Die band van die Melkweg teen die naghemel. Die foto toon die gebied
   tussen Deneb en Cassiopeia (regs bo)
   Die band van die Melkweg teen die naghemel. Die foto toon die gebied
   tussen Deneb en Cassiopeia (regs bo)
   Die Melkweg, soos gesien in die rigting van die Sagittarius-arm, met
   die Eta-Carinae-newel NGC 3372, 'n HII-gebied, regs
   Die Melkweg, soos gesien in die rigting van die Sagittarius-arm, met
   die Eta-Carinae-newel NGC 3372, 'n HII-gebied, regs

   In die antieke tyd staan die Melkweg reeds as 'n helder smal strepie
   teen die naghemel bekend. Die meeste volke het hulle eie mitologie ten
   opsigte van die oorsprong van die Melkweg ontwikkel.

   Volgens 'n ou Griekse legende was die godin Hera besig om haar
   stiefseun Herakles te borsvoed. Toe hy haar opeens hewig begin byt, het
   die melk oor die hele hemel gespat. Die Griekse woord gala (melk) is
   die wortel van die Griekse vakterm γαλαξίας (galaxías, "die melkagtige
   sternewel"), wat as 'n vreemde woord ook in Engels (galaxy) gebruik
   word.

   Ander antieke Grieks-Romeinse legendes verwys na die Melkweg as die pad
   na die tuiste van Zeus en Jupiter of die pad waarop Phaeton met sy
   sonnewa gery het.

   In die Noorse mitologie word die Melkweg as die pad beskou, waarop die
   siele van oorledenes na Valhalla toe gaan, terwyl die Kelties-Walliese
   legendes dit as die silwerpad na die kasteel van die elfkoningin Caer
   Groyden beskryf.

   Ook enkele van die Suid-Amerikaanse Andes-Indianevolke beskou die
   Melkweg in hulle legendes as 'n soort bonatuurlike pad, wat deur die
   siele van die oorledenes gebruik word om besoek af te lê by die
   lewendes.

   Die Polinesiërs van die Suidsee noem die Melkweg "die water van die
   lewe". Hulle legendes berig van 'n pragtige blou haai, 'n troeteldier
   van die gode wat daarvan hou om mense te vreet. Toe twee jong mans
   besluit om die haai te dood, verplaas die gode hom na die hemel, waar
   hy nou langs die Melkweg swem.

   Die Boesmans van Suider-Afrika verwys na die Melkweg as die "ruggraat
   van die nag". Een van hulle legendes berig van 'n beroeme jagter, wat
   eens in die bosveld verdwaal het. Hy rus teen die oewer van 'n rivier
   en smeek die gode om bystand. Ure later het hy 'n stroom van
   skitterende sterre gewaar, wat duidelik in een rigting wys. Hy volg
   onmiddellik hierdie pad en bereik uiteindelik sy dorp. Sy eggenote
   vertel toe dat sy kole van die kampvuur na die hemel gegooi het om vir
   hom die pad tuis toe te wys.

   Die Dogon van die noordelike Sentraal-Afrika glo dat hulle god Amma
   aardeballetjies na die hemel gegooi het om sodoende die Melkweg te
   skep.

   In die jaar 1609 gee Galileo Galilei die erste wetenskaplike verklaring
   vir die Melkweg en verwys na die sterre wat die band van die Melkweg
   vorm. Die sterrekundige Wilhelm Herschel begin met die stelselmatige
   opname van sterre (stellare statistiek) in die Melkweg en kom in 1785
   tot die slotsom dat dit die vorm van 'n skyf moet hê.

[wysig] Die struktuur van die Melkweg

   Hierdie infrarooi-opname van die satelliet COBE gee 'n indruk van die
   Melkweg se struktuur
   Hierdie infrarooi-opname van die satelliet COBE gee 'n indruk van die
   Melkweg se struktuur

   Die Melkwegstelsel is 'n spiraalbalk-sterrestelsel met vier tot vyf
   arms, wat uit sowat 300 miljard sterre en 'n groot hoeveelheid
   interstellare materie van tussen 600 miljoen en 'n paar miljard
   sonmassas bestaan. Die sentrale deel van die Melkweg bevat materie wat
   gelykstaan aan sowat 3,6×10^41 kg. Die galaktiese vlakte strek tot
   sowat 100 000 ligjare of 30 kpc, terwyl sy skyf sowat 3 000 ligjare
   (920 pc) en sy sentrale knop sowat 16 000 ligjare of 5 kpc dik is. Die
   beweging van die interstellare gas en die sterverdeling in die knop gee
   aan hom 'n gestrekte vorm. Hierdie balk vorm met die verbindingslyn
   vanaf ons sonnestelsel tot by die sentrum van die Melkweg 'n hoek van
   45°. Die Melkweg kan dus as 'n spiraalbalk sterrestelsel van die
   Hubble-tipe SBc beskou word, waarby die uitbreiding van die
   balkestruktuur volgens die meting van die infrarooi-teleskoop Spitzer
   met sowat 27 000 ligjare opvallend groot is . Met 'n totale massa van
   sowat 1,9 biljoen sonmassas (in vergelyking met die Andromedanewel se
   1,2 biljoen) is ons Melkweg die swaarste in die Plaaslike Groep.

[wysig] Bronne

     * Geoffrey Cornelius: The Starlore Handbook. An Essential Guide to
       the Night Sky. San Francisco: Chronicle Books 1997
     * Milton D. Heifetz en Wil Tirion: A Walk through the Heavens. A
       Guide to Stars and Constellations and their Legends. Cambridge
       University Press: Derde uitgawe 2004
     * Dieter B. Herrmann: Entdecker des Himmels. Leipzig/Jena/Berlyn:
       Urania-Verlag 1978
     * John Sanford: Observing the Constellations. The Mitchell Beazley
       Guide to the Stars. Londen: Mitchell Beazley Publishers 1989


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Sterrekunde

