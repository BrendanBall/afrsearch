Melrose-Huis


   Melrose-Huis in 2005.
   Melrose-Huis in 2005.

   Melrose-Huis is 'n statige Victoriaanse herehuis in Jacob Marestraat,
   Pretoria, Suid-Afrika. Die huis is in 1886 deur die welgestelde
   Pretoria sakeman George Jesse Heys gebou. Dit is vernoem na die
   beroemde Melrose-Abdy in Skotland. Melrose-Huis het bekendheid verwerf
   toe dit tydens die Tweede Vryheidsoorlog (1899–1902) deur Lord Roberts
   gekommandeer is as die hoofkwartier van die Britse magte nadat Pretoria
   in Junie 1900 binnegeval is. Instruksies aan Britse magte in die veld
   is vir meer as agtien maande uit die huis gegee. Dié hoofstuk in die
   huis se geskiedenis het tot 'n einde gekom toe die Vrede van
   Vereeniging wat die oorlog beëindig het op 31 Mei 1902 daar geteken is.

   Vandag is die elegante huis 'n museum wat dien as 'n uitstekende
   voorbeeld van die oorgang tussen Victoriaanse na Edwardiaanse
   argitektuur en binnenshuise versiering. Die huis se binnekant word
   gekenmerk deur kleurvolle brandskilderglas-venters, skilderye deur
   Engelse kunstenaars, matte in ryk kleure en swierige plafonne en
   kaggels, sowel as waardevolle porseleinornamente. Meeste van die items
   het aan die Heysgesin self behoort.

[wysig] Eksterne skakels

     * Melrose-Huis-webwerf

   Kategorieë: Pretoria • Museums in Suid-Afrika • Huise in Suid-Afrika

