Mennonisme


   Die mennonisme (of anabaptisme, "beweging van wederdopers") is die
   oudste doopsgesinde christelike beweging. Die mennoniete lei hulle naam
   van Menno Simons af, 'n voormalige Friese priester, wat die beweging
   omtrent 1540 stig. Sy leerstellings verbied die doop van kinders, die
   aflê van ede en militêre diensplig. Die meeste gemeenskappe bestaan
   vandag in Noord-, Sentraal- en Suid-Amerika. Daar is wêreldwyd sowat
   een miljoen mennoniete.

   Godsdienstige vervolging in Europa dwing talle mennoniete om eers na
   die Verenigde State en later veral na Kanada uit te wyk. Die mees
   konserwatiewe groepering binne die mennonisme, die Mennoniete van die
   Ou Orde (Engels: Old Order Mennonites), verwerp moderne tegnologie en
   verkies om hulle gemeenskappe eerder volgens die ouderwetse leefstyl
   van die 19de eeu te organiseer. Hulle gebruik perdewaens as
   vervoermiddel vir die kerkbesoek op Sondae en in die landbou.

   Opvallende klere en kleure word nie goedgekeur nie, die klemtoon word
   steeds op die godsdiens en werk gelê. Landbou en tradisionele ambagte
   dien as ekonomiese basis. Kinders verlaat op veertienjarige ouderdom
   die gemeenskapskole, wat naas die basiese kennis van lees, skryf en
   reken oorwegend godsdienstige onderwys aanbied, en bly gewoonlik op die
   plaas van hulle ouers. Vrye tyd word graag aan die vervaardiging van
   komberse, speelgoed en houtmeubels bestee.

[wysig] Eksterne skakel

     * Menno Simons.net

   Kategorie: Christendom

