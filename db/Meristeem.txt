Meristeem


   'n Meristeem is die weefsel waarin daar voortdurend nuwe selle gevorm
   word, en kom voor in die aktiewe groeistreke van die plant. In leketaal
   kan dit as die selfabriek van die plant beskou word. Die meristeem
   sluit ook die dele in waar die pas gevormde selle ontwikkel tot die
   toekomstige permanente weefsels. Hierdie aktiewe groeistreke waar groei
   en ontwikkeling nog besig is om plaas te vind, staan bekend as die
   weefselvormers of higostene. In hierdie streke vind daar differensiasie
   en gevolglik ook spesialisasie plaas. Differensiasie is die proses
   waartydens die histogene deur groei, chemiese en ander veranderings
   duidelik en blywend ontwikkel en verander sodat hulle onderskeibaar
   word van die selle waaruit hulle ontstaan het, en aangrensende selle of
   weefsels. Omdat die aktiewe groei van die plant meestal in die
   groeipunte van die wortels en stingels plaasvind, word die meristeme
   wat verantwoordelik is vir die lengtegroei, ook daar aangetref. Die
   apikale meristeem is die groepie selle naby die punte van die stingels
   en wortels, wat die primêre groei (lengtegroei) moontlik maak. Plante
   groei egter nie net in die lengte nie, maar ook in die omtrek, dit wil
   sê in dikte. Hierdie verskynsel word by die tweesaadlobbige plante (en
   uitsonderlik by die eensaadlobbiges) aangetref. Die meristeme wat
   diktegroei moontlik maak, word die kambium genoem. Die kambium, anders
   as die apikale meristeem, is net een sellaag breed. Dit geld ook vir
   die kurkkambium wat, soos uit die aam afgelei kan word, verantwoordelik
   is vir die vorming van 'n kurklaag by ouer stingels.

   In sowel dwars- as lengtesnede sal opgemerk word dat die selle van die
   meristematiese streke altyd relatief klein kubiese selle met dun
   selwande is. Die selkerne is opvallend groot en duidelik sigbaar. Die
   sitoplasma is dig, daarom sal dit in gekleurde preparate 'n duidelike
   gekleurde grondstof vertoon. Vakuole ontbreek nog in die sitoplasma. In
   hierdie weefsels is daar nog geen intersellulêre ruimtes nie. Dit ís
   heel waarskynlik ook moontlik om selle wat besig is om te verdeel, in
   die weefsels te vind. Indien die kambium wel onderskei kan word, sal
   daar opgemeker word dat die vorm daarvan verskil van die selle in die
   apikale meristeem. Dit is naamlik platter en effens verleng. Die wande
   van die kambiumselle kan selfs ook effens dikker wees.

   Daar kan tussen primêre en sekondêre meristematiese weefsel onderskei
   word. Primêre meristematiese weefsel verwys na 'n groep selle wat van
   die begin af, dit wil sê van hul ontstaan af, aktief deel, byvoorbeeld
   die apikale meristeem. Soms verrig 'n groep selle egter eers 'n ander
   funksie en verander dan om aktief delend te word, byvoorbeeld selle wat
   aan sywortels oorsprong gee. Sulke selle vorm dan 'n sekondêre
   meristematiese weefsel.

[wysig] Bronne

     * Senior Biologie, Du Toit, Van Rensburg, Du Toit, Botha, Van der
       Merwe, Volschenk, Van der Westhuyzen, De Kock, Niebuhr. Nasionale
       Opvoedkundige Uitgewery Beperk, 1989.

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Saadjies • Plantkunde

