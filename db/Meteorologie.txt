Meteorologie


   Meteorologie is die wetenskaplike ondersoek van die Aarde se atmosfeer
   wat fokus op weerprosesse en weervoorspelling. Meteorologiese
   verskynsels is waarneembare gebeure wat verlig en verduidelik word deur
   die wetenskap van meteorologie. Hierdie gebeure word beïnvloed deur die
   veranderlikes wat bestaan in die Aarde se atmosfeer; hierdie is
   temperatuur, lugdruk, waterdamp, die gradiënte en interaksies van elke
   veranderlike, asook hoe hulle oor tyd verander. Die groot meerderheid
   van die Aarde se waargenome weer is in die troposfeer te vinde.

   Meteorologie, klimatologie, atmosferiese fisika en atmosferiese chemie
   is disiplines binne die atmosferiese wetenskappe.

[wysig] Geskiedenis van meteorologie

   Verwys ook na die Kronologie van meteorologie

   Die term meteorologie dateer terug na die boek Meteorologica (sowat 340
   v.C.) deur Aristoteles, wat waarnemings met spekulasie gekombineer het
   as die oorsprong van hemelgebeurtenisse. Die Griekse woord meteoron
   verwys na dinge "hoog in die lug", oftewel tussen die Aarde en die
   sterreryk, terwyl logos "studie" beteken. 'n Soortgelyke werk, genaamd
   die "Boek van Tekens", is deur Theophrastus, een van sy studente,
   gepubliseer, wat meer op weervoorspelling deur die interpretasie van
   hemelgebeurtenisse, soos 'n ligkrans rondom die maan, gefokus het,
   sonder om verduidelikings te soek.

   Verdere vooruitgang in die meteorologiese veld moes wag todat meer
   akkurate instrumente beskikbaar geraak het. Galileo Galilei het 'n
   termometer in die 1500s gebou, gevolg deur Torricelli se uitvinding van
   die barometer in 1643. Die afhanklikheid van atmosferiese druk op
   hoogte is eerste deur Blaise Pascal en René Descartes getoon. Die
   anemometer vir die meet van windspoed is in 1667 deur Robert Hooke
   gebou, terwyl Horace de Saussure hierdie lys van die mees belangrike
   meteorologiese instrumente voltooi deur in 1780 die haar-higrometer,
   wat humiditeit meet, te bou.

   Ander belangrike gebeure wat gewoonlik as deel van die vooruitgang van
   fisika beskou word, was Robert Boyle se navorsing oor die verwantskap
   tussen 'n gas se volume en druk, wat on sy beurt gelei het na
   termodinamika, en Benjamin Franklin se vlieëreksperimente met weerlig.

   Die eerste feitelik korrekte verduideliking van atmosferiese sirkulasie
   was die 1735 bestudering van die Handelswinde deur George Hadley. In
   1835 besef Gaspard-Gustave Coriolis dat die rotasie van die Aarde 'n
   snelheidsafhanklike krag op liggame in die verwysingsraamwerk van 'n
   nie-roterende Aarde uitoefen.

   Sinoptiese weerobservasies was steeds belemmer deur die probleme om
   sekere weereienskappe soos wolke of wind te klassifiseer. Hierdie
   probleem is opgelos toe Luke Howard en Francis Beaufort hulle
   klassifikasiestelsels vir wolke (1803) en windspoed (1806)
   respektiewelik ontwikkel het. Die werklike draaipunt was die uitvindsel
   van die telegraaf in 1843, wat die uitruil van weerinligting met
   ongekende spoed moontlik gemaak het.

   Vroeg in die 20ste eeu is teoretiese studie van atmosferiese
   gebeurtenisse gewoonlik analities gedoen; dit wil sê, deur die
   vloei-dinamiese vergelykings vir atmosferiese vloei te neem, hulle te
   vereenvoudig deur kleinere terme uit te laat, en vir oplossings vir
   hierdie vergelykings te soek. Byvoorbeeld, Vilhelm Bjerknes het die
   model ontwikkel wat die opwek, versterk en uiteindelike wegsterf (die
   lewensiklus) van siklone verduidelik, en die idee ontwikkel van fronte,
   wat skerp-gedefinieerde skeidings tussen lugmassas is.

   Beginnende in die 1950s het numeriese eksperimente met rekenaars
   moontlik geword. Die eerste weervoorspellings wat só afgelei is het
   barotropiese (wat 'n enkele vertikale vlak beteken) modelle gebruik, en
   kon suksesvol die grootskaalse beweging van Rossbygolwe, wat die
   patroon van atmosferiese lae en atmosferiese hoë is, voorspel.

   In die 1960s word die chaotiese natuur van die atmosfeer vir die eerste
   keer deur Edward Lorenz verstaan, wat die veld van chaosteorie begin
   het. Die wiskundige vooruitgang wat hier gemaak is het later
   teruggefilter na meteorologie, en het dit moontlik gemaak om die
   beperkings van voorspelbaarheid inherent aan atmosferiese modellering
   te kan beskryf. Dit is bekend as die skoenlappereffek, omdat die groei
   van versteurings oor tyd beteken dat selfs iets so klein as die
   vlerkklap van 'n skoenlapper later groot versteurings elders kan
   teweegbring.

   In 1960, met die lansering van TIROS-1, die eerste suksesvolle
   weersatelliet, is 'n nuwe era begin waar weerinligting wêreldwyd
   beskikbaar raak. Weersatelliete, tesame met meer algemene
   Aarde-waarnemende satelliete, wat op verskeie hoogtes om die aarde
   wentel is deesdae 'n onontbeerlike instrument waarmee vele verskynsels,
   van veldbrande tot El Niño, mee bestudeer kan word.

   In onlangse jare is klimaatmodelle ontwikkel wat 'n resolusie
   soortgelyk aan ouer weervoorspellingsmodelle lewer. Hierdie modelle
   word gebruik om langtermyn klimaatverskuiwings te ondersoek, soos
   watter effek kweekhuisgasse mag hê.

[wysig] Weer-verwante skakels

     * Weather.org het baie gratis hulpmiddels.
     * Australia Severe Weather het 'n verreikende fotoversameling oor
       weerverskynsels.
     * Glossary of Meteorology from the American Meterological Society, 'n
       uitstekende verwysing van terme, vergelykings en konsepte vir die
       amateurleser.
     * Storm2k.org 'n Uitstekende interaktiewe bron van huidige weer en
       weeronderwerpe.

   Kategorieë: Meteorologie • Onderwerplyste

