Metz


                                                                     Metz

                                              Land:               Frankryk
                                    Gewes (région):   Lorraine (Lotaringe)
                                       Département:                Moselle
                                        Koördinate:      49°07' N, 6°10' O
                                       Oppervlakte:              41,94 km²
                                         Bevolking:         124 776 (2004)
                                Bevolkingsdigtheid:            2 951 / km²
                                            Hoogte: 162-256 m bo seespieël
                                      Burgemeester:    Dominique Gros (PS)

   Metz is 'n stad in die département Moselle, wat deel uitmaak van die
   région (gewes) Lorraine (Noordoos-Frankryk). Die stad van 124 000
   inwoners is vandag 'n belangrike administratiewe, nywerheid- en
   handelsentrum by die samevloeiing van die riviere Seille en Moselle.

[wysig] Geskiedenis

   Die eerste nedersettings dateer uit die tydperk van 3000 v.C.; die
   gewes lê in die Keltiese gebied van Europa. Gaius Julius Caesar verower
   die stad in die 1ste eeu v.C.. In die Romeinse tyd kry dit aanvanklik
   die Latyns-Galliese naam Divodurum (Burg van die Gode), wat in die
   Keisertyd tot Mediomatricum verander word - 'n aanduiding van die
   Keltiese stam van die gebied. Mediomatricum groei vinnig en word een
   van die welvarendste stede in Gallië; sy bevolkingstal oortref selfs
   dié van Lutetia (die antieke Parys).
   Die katedraal van Metz
   Die katedraal van Metz

   Die vroeë Gallo-Romeinse bloeitydperk eindig met die Hunne-inval van
   die jaar 451, toe Attila se troepe die stad verwoes. Die stad word in
   die 6de eeu as 'n bisdom en Frankiese palts herstig. In die volgende
   eeu is Metz 'n kulturele sentrum en die hoofstad van die Austrasië (die
   oostelike gedeelte van die Frankiese Ryk).

   Met die splitsing van die Karolingiese Ryk in 843 word Metz
   Lotaringies, terwyl die hertogdom Lotaringe in 870 'n Franstalige deel
   van die Duitse Ryk word. Die stad staan nou bekend onder sy Middeleeuse
   naam Mettis. Metz is sedert 925 'n Vrye Rykstad. Die biskoppe het in
   die 10de eeu die gesag oor die stad en kan die hertoë se pogings om die
   stad te annekseer steeds keer. Die stedelike adel begin in die 12de eeu
   'n aantal stedelike instellings vir die groeiende bevolking te stig,
   terwyl hulle enige magsdeling met die ambagsmanne van die stad afkeur.
   Veral die soutproduksie maak van Metz in die middeleeue 'n welvarende
   stad.

   Die binnestad van Metz word in die 13de en 14de eeu in die gotiese
   boustyl heropgerig. Metz is in dié tyd die stad met die grootste
   grondgebied in die Duitse Ryk.

   Op 10 April 1552 beset die Franse koning Hendrik II die stad saam met
   die bisdomme Toul en Verdun. In die Vredesluiting van Münster 1648
   slaag Frankryk daarin die gebiede offisiëel te annekseer. In die
   verloop van die 17de eeu word dit as 'n strategiese vesting in die
   Franse ooste ontwikkel.

   Metz word nog twee keer Duits, in die tydperk van 1871 tot 1918 word
   Elsas-Lotaringe na die Franko-Pruisiese Oorlog 'n Duitse ryksland, en
   van 1940 tot 1944 beset Duitse troepe die gewes om dit by die Duitse
   Ryk in te lyf.

[wysig] Besienswaardighede

     * Die gotiese katedraal St-Etienne, wat in die jaar 1220 begin en in
       1520 voltooi is, het 'n aantal bekoorlike glasvensters wat deur
       Marc Chagall ontwerp is.
     * Die Jaumont-sandsteen met sy kenmerkende goue kleur is die
       belangrikste boumateriaal vir die historiese geboue van die stad;
       saans word die argitektoniese besonderhede met behulp van
       kollig-stralers baie duidelik sigbaar.
     * Die tweede grootste vlooimark van Frankryk vind een tot twee keer
       per maand plaas.
     * Die Moselmeer in die stadsentrum is 'n paradys vir
       windseil-entoesiaste.

[wysig] Kookkuns

   Die bekendste geregte van Metz en die omgewing is die Quiche lorraine
   ('n pikante tert met onder meer spek en eiers), die Cochon de lait de
   Metz (in melk gekookte varkvleis), die Pôtée Lorraine ('n bredie van
   groente) en die Tarte à la mirabelle ('n vrugtetert).
   Kategorie: Stede in Frankryk

