Michael Halliday


   Michael Alexander Kirkwood Halliday (dikwels ook genoem M.A.K.
   Halliday) (gebore 1925) is 'n Australiese linguis. Hy het 'n model van
   grammatika, die sistemiese funksionele grammatika, ontwikkel wat
   globaal belangrik geword het. Hierdie model is nie net op Engels van
   toepassing nie, maar ook op meeste ander tale, soos die Indo-Europese
   groep.

   Inhoud

        * 1 Biografie
        * 2 Invloedsfeer
        * 3 Die Halliday-funksies van taal
        * 4 Buiteskakels
        * 5 Bron

[wysig] Biografie

   Halliday is gebore en word groot in Engeland. Hy verkry 'n BA Honneurs
   in Moderne Chinese Taal en Letterkunde (Mandaryns) by die Universiteit
   van Londen. Hy spandeer die volgende drie jaar in Sjina, en met sy
   terugkoms verkry hy sy doktersgraad by Cambridge Universiteit, in
   Chinese Linguistiek. Hy skakel oor na die veld van linguistiek, en in
   1961 publiseer hy sy teorie oor sistemiese funksionele grammatika,
   gebou op die vroeëre werk van sy Britse mentor J. R. Firth en 'n groep
   Europese linguiste van die vroeë twintigste eeu, bekend as die
   Praagskool. In 1965 word hy professor in Linguistiek by die
   Universiteit van Londen. In 1976 verhuis hy na Australië vir 'n
   professoraatskap in Linguistiek by die Universiteit van Sydney, en hy
   bly in hierdie pos aan tot met sy aftrede. Hy verkry 'n emeritus
   professoraatskap by beide die Universiteit van Sydney en die
   Macquarie-universiteit. Hy is 'n besoekende professor in die Fakulteit
   van Opvoedkunde by die Universiteit van Hong Kong.

[wysig] Invloedsfeer

   Benewens linguistiek beïnvloed hy ook die studierigtings van visuele en
   multimodale kommunikasie. Hy word beskou as die stigter van die
   studieveld sosiale semiotiek. Hy werk in verskeie areas van taalstudie,
   beide in die teorie en toepassing daarvan. Hy beywer hom veral om die
   begrippe omtrent die basiese beginsels van taal toe te pas op die
   teorie en praktyk van opvoedkunde. In 1990 lewer hy 'n lesing in
   Saloniki waarmee hy een van die pioniers word in die nuwe studieveld
   van eko-kritiese diskoersontleding.

[wysig] Die Halliday-funksies van taal

   In 1975 identifiseer en benoem Halliday die sewe funksies wat taal bied
   aan kinders in die vroeë kinderjare. Kinders word gemotiveer om taal
   aan te leer omdat die aanlering sekere doelwitte vir hulle bedien. Die
   eerste vier help kinders om fisiese, emosionele en sosiale behoeftes te
   bevredig.
     * Instrumenteel: Die kind gebruik taal om sy of haar behoeftes uit te
       druk (byvoorbeeld 'Ta sappie')
     * Regulerend: Die kind gebruik taal om andere te gebied (byvoorbeeld
       'Gaan weg')
     * Interaksioneel: Die kind gebruik taal om verhoudings te vorm
       (byvoorbeeld 'Lief jou mamma')
     * Persoonlik: Die kind gebruik taal om gevoelens, idees en
       selfidentiteit uit te druk (byvoorbeeld 'Ek soet kind')

   Die laaste drie funksies help die kind om met sy of haar omgewing oor
   die weg te kom.
     * Heuristies: Die kind gebruik taal om vinnig kennis omtrent die
       omgewing te verkry (byvoorbeeld 'Wat maak trekker?')
     * Verbeeldingsryk: Die kind gebruik taal om 'n denkbeeldige
       samelewing te skep.
     * Verteenwoordigend: Die kind gebruik taal om feite en inligting weer
       te gee.

[wysig] Buiteskakels

     * Sistemiese funksionele grammatika
     * Lys van publikasies
     * Halliday, M.A.K. Explorations in the Functions of Language. Londen:
       Edward Arnold, 1973.
     * Halliday, M.A.K., en C.M.I.M. Matthiessen. An Introduction to
       Functional Grammar. Derde uitgawe. Londen: Arnold, 2004.

[wysig] Bron

   Losweg vertaal vanaf die Engelse Wikipedia, by Michael Halliday.
   Kategorie: Taalkundiges

