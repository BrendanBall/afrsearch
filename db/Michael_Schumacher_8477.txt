Michael Schumacher


   Schumacher binne die renbaanperk by die Verenigde State Grand Prix in
   2002
   Schumacher binne die renbaanperk by die Verenigde State Grand Prix in
   2002

   Michael Schumacher (gebore op 3 Januarie, 1969) is 'n voormalige Duitse
   Formule Een (F1) renjaer. Hy is statisties die mees suksesvolle Formule
   een jaer ooit, met die meeste loopbaan oorwinnings en 'n rekord aantal
   van sewe Wêreldrenjaerkampioenskappe. Sy byname is die rooi baron,
   Schumi en hy het ook na sy verstommende oorwinnings, tydens sy eerste
   seisoen vir Ferrari in nat weer, as die regenmeister bekend gestaan.
   Met ingang 2004 verdien hy na raming jaarliks ongeveer VS$80 miljoen;
   insluitende al sy onderskrywingsooreenkomste. Een bekende Duitse
   bellegingsfirma betaal hom onder andere VS$8 miljoen oor 'n drie jaar
   tydperk vir die voorreg om 'n vier duim lange advertensie op sy keps te
   plaas wat hy met afloop van die resies betaal.

   Inhoud

        * 1 Vroeë loopbaan
        * 2 F1-debuut
        * 3 Die Ferrari jare
        * 4 Omstredenheid
        * 5 Persoonlik
        * 6 F1 loopbaan statistiek
        * 7 F1 rekords
        * 8 Seisoen na seisoen uitslae
        * 9 Eksterne skakels

[wysig] Vroeë loopbaan

   Schumacher is gebore in die dorp Hürth (naby aan Keulen). Hy het begin
   om met knortjorre op die jonge ouderdom van vier te jaag in 'n
   tuisgemaakte knortjor wat deur sy pa, Rolf, wat ook die plaaslike
   knortjor renbaan bestuur het, gebou is. Hy het sy eerste lisensie op
   die ouderdom van 12 gekry en kompeterend begin resies jaag. Tussen 1984
   en 1987 het Michael verskeie Duitse en Europese knortjor kampioenskappe
   gewen, insluitende die Formule Konig reeks. In 1988 het Schumacher aan
   die Formule Ford reeks deelgeneem, waarna hy toe aan die Duitse Formule
   3 reeks deelgeneem het en uiteindelik die titel in 1990 gewen het. In
   1991 het hy verdere sporte bereik deur aan die Formule 3000
   kampioenskap in Japan deel te neem. Hy het ook in de vroeë 1990s
   deelgeneem in die Duitse Toermotor kampioenskap waar hy resiese in
   Meksiko Stad en by Autopolis gewen het.

[wysig] F1-debuut

   Schumacher het sy F1-debuut in 1991 gemaak as 'n plaasvervanger vir
   Bertrand Gachot wat tronkstraf opgelê is nadat hy traangas in 'n
   Londense huurmotorbestuurder se gesig gespuit het. Eddie Jordan het 'n
   kontrak met Michael gesluit om vir sy Jordanspan by die Belgiese Grand
   Prix te jaag, waar Michael almal verstom het deur sewende te
   kwalifiseer met sy eerste kompetisie in 'n F1-motor. Hy het toe vinnig
   'n kontrak by die Benetton-Ford gekry vir die daaropvolgende wedren en
   het onmiddelik sy potensiaal getoon. In die daaropvolgende jaar, 1992,
   het hy sy eerste F1-resies gewen (weer by die Belgiese Grand Prix) en
   het hy die derde plek in die renjaerkampioenskap verower.

   Schumacher het sy eerste kampioenskap in 1994 gewen vir Benetton in 'n
   uiters gelykop stryd tot aan die einde van die seisoen. Hy het die
   eerste vier resies gewen en ses van die eerste sewe nommers. In die
   ander deel van die seisoen het sy teëstander Damon Hill al hoe nader
   aan sy puntestand gekruip in groot maat te danke aan tegniese
   diskwalifikasies van Schumacher se Benetton (in Brittanje en België).
   Schumacher het die laaste resies begin met 'n enkele punt voorsprong en
   die kampioenskap gewen na hy en Hill in 'n botsing betrokke was wat
   beide van die jaers se resies beëindig het. In 1995 het Schumacher weer
   sy titel suksesvol verdedig maar hierdie keer met 'n gemaklike 30 punte
   voorsprong weereens oor Damon Hill. Saam met sy spanmaat Johnny
   Herbert, het hy ook gehelp om vir Benetton hulle eerste en enigste
   vervaardigerskampioenskap te besorg. In sy eerste twee kampioenskap
   seisoene het Schumacher 17 wedrenne gewen, 21 podiumplekke behaal en
   tien voorste wegspringplekke behaal. Oor die 31 grand prixs in die
   tydperk het hy nooit swakker as die vierde plek gekwalifiseer nie.

[wysig] Die Ferrari jare

   In 1996, het Michael 'n kontrak met Ferrari onderteken wat op daardie
   tydstip as 'n waaghalsige skuif gesien is, gegewe Ferrari se droogte
   aan kampioenskappe (die Italiaanse span het op die tydstip meer as 'n
   dekade laas 'n titel gewen). Na verskeie ontwikkelingsjare het
   Schumacher Ferrari gehelp om die vervaardigerskampioenskap in 1999 te
   wen; sy hoop om nog 'n renjaerkampioenskap te wen is egter daardie jaar
   verydel toe hy by daardie jaar se Britse Grand Prix verongeluk het en
   sy been gebreek het, wat veroorsaak het dat hy nie aan ses wedrenne kon
   deelneem nie. Michael het egter sy verlore glorie herwin toe hy sy
   derde renjaerkampioenskap in 2000 verower het (Ferrari se eerste sedert
   Jody Scheckter dit in 1979 vir Ferrari gewen het). Tydens die
   daaropvolgende jaar (2001), het hy Alain Prost se rekord vir die meeste
   oorwinnings geslaan en ook sy vierdie wêreldkampioenskap ingepalm het.
   In die 2002 seisoen waarin die Ferrari span gedomineer het, het hy sy
   vyfde renjaertitel gewen deur 15 van die 17 wedrenne te wen. In 2003
   het hy Fangio se rekord vir die meeste kampioenskappe gebreek in 'n
   naelbyt seisoen (waarna hy voorbladnuus in die poniekoerant The Sun
   gehaal het deur sy manewales in 'n hotelkamer en na hy roekeloos met 'n
   vurkhyser in die renperk rondgejaag het). Schumacher het sy 2004
   belowend afgeskop en die seisoen geheel en al oorheers deur twaalf van
   die eerste dertien wedrenne te wen en toe voortgegaan om sy sewende
   wêreldkampioenskap in 'n loopbaan sonder gelyke by die Belgiese Grand
   Prix (waar hy aan sy eerste wedren deelgeneem het asook sy eerste
   wedren gewen het) te beklink. Hy het die seisoen dan ook afgesluit met
   'n rekord puntestand van 148 punte.

[wysig] Omstredenheid

   Schumacher by Indianapolis in 2004
   Schumacher by Indianapolis in 2004

   Sedert die dood van Ayrton Senna in 1994 is Schumacher ooraloor beskou
   as die vinnigste F1 jaer en die mees dominante jaer van sy era.
   Schumacher se taktiek op die baan (veral in sy vroeë loopbaan) het
   egter ook baie kritiek uitgelok en is hy daarvan beskuldig dat hy
   doelbewus in teenstanders vasgejaag het wanneer die kampioenskap van 'n
   wedren afgehang het.

[wysig] Persoonlik

   Schumacher is met Corinna (née Betsch) in Augustus van 1995 getroud;
   hulle het saam twee kinders 'n dogter Gina-Maria (gebore 1997) en 'n
   seun Mick (gebore 1999), en woon tans in Vufflens-le-Château in
   Switserland naby die Geneefse meer. Michael se jongste broer Ralf wat
   ses jaar jonger as hy is, is ook 'n F1 renjaer. Michael se
   belangstellings van die baan af sluit in sokker, tennis, swem en ski.
   Schumacher vier sy oorwinning na die 2004 Verenigde State Grand Prix
   Schumacher vier sy oorwinning na die 2004 Verenigde State Grand Prix

[wysig] F1 loopbaan statistiek

   na die Brasiliaanse Grand Prix van (24 Oktober, 2004)
     * Wêreldkampioen: 1994, 1995, 2000, 2001, 2002, 2003, 2004
     * Grand prix wegspringe: 213
     * Voorste wegspringposisies: 63
     * Vinnigste rondtes: 66
     * Oorwinnings: 83
     * Podiums: 137
     * Punte: 1,186
     * Eerste GP: België 1991
     * Eerst podium: Meksikaanse Grand Prix 1992
     * Eerste oorwinning: Belgium 1992
     * Eerste voorste wegspringposisie: Monaco 1994

[wysig] F1 rekords

   na die Brasiliaanse Grand Prix van (24 Oktober, 2004)
     * Meeste kampioenskaptitels: 7
     * Meeste vinnigste rondtes: 66
     * Meeste oorwinnings: 83
     * Meeste oorwinnings in 'n seisoen: 13
     * Meetse oorwinnings vir dieselfde span: 64 (Ferrari)
     * Meeste podiumplekke: 137
     * Meeste podiumplekke in 'n seisoen: 17
     * Meeste podiumplekke vir dieselfde span: 99 (Ferrari)
     * Meeste voorste wegspringposisies vir dieselfde span: 53 (Ferrari)
     * Meeste tweede plekke: 36
     * Meeste kampioenskapspunte: 1,186
     * Meeste punte in 'n seisoen: 148
     * Langste tydsduur tussen eerste en laaste oorwinning (12 jaar, 1
       maand, 10 dae)

   Rekord om te slaan: Ayrton Senna se 65 voorste wegspringplekke
   (Schumacher staan tans op 63 voorste plekke).

[wysig] Seisoen na seisoen uitslae

   na die Brasiliaanse Grand Prix van (24October, 2004)
     * 1991 - 0 oorwinnings, 4 punte, eindig 13de
     * 1992 - 1 oorwinning, 53 punte, eindig 3de
     * 1993 - 1 oorwinning, 42 punte, eindig 4de
     * 1994 - 8 oorwinnings, 92 punte, Wêreldkampioen
     * 1995 - 9 oorwinnings, 102 punte, Wêreldkampioen
     * 1996 - 3 oorwinnings, 59 punte, eindig 3de
     * 1997 - 5 oorwinnings, 78 punte, eindig 2de (gediskwalifiseer)
     * 1998 - 6 oorwinnings, 86 punte, eindig 2de
     * 1999 - 2 oorwinnings, 44 punte, eindig 5de
     * 2000 - 9 oorwinnings, 108 punte, Wêreldkampioen
     * 2001 - 9 oorwinnings, 123 punte, Wêreldkampioen
     * 2002 - 11 oorwinnings, 144 punte, Wêreldkampioen
     * 2003 - 6 oorwinnings, 93 punte, Wêreldkampioen
     * 2004 - 13 oorwinnings, 148 punte, Wêreldkampioen

[wysig] Eksterne skakels

     * Amptelike werf
     * F1-Live biografie
     * Nie amptelike ondersteunerswerf

   Kategorieë: Formule Een • Renjaers

