Michail Gorbatsjof


   Michail Gorbatsjof
   Michail Gorbatsjof

   Michail Gorbatsjof (Russies Михаил Горбачёв) was een van die
   invloedrykste Russiese politici van die laaste kwart van die twintigste
   eeu. Onder sy politieke leierskap het die politieke, sosiale en
   ekonomiese landskap van die Sowjetunie drasties verander - die magtige
   Kommunistiese Party wat vir langer as sewentig jaar die USSR met 'n
   ystervuis regeer het, het binne ses jaar sy krag verloor en die land is
   in 'n nuwe politieke en ekonomiese bedeling ingeskiet. Die veranderinge
   in die USSR het 'n kringeffek op internasionale verhoudings gehad:
   superkragverhoudings het verskuif met die beëindiging van die Koue
   Oorlog, die wapenwedloop het beduidend afgeneem, die politieke kaart
   van Europa het vinnig verander en die Berlynse Muur het geval wat gelei
   het tot die hervereniging van Duitsland. Die wêreld van die
   tagtigerjare was nie dieselfde as die wêreld van die negentigerjare
   nie, omdat Gorbatsjof, wat nog sy hele lewe 'n lojale lid van die
   Kommunistiese Party was, die moed gehad het om sewentig jaar van
   kommunistiese ideologie te bevraagteken. Sy pogings om die
   Sowjetstelsel te hervorm het onder sy opvolger, Boris Jeltsin, gelei
   tot die algehele aftakeling van kommunisme. Deur sy ampsbekleding as
   sekretaris-generaal van die sentrale komitee (1985—1990) en as
   president van die USSR (1990—1991), het Gorbatsjof twee beleide
   geïmplementeer wat verreikende gevolge gehad het: glasnost (oopheid) en
   perestroika (herstrukturering). Onder glasnost het Gorbatsjof ongekende
   vryheid van spraak in die USSR ingestel. Perestroika was 'n poging om
   die politieke stelsel te demokratiseer en om 'n sukkelende, burokraties
   opgeblaasde en onproduktiewe ekonomie op te knap deur beperkte
   vryemarkbeleide in te stel. In 1989 het Gorbatsjof se verdraagsaamheid
   teenoor die antikommunistiese protes in Oos-Berlyn gelei tot die
   verkrummeling van die Berlynse Muur - 'n gebeurtenis wat 'n
   sneeubaleffek gehad het oor die oos-Europese state wat sedert die
   veertigerjare onderworpe was aan kommunistiese beheer. Dit het ook vir
   Bulgarye, Tsjeggo-Slowakye, Hongarye, Pole en Roemenië aangemoedig om
   voor die einde van die jaar die kommunistiese beheer omver te werp.
   Gemotiveer deur die oos-Europese suksesse, het die klein Russiese
   provinsie van Litaue in 1990 die land se onafhanklikheid van USSR
   aangekondig. In plaas daarvan om hierdie interne opstand gewelddadig te
   onderdruk, het Gorbatsjof met relatiewe selfbeheersing opgetree. 'n
   Golf van nasionalisme het deur die USSR beweeg en teen 1990 was elkeen
   van die vyftien Sowjet-republieke onafhanklik of 'n soewereiniteit. In
   1990 het Gorbatsjof die Nobelprys vir Vrede ontvang.

[wysig] Lewensgeskiedenis

   Michail Sergejewitsj Gorbatsjof is op 2 Maart 1931 in 'n klein Russiese
   dorpie in die Stawropol-krai (gebied) gebore. Sy pa was 'n kleinboer
   wat voor die Tweede Wêreldoorlog as trekkerdrywer en na die oorlog as
   ekonoom en amptenaar van die Kommunistiese Party gewerk het. Op die
   ouderdom van veertien jaar het Gorbatsjof in die somer as trekkerdrywer
   op 'n kolchos gewerk. Hy het in 1946 'n lid van die Komsomol (Russiese
   Jeugliga) geword en in 1950 by die Moskou Staatsuniversiteit se
   regsfakulteit begin waar hy Komsomol-sekretaris van die fakulteit was.
   In 1952 het hy 'n vol lid van die Kommunistiese Party geword en in die
   volgende drie dekades deur die Kommunistiese range opbeweeg. In 1956
   het Gorbatsjof met Raisa Titorenko, vorige student van filosofie by die
   Moskou Staatsuniversiteit, getrou. Hulle het in dieselfde jaar 'n
   dogter, Irina, gehad. Raisa, wat intelligent en stylvol was, is
   positief deur die Weste beskou en het daarom Gorbatsjof se
   internasionale beeld verbeter met besoeke aan verskeie belangrike
   Westerse leiers soos Ronald Reagan en Margaret Thatcher. Gorbatsjof het
   in 1980 'n lid van die Politburo geword en steeds sy mag gekonsolideer.
   Op 11 Maart 1985 is hy verkies tot hoofsekretaris van die sentrale
   komitee van die Kommunistiese Party van die Sowjetunie - 'n pos wat hy
   tot 1990 beklee het toe hy president van die Sowjetunie geword het.
   Teen 1991 het Gorbatsjof se pogings om die Sowjetunie se politieke
   stelsel te demokratiseer en sy ekonomie te desentraliseer gelei tot 'n
   poging tot 'n staatsgreep deur volhardende Kommuniste wat nie van
   verandering hou nie. Die Russiese president Boris Jeltsin het egter die
   staatsgreep teengestaan. Op Kersdag 1991 het Gorbatsjof bedank as
   president van die USSR wat met onmiddellike effek ontbind het. In 1996
   het hy 'n politieke terugkeer probeer maak, maar 'n vernietigende
   nederlaag by die stembusse gely.
   Kategorie: Russiese politici

