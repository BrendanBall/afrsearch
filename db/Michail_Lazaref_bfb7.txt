Michail Lazaref


   Portret van Michail Petrowitsj Lazaref
   Portret van Michail Petrowitsj Lazaref

   Michail Petrowitsj Lazaref (Russies: Михаил Петрович Лазарев) (3
   November, 1788 — 11 April, 1851), Russiese vlootaanvoerder en
   verkenner, admiraal (1843).

   Inhoud

        * 1 Opleiding en begin van loopbaan
        * 2 Loopbaan as ontdekkingsreisiger
        * 3 Oorlogstydse bevelvoering
        * 4 Invloed en nalatenskap
        * 5 Eksterne skakels

[wysig] Opleiding en begin van loopbaan

   Lazaref kom uit 'n ou Armeense familie. In 1800 skryf hy in by Rusland
   se Vlootkollege. Drie jaar later word hy na die Britse vloot gestuur,
   waar hy vir 'n ononderbroke navigasie-ekspedisie van vyf jaar sou bly.
   In 1808—1813, dien Lazaref in die Oossee-vloot. Hy neem deel aan die
   Russies-Sweedse Oorlog van 1808-1809 en die Patriotiese Oorlog van
   1812.

[wysig] Loopbaan as ontdekkingsreisiger

   Lazaref seil in 1813—1816 vir die eerste keer om die aardbol, aan boord
   van die vaartuig Soeworof. Die ekspedisie begin by Kronstadt en doen
   ook Alaska aan. Tydens die vaart ontdek Lazaref die
   Soeworof-ringeiland.

   As 'n aanvoerder van die skip Mirni en as Fabian von Bellingshausen se
   ondergeskikte op sy wêreldvaart in 1819-1821, het Lazaref deel aan die
   ontdekking van Antarktika en talle eilande. Op 28 Januarie 1820 (Nuwe
   datumstyl) ontdek die ekspedisie die Antarktiese vasteland waar hulle
   die Antarktiese kus nader by 'n punt met koördinate 69°21′28″S,
   2°14′50″W en ysvelde daar waarneem.

   In 1822-1825, seil Lazaref vir die derde keer om die aardbol op sy
   fregat Kreiser en onderneem hy omvattende navorsing op die gebiede
   meteorologie en etnografie.

[wysig] Oorlogstydse bevelvoering

   In 1826 word Lazaref bevelvoerder van die skip Azof, wat na die
   Middellandse See seil as deel van die eskadron onder bevel van admiraal
   Login Petrowitsj Geiden en neem deel aan die Slag van Nawarino in 1827.
   Hy ontvang die rang van skoutadmiraal vir uitnemendheid tydens die
   slag.

   In 1828—1829 is hy in bevel van die Dardanelles-blokkade.

   In 1830 keer Lazaref terug na Kronstadt en word hy 'n bevelvoerder van
   vlooteenhede van die Oossee-vloot. Twee jaar later word hy as stafhoof
   van die Swartsee-vloot aangestel.

   In Februarie tot Junie 1833 lei Lazaref 'n Russiese eskadron na die
   Bosporus en teken die Verdrag van Hunkar-Iskelesi met Turkye. In 1833
   word hy aangestel as bevelvorder van die Swartsee-vloot, die
   Swartsee-hawens en ook as militêre goewerneur van Sewastopol en
   Nikolajef.

[wysig] Invloed en nalatenskap

   Admiraal Lazaref was invloedryk in tegniese aangeleenthede en as mentor
   van jonger offisiere. Hy het die skep van 'n stoomaangedrewe vloot
   voorgestaan, maar Rusland se tegniese en ekonomiese agterstand was 'n
   groot hindernis. Hy het ook 'n aantal Russiese vlootbevelvoerders
   opgelei, onder andere Pawel Natsjimof, Wladimir Kornilof, Wladimir
   Istomin en Grigori Boetakof.

   'n Ringeiland in die Stille Oseaan, kape in die Amoer-riviermond en op
   die Oenimakeiland, 'n eiland in die Aralmeer, 'n baai en hawe in die
   See van Japan en ander plekke dra Lazaref se naam.

[wysig] Eksterne skakels

     * 'n Kaart van sy Antarktiese ekspedisie (in Russies); let wel alle
       datums is volgens die Juliaanse kalender

   Kategorieë: Russiese ontdekkingsreisigers • Russiese militariste

