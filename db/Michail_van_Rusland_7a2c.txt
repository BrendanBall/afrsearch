Michail van Rusland


                                                                   Michail
                                                Tsaar van die hele Rusland

   Tsaar Michail
   Tsaar Michail

                          Gebore                           12 Julie 1596
                         Oorlede                           13 Julie 1645
                      Vorstehuis                                 Romanof
                          Regeer                             1613 - 1645
                         Gekroon                           22 Julie 1613
                      Volle naam            Michail Fjodorowitsj Romanof
                      Voorganger           Tyd van Beroeringe
                                 (aanspraak op troon deur Wladislaus I))
                                     laaste tsaar voor Michail Wasili IV
                        Opvolger                                 Aleksei
                       Eggenotes Maria Wladimirowna Dolgoroekowa

                                           Jewdokia Loekjanowna Stresjnewa
                         Kinders                            O.a. Aleksei
                           Vader       Patriarg Filaret (Fjodor Romanof)
                          Moeder       Ksenija Iwanowna Sjestowa (Marfa)
                                                        {{{Voetnotas}}}

   Michail Fjodorowitsj Romanof (Russies: Михаи́л Фёдорович Рома́нов)
   (Moskou, 12 Julie 1596 – Moskou, 13 Julie 1645) was die eerste tsaar
   van Moskowië (later Rusland) uit die Huis van Romanof.
   Fjodor Romanof as patriarg Filaret
   Fjodor Romanof as patriarg Filaret

   Inhoud

        * 1 Geboorte tot kroning
        * 2 Regering saam met sy pa
        * 3 Persoonlike lewe
        * 4 Dood
        * 5 Verwysings

[wysig] Geboorte tot kroning

   Michail is in 1596 in Moskou gebore as die vierde seun (vyfde kind) van
   Fjodor Nikititsj Romanof en Ksenija Iwanowna Sjestowa. Die familie se
   opgang het begin toe Anastasia Zacharina, wie se familie hulle van
   later na Romanof verander het, in Februarie 1547 met die jong Iwan die
   Verskriklike trou. Iwan vermoor sy oudste seun by Anastasia, Iwan jr.,
   tydens ’n rusie; die jonger Fjodor, ’n vroom en lustelose prins, volg
   dus sy pa op.

   Regdeur Fjodor se bewind wedywer sy swaer Boris Godoenof en sy
   Romanof-neefs om mag. Toe Fjodor sonder kinders sterf, kom die 700 jaar
   oue Moskouse lyn van die Rjoerik-dinastie tot ’n einde. Ná ’n lang
   stryd kry Godoenof en sy ondersteuners die oorhand oor die Romanofs en
   Godoenof word tot tsaar verkies. Sy wraak op die Romanofs is
   skrikwekkend: die hele familie en hul verwante word na afgeleë dele van
   die Russiese Noorde en Oeral-streek gestuur waar die meeste van honger
   of in kettings sterf. Die leier van die familie, Michail se pa, Fjodor,
   en sy vrou word gedwing om ’n monnik en non te word. Hulle neem die
   name Filaret en Marfa aan.
   ’n Skare by die Apatijef-klooster probeer Michail Romanof se ma oorreed
   om hom na Moskou te laat gaan as Rusland se nuwe tsaar.
   ’n Skare by die Apatijef-klooster probeer Michail Romanof se ma oorreed
   om hom na Moskou te laat gaan as Rusland se nuwe tsaar.

   Die Romanofs se geluk verander weer drasties met die val van die
   Godoenof-dinastie in 1606. As ’n voormalige leier van die
   anti-Godoenof-party en neef van die laaste wettige tsaar, word Filaret
   hooggeag deur verskeie swendelaars wat tydens die Tyd van Beroeringe
   probeer voorgee het hulle is Dmitri, die jongste seun van Iwan die
   Verskriklike wat op ’n jong ouderdom vermoor is. Vals Dmitri I maak
   Filaret ’n aartsbiskop en onder Vals Dmitri II word hy patriarg. Ná die
   verdrywing van die Pole uit Moskou in 1612 bied die Landsraad die troon
   vir verskeie prinse aan, maar almal wys dit van die hand.

   Filaret se 16-jarige seun, Michail, het toe saam met sy ma in die
   Ipatijef-klooster in Kostroma gebly. Op 21 Februarie 1613 verkies die
   Landsraad Michail eenparig tot tsaar. Toe hy die troon aangebied word,
   bars hy in trane uit uit vrees en wanhoop. Sy ma oorreed hom eindelik
   om die troon te aanvaar. Hy kan egter nie dadelik gekroon word nie
   omdat Moskou in puin gelê het ná al die gevegte. Op 22 Julie 1613 word
   hy op 16-jarige leeftyd in die Kremlin van Moskou gekroon tot tsaar.

[wysig] Regering saam met sy pa

   Sedertdien, tot met sy dood, het Moskowië in werklikheid twee heersers,
   tsaar Michail en sy pa, die "heiligste patriarg Filaret". Teoreties is
   hulle mede-heersers, maar Filaret gaan dikwels ooreenkomste aan sonder
   om die tsaar te raadpleeg. Sy belangrikste binnelandse maatreël is om
   die landbouers aan die grond te bind om sodoende die groter wordende
   aantal verdrukte lyfeienes te keer om na die steppe uit te wyk waar
   hulle Kosakke word in plaas van belastingbetalers.

   Filaret se beywering vir die reinheid van ortodoksie laat hom soms
   buitensporig optree, maar hy moedig die publikasie van teologiese werke
   aan en beveel dat elke aartsbiskop ’n kweekskool moet stig, en hyself
   stel die voorbeeld. Hy herorganiseer ook die Moskowiese leër met behulp
   van buitelandse offisiere. Die dubbele leierskap duur tot 1633, toe
   Filaret sterf.

   Michail regeer nog 12 jaar, maar laat die bestuur oor aan sy
   raadgewers. Hulle was soms bekwaam, maar soms ook korrup en
   onverdraagsaam.

[wysig] Persoonlike lewe

   Michail trou op 19 September 1619 met prinses Maria Dolgoroekowa. Sy
   sterf agter vier maande ná die geboorte van haar eerste kind.

   Hy trou vir ’n tweede keer op 5 Februarie 1626 in Moskou met Jewdokia
   Stresjnowa. By haar het hy 10 kinders:
     * Irina (22 April 1627 – 8 Februarie 1679)
     * Pelageja (20 April 1628 – 25 Januarie 1629)
     * Aleksei (19 Maart 1629 – 29 Januarie 1676) - Tsaar van Rusland
     * Anna (14 Julie 1630 – 27 Oktober 1692)
     * Marfa (14 Augustus 1631 – 21 September 1633)
     * Iwan (1 Junie 1633 – 10 Januarie 1639)
     * Sofia (14 September 1634 – 23 April 1636)
     * Tatjana (5 Januari 1636 – 23 Augustus 1706)
     * Jewdokia († 10 Februarie 1637)
     * Wasili († 25 Maart 1639)

[wysig] Dood

   Michail sterf op 13 Julie 1645 op 49-jarige leeftyd aan
   watervergiftiging. Hy word begrawe in die Kremlin van Moskou. Sy seun
   Aleksei volg hom op die ouderdom van 16 jaar op as tsaar en regeer saam
   met die bojaar Boris Morozof.

[wysig] Verwysings

          Hierdie artikel is merendeels vertaal vanaf die Nederlandse
          Wikipedia-artikel [1]

   Tsare en keisers van Rusland

   Tsare Iwan IV (Iwan die Verskriklike) • Fjodor I • Boris Godoenof •
   Fjodor II • Vals Dmitri I • Vals Dmitri II • Wasili IV • Michail •
   Aleksei • Fjodor III • Iwan V saam met Pieter I
   Keisers Pieter I (Pieter die Grote) • Katharina I • Pieter II • Anna •
   Iwan VI • Elisabeth • Pieter III • Katharina II (Katharina die Grote) •
   Paul • Aleksander I • Nikolaas I • Aleksander II • Aleksander III •
   Nikolaas II
   Kategorieë: Russiese tsare • Huis van Romanof

