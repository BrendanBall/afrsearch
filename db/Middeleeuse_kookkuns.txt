Middeleeuse kookkuns


   Landarbeiders besig om siligo, 'n soort koring, te dors. Tacuinum
   Sanitatis, 15de eeu.
   Landarbeiders besig om siligo, 'n soort koring, te dors. Tacuinum
   Sanitatis, 15de eeu.

   Middeleeuse kookkuns verwys na die voedsel, kookmetodes en eetgewoontes
   van verskeie Europese kulture tydens die Middeleeue, 'n periode van
   ongeveer die 5de eeu tot die 16de eeu, wat sterk verskil van die
   verfynde kookkuns van die Griekse en Romeinse oudheid. Die veranderinge
   ten opsigte van die dieet en maniere van kos voorberei het regoor
   Europa in die spanningsveld tussen hongersnode, religieuse voorskrifte
   en adellike verspilsug plaasgevind.

   Daar is min bekend oor die ontwikkeling van die vroeg-Middeleeuse
   kookkuns. Deskundiges soos Günter Wiegelmann in sy publikasie Alltags-
   und Festspeisen neem aan dat die eetgewoontes van die gewone bevolking
   tussen 1000 en die 17de eeu nouliks verander het, veral met die oog op
   die stadige ontwikkeling van die voedselproduksie en die tegnologieë
   wat hierby ingespan is. Die landboukundige drieslagstelsel met sy
   wisseling van somer- en wintergraan en weidevelde, wat in die 8de eeu
   ingevoer is, het eeue lank dieselfde gebly.

   Brood was die algemene stapelvoedsel, gevolg deur ander graankosse soos
   pap en pasta. Vleis is hoër geag en duurder as graan of groente.
   Algemene middels wat by kos gevoeg is om die smaak te verbeter, was wyn
   en asyn en verjus, die sap van groen (onryp) vrugte. Saam met die wye
   gebruik van suiker en heuning (deur diegene wat dit kon bekostig) het
   dit aan baie disse 'n soet-suur smaak gegee. Die gewildste soort vleis
   was varkvleis en hoendervleis, terwyl beesvleis meer grondbelegging
   benodig het en dus minder algemeen verkrygbaar was. Europese kabeljou
   en haring was gewilde vis-soorte onder die noordelike bevolkings, maar
   'n wye verskeidenheid ander sout- en varswater visse was ook
   verkrygbaar.

   Amandels, beide die soet en bitter soorte, was heel geëet as 'n
   garneersel, of fyngemaak en gebruik om soppe, bredies en souse te help
   verdik. Amandelmelk was ook uiters gewild en was 'n algemene
   plaasvervanger vir dieremelk tydens vastye.

   Stadige vervoer en ondoeltreffende voedselbewaringstegnieke het die
   handel van verskeie voedselsoorte oor lang afstande beperk. Dit was
   grotendeels slegs die welaf en veral die adel wat ingevoerde
   bestanddele soos speserye kon bekostig en dus was hul kookkuns meer
   vatbaar vir buitelandse invloed dan dié van die armer mense. Soos elke
   vlak van die samelewing dié bo sy eie gena-aap het, het vernuwings as
   gevolg van internasionale handel en buitelandse oorloë naderhand
   versprei tot dit die bo-middelklas van middeleeuse dorpe bereik het.

   In 'n tyd toe hongersnood algemeen was en die sosiale hierargieë soms
   brutaal afgedwing is, was kos 'n belangrike merker van sosiale status
   op 'n manier wat geen gelyke het in die meeste geïndustrialiseerde
   nasies van vandag nie. Apart van die ekonomiese onbeskikbaarheid van
   luukshede soos speserye, was daar voorskrifte wat die nuttiging van
   sekere kosse binne-in sekere sosiale klasse verbied het en
   gebruikswette wat die opvallende gebruik onder die welaf wat nie
   adellik was nie, beperk het. Sosiale norme het ook voorgeskryf dat die
   kos van die werkersklas minder verfyn was, aangesien daar geglo was dat
   daar 'n goddelike of natuurlike ooreenkoms tussen mens se werk en mens
   se kos was, dus het handarbeiders growwer, goedkoper kos benodig.
   Destydse medisyne het op dieselfde wyse duur tonikums, opiumkonkoksies
   en eksotiese speserye vir die kwale van die rykes aanbeveel, terwyl die
   laer stand met knoffel tevrede moes wees.

   Inhoud

        * 1 Maaltye
             + 1.1 Hoofse kookkuns
             + 1.2 Etiket
        * 2 Voorbereiding van voedsel
             + 2.1 Die middeleeuse kombuis
             + 2.2 Preservering van voedsel
        * 3 Graansoorte
        * 4 Vrugte en groente
        * 5 Vleis
             + 5.1 Vis en seekos
        * 6 Drank
             + 6.1 Wyn
             + 6.2 Bier
             + 6.3 Distillate
        * 7 Kruie en speserye
        * 8 Soetgoed en nageregte
        * 9 Dieetkundige norms
             + 9.1 Vasting
             + 9.2 Dieetkunde
        * 10 Notas
        * 11 Bronnelys
        * 12 Eksterne skakels

[wysig] Maaltye

   Jan, die Hertog van Berry, geniet 'n adellike maaltyd. Die hertog sit
   saam met 'n Katolieke kardinaal by die groot tafel, onder 'n luukse
   baldakyn en voor die vuurherd. Hulle word deur verskeie dienaars
   bedien, waar onder ook die vleissnyer. Op die tafel voor die hertog is
   'n groot soutput, of nef, in die vorm van 'n skip. Illustrasie uit Très
   Riches Heures du Duc de Berry, circa 1410.
   Jan, die Hertog van Berry, geniet 'n adellike maaltyd. Die hertog sit
   saam met 'n Katolieke kardinaal by die groot tafel, onder 'n luukse
   baldakyn en voor die vuurherd. Hulle word deur verskeie dienaars
   bedien, waar onder ook die vleissnyer. Op die tafel voor die hertog is
   'n groot soutput, of nef, in die vorm van 'n skip. Illustrasie uit Très
   Riches Heures du Duc de Berry, circa 1410.

   Daar was tipies twee maaltye per dag: middagete, 'n groot maaltyd in
   die middel van die dag, en 'n ligte avondmaal in die aand. Moraliste
   het daarop neergekyk om die oornagse vasting te gou te verbreek, dus
   het kerklikes en die beskaafde lae adel ontbyt vermy. Dit was egter
   steeds om praktiese redes deur die meeste werkende mans geëet en dit
   was ook geduld onder jong kinders, vroue, ou mense en sieklikes.
   Aangesien die kerk teen vraatsugtigheid en ander swakhede van die vlees
   gepreek het, was die mense geneig om hulle te skaam vir die "swak"
   praktiese redes vir ontbyt.

   Gulde bankette en laat-nag reresopers (van die Oksitaanse rèire-sopar,
   "laat aandete") met 'n aansienlike hoeveelheid alkohol was as immoreel
   beskou. Die laasgenoemde was veral geassosieer met booshede soos
   dobbelary, kru taal, dronkheid en losbandige gedrag. Kleiner maaltye en
   versnapperinge was algemeen (alhoewel die kerk ook hierop neergekyk
   het) en werkende mans het gereëld vergoeding van hul base gekry om
   klein peuselhappies te koop tydens pouses.

[wysig] Hoofse kookkuns

   Die Hoë Middeleeue was gekenmerk deur die skerp onderskeiding wat
   tussen adellike kookkuns en die boerebevolking se maaltye gemaak is:
   "Manîc gebûr wirt schimelgrâ, Der selten hât gezzen mensier blâ, Vîgen,
   hûsen, mandelkern: Rüeben kumpost âz er gern..." ("Menige boer word oud
   en grys, sonder dat hy ooit amandelpoeding geproe het of vye,
   uitgesoekte vis en amandelpitte. Worteljies en suurkool het hy graag
   geniet..." - Hugo von Trimberg [1280-1313], in: Der Renner
   9813-16)^[1]. Die adel het deftige kos as 'n ewe belangrike
   statussimbool beskou soos hulle kleredrag. Die streng jagwette het
   toegang tot die bosse, riviere en mere tot die heersende klas beperk en
   wildsvleis en vis het net soos pluimvee tot die kenmerkende geregte van
   die Europese adellike kookkuns behoort. Die hoofse epiek verwys na 'n
   aantal vissoorte soos steur, negenoog en salm wat net in hoofse kringe
   geniet is; minder welvarendes moes maar tevrede wees met gedroogde
   Europese kabeljou en gepekelde haring, wat danksy die handelspaaie
   orals beskikbaar was. Tipiese adellike pluimveegeregte het kraanvoëls,
   swane, fisante, poue en trapganse ingesluit. Die enigste gedetailleerde
   bron aangaande adellike huishoudings wat bewaar gebly het, is die
   Gravin van Leicester (Engeland) se faktuurboeke van die jaar 1265.

   Vleisgeregte is dikwels met sterk gekruide souse bedien wat die smaak
   van die disse heeltemaal verander het. Inheemse speserye is aangevul
   met ingevoerde oosterse kruie, en hulle is saam met neute, vye,
   amandels, dadels, gemmer en rosyntjies vir deftige nageregte gebruik.
   Slegs witbrood is in adellike kringe opgedis; óf as rolletjies óf as
   gastels (ronde brode volgens die Franse bakmetode).

   Die hoofse epiek beskryf ook die uitgesoekte wyne wat by feestelike
   etes geniet is. Swaar suidelike wyne, soos dié van die eiland Ciprus,
   was baie gewild. Inheemse wynsoorte was eerder suur en is met heuning
   versoet en gekruie. Die Franse leenwoorde soos clâret (gekruide wyn) en
   sinôpel (rooiwyn) verwys onder meer in Duitsland na die oorheersende
   invloed van die Franse adel se praktyke. Franse woorde is vir die
   breekgoed, die maaltye, die aard van kos asook verskeie geregte, dranke
   en speserye gebruik. Die invloed van die Franse op die adel is ook
   sigbaar in die hedendaagse Engels: Na die Normandiese verowering van
   Engeland in 1066 het die adel vir die daaropvolgende 300 jaar
   hoofsaaklik Frans gepraat en is die invloed van die Franse op die
   Engelse kookkuns te sien in die oorblywende Franse terme wat steeds in
   die Engelse taal gebruik word, byvoorbeeld beef, mutton en pork
   (Anglo-Frans: beof, mutun en porc).

   Nogtans het die meeste digters dit as oorbodig beskou om gedetailleerde
   besonderhede van feestelike etes te verstrek. Die etes was aan 'n vaste
   protokol en bepaalde rituele onderworpe, waaraan dikwels in die
   literatuur meer aandag geskenk is as aan die volgorde van die geregte.
   Die presiese tydstip was belangrik, net soos die bypassende eetsaal,
   die gedrag van dienaars en die gehalte van gesang en musiek.

   Die adellike howe van Frankryk en Engeland het in die 12de eeu die
   voortou geneem met die ontwikkeling van 'n verfynde kookkuns en 'n
   gesofistikeerde protokol, wat later sy hoogtepunt in die hoofse kultuur
   van die 15de eeuse Boergondië bereik het. Die adellikes het hiermee
   hulle besondere posisie teenoor iedereen beklemtoon wat nie by hulle
   klas behoort het nie en nie aan hulle lewensstyl en gewoontes kon
   deelhê nie.

[wysig] Etiket

   Tydens die Middeleeue was daar 'n toenemende neiging om te ontsnap uit
   die streng sienings van die periode wat gemeenskaplikheid, in plaas van
   individualiteit, beklemtoon het. Afgesien daarvan was die middeleeuse
   maaltyd 'n gemeenskaplike affêre, net soos enige ander deel van die
   daaglikse lewe. Die hele huishouding, dienaars ingesluit, sou saam hul
   maaltyd nuttig. Om weg te sluip om private geselskap tydens maaltye te
   geniet, was as hoogmoedig en egoïsties gesien in 'n wêreld waar mense
   baie afhanklik was van mekaar. In die 13de eeu het die Engelse biskop,
   Robert Grosseteste, die Gravin van Lincoln die volgende advies gegee:
   "vermy middagetes en avondmale buite die saal, in geheime en private
   kamers, want hieruit spruit verkwisting en geen eer aan die heer en die
   dame nie". Hy het haar ook aangeraai om daarop te let dat die dienaars
   nie die oorskiet kos wegneem en later tydens vrolike maaltye nuttig
   nie, maar dat hulle dit eerder as aalmoese weggee. Alhoewel daar
   beskrywings bestaan rakende die etiket tydens spesiale geleenthede, is
   daar weinig bekend oor die details van die dag-tot-dag maaltye van die
   elite of die etiket van die gewone mense en die behoeftiges. Daar kan
   egter aangeneem word dat hulle nie die buitensporigheid van 'n meerdere
   gang maaltyd geken het nie, en ook nie luukse speserye en geparfumeerde
   water om hulle hande in te was nie.^[2]
   Laat-Gotiese soutglasuur-breekware (14de eeu, Kasteel Vianden,
   Luxemburg)
   Laat-Gotiese soutglasuur-breekware (14de eeu, Kasteel Vianden,
   Luxemburg)

   Dinge was egter anders vir die rykes. Voor die maaltyd en tussen gange
   was vlak wasbakke en handdoeke van linne aan die gaste gegee, sodat
   hulle hulle hande kon was (om skoon te wees was as belangrik beskou).
   Sosiale gedragskodes het dit vir vroue moeilik gemaak om tydens
   weelderige maaltye as die stereotipiese skoon, delikate en onbevlekte
   vrou voor te kom, dus het die vrou van die gasheer dikwels in 'n ander
   kamer met haar gevolg geëet. Sy kon dan by die maaltyd aansluit as die
   potensiëel slordige etery klaar was. Weelderige etes was hoofsaaklik
   vir mans bedoel: oor die algemeen kon slegs die mees geëerde gas sy
   vrou of haar gevolg saam bring. Die hierargiese natuur van die
   samelewing was versterk deur die etiket wat bepaal het dat diegene uit
   'n laer rang diegene in 'n hoër rang moes help; die jonger mense moes
   die ouer mense help en mans het hul vrouens die risiko van 'n vlek op
   hul rok en hul reputasie gespaar deur hul daarvan te weerhou om kos op
   'n onvroulike manier te behandel. Gedeelde drinkbekers was algemeen,
   selfs by weelderige bankette, behalwe vir die uitgekorenes wat by die
   hoë tafel, of dais, gesit het. Dit was ook standaard etiket om die
   brood vir diegene langs jou te breek en hulle vleis vir hulle te
   sny.^[3]

   Kos was meestal op borde of in potte opgedien en mense kon dan hul deel
   neem en dit op 'n snyplank van hout, tin of selfs ou brood sit met
   behulp van lepels of met hulle kaal hande. In die laer klasse was dit
   normaal om die kos van die tafel af te eet. Messe was wel gebruik, maar
   daar was van die gaste verwag om hulle eie messe saam te bring en slegs
   begunstigde gaste sou 'n persoonlike mes van die gasheer aangebied
   word. 'n Mes was gewoonlik met ten minste een ander gas gedeel, tensy
   mens van baie hoë rang en 'n goeie vriend van die gasheer was. Vurke
   was nie algemeen gebruik om mee te eet nie. Die neiging het eers gewild
   geword in die vroeë moderne Europese periode (ongeveer die 16de eeu tot
   die 18de eeu). Vurke was wel gebruik om mee te eet in Italië, maar dit
   was nie tot en met die 14de eeu dat die gebruik van 'n vurk algemeen
   geword het tussen Italianers van alle sosiale klasse nie. Die
   verandering in optrede kan geïllustreer word deur die reaksies tot
   tafelmaniere van die Bisantynse prinses, Teodora Doukaina, in die laat
   11de eeu. Sy was die toekomstige vrou van die Doge van Venesië,
   Domenico Selvo, en het aansienlike ontsteltenis uit die hoër Venesiese
   lui gelok. Die buitelandse prinses het daarop aangedring dat haar kos
   gesny word deur haar eunug dienaars en het dan die gesnede voedsel met
   'n goue vurk geëet, iets wat die Venesiërs so geskok het dat die Biskop
   van Ostia haar verfynde buitelandse maniere later as "trots"
   geïnterpreteer het en na haar verwys het as "... die Venesiese Doge se
   vrou, wie se liggaaam, na haar oordadige delikaatheid, heeltemal
   weggevrot het".^[4]

[wysig] Voorbereiding van voedsel

   'n Illustrasie van die kok uit Geoffrey Chaucer se Canterbury Tales.
   Let op die lang vleishaak in sy linker hand; een van die algemeenste
   van 'n kok se gereedskap tydens die Middeleeue.
   'n Illustrasie van die kok uit Geoffrey Chaucer se Canterbury Tales.
   Let op die lang vleishaak in sy linker hand; een van die algemeenste
   van 'n kok se gereedskap tydens die Middeleeue.

   Alle vorms van kos gaarmaak het van direkte vuur gebruik gemaak. Stowe
   het nie tot die 18de eeu verskyn nie en kokke moes weet hoe om op 'n
   oop vuur kos te kook. Oonde was wel gebruik, maar hulle was duur om te
   bou en het slegs in redelike groot huishoudings en bakkerye bestaan.
   Dit was algemeen vir 'n middeleeuse gemeenskap om 'n oond te deel en om
   gemeenskaplik (in plaas van een-vir-een) brood te bak. Daar was ook
   draagbare oonde wat ontwerp was om met kos gevul te word en dan in
   vuurwarm kole te begrawe te word en selfs groter draagbare oonde wat
   wiele gehad het en gebruik was om pasteie in die strate van middeleeuse
   dorpe te verkoop. Die meeste mense het egter hul kos in eenvoudige
   brediepotte gemaak, aangesien dit die doeltreffendste gebruik van
   brandhout verseker het en ook verseker het dat kosbare sous nie verlore
   sou gaan nie. Vleis-en groentesop en bredies was van die algemeenste
   disse.^[5] Die meeste bewyse dui daarop dat middeleeuse disse oor die
   algemeen 'n redelike hoë vetinhoud gehad het, of ten minste wanneer vet
   wel bekostig kon word. Dit was nie as 'n probleem gesien in 'n tyd toe
   werk hoofsaaklik uit swoeg en sweet bestaan het nie, toe molligheid
   meer algemeen aanvaar was en slegs die armes, sieklikes en toegewyde
   askete maer was.^[6]

   Vrugte was gereëld met vleis, vis en eiers gekombineer. Die resep vir
   Tart de brymlent, 'n vispastei uit 'n versameling resepte getiteld
   Forme of Cury (c. 14de eeu), benodig, onder andere, 'n mengsel van vye,
   rosyne, appels en pere saam met vis (salm of skelvis). Ontpitte pruime
   word onder die kors geplaas.^[7] Dit was baie belangrik om seker te
   maak dat die dis ooreenstem met die destydse standaarde van medisyne en
   dieetkundiges. Dit beteken dat kos "verhard" moes word volgens sy
   natuur deur 'n geskikte kombinasie van voorbereiding en die vermenging
   van sekere bestanddele en speserye. Vis, byvoorbeeld, was as heel koud
   en vogtig beskou en moes voorberei word op 'n manier wat dit verwarm en
   uitgedroog het, deur byvoorbeeld te braai of te bak in die oond en
   pikante speserye by te gevoeg. Beesvleis was beskou as warm en droog en
   moes dus in water gekook word, terwyl vark weer warm en vogtig was en
   dus gerooster moes word.^[8] In sommige resepte versamelings word
   alternatiewe bestandele gegee wat meer ooreengestem het met die
   vogtigheid of sogenaamde humore van die bestandeel, eerder as die
   smaak. In 'n resep vir kweperpastei word kool as 'n goeie
   plaasvervanger gegee en in 'n ander resep word rape as die gelyke van
   pere weergegee.^[9]

[wysig] Die middeleeuse kombuis

   Pluimvee besig om aan 'n spit te rooster. Onder die spit is 'n dun,
   vlak bak wat die vet en sous wat afdrup, opvang. Dit word dan keer op
   keer weer oor die vleis gesmeer. Illustrasie uit Decamerone, Flanders,
   1432.
   Pluimvee besig om aan 'n spit te rooster. Onder die spit is 'n dun,
   vlak bak wat die vet en sous wat afdrup, opvang. Dit word dan keer op
   keer weer oor die vleis gesmeer. Illustrasie uit Decamerone, Flanders,
   1432.

   In die meeste huishoudings was die voedsel op 'n oop vuur in die middel
   van die woonarea gekook. Op hierdie manier het die vuur die kos gekook,
   maar ook die woonarea verwarm en is die vuur dus optimaal gebruik. Dit
   was die algemene manier van doen, selfs in welaf huishoudings, vir die
   grootste deel van die Middeleeue, waar die kombuis ook met die eetkamer
   gekombineer was. Dit was eers teen die einde van die middeleeue (die
   14de eeu tot die 16de eeu) dat die kombuis as 'n aparte kamer begin
   verkyn het. Die eerste stap was om die vuurherd nader aan die mure van
   die hoofsaal te skuif en later was 'n aparte gebou of vleuel gebou wat
   die kombuis gehuisves het; die area was gewoonlik van die hoofgebou
   geskei deur 'n bedekte arkade. Op hierdie manier was rook, reuke en die
   algemene gewoel van die kombuis uit die sig (en neusgate) van die gaste
   gehou en was die risiko van 'n brand ook verminder.

   Baie van die instrumente wat in moderne kombuise te vinde is, soos
   braaipanne, potte, ketels en wafelpanne, het ook in die middeleeue
   bestaan, alhowel dit in 'n baie meer basiese vorm was en dikwels te
   duur vir armer huishoudings. Ander gereedskap wat meer spesifiek vir
   die gaarmaak van voedsel op die oopvuur bedoel was, was onder andere
   spitte in verskeie groottes en ander gereedskap om enige iets van 'n
   delikate kwartel tot 'n hele os te deurboor. Daar was ook hyskrane met
   verstelbare hake sodat potte en ketels maklik van die vuur weggeswaai
   kon word om te voorkom dat die potte oor kook of die kos brand.
   Gereedskap was oor die algemeen direk bo die vuur gehou of in die kole
   bo-op staanders geplaas. Om die kok te help was daar ook 'n
   verskeidenheid messe, menglepels, skeplepels en raspers beskikbaar. In
   welaf huishoudings was die algemeenste gereedskap 'n stamper en 'n
   sifdoek, aangesien baie middeleeuse resepte versoek het dat die
   bestandele baie fyn gestamp, gekap, verpulp, gesif en gegeur word voor
   of na die gaarmaak daarvan. Dit was gebaseer op die geloof van
   geneeshere dat hoe fyner die kos, hoe meer effektief die liggaam die
   voedsel sou absorbeer. Dit het ook aan bekwame kokke die geleentheid
   gegee om die voedsel in gekompliseerde vorms te vorm. 'n Tipiese
   werkwyse was om 'n dier te ontvel en die vleis voor te berei, die vleis
   fyn te maal en met speserye en ander bestandele te meng en dit dan weer
   in die oorspronklike vel terug te plaas, of om in dit in die vorm van
   'n heeltemal ander dier te vervorm.^[5]

   Die kombuispersoneel van groot adellike of koninklike howe het op
   geleentheid honderde beloop: 'n persoon in beheer van die spens, 'n
   persoon in beheer van die uitdeel van die brood, bakkers, wafelbakkers,
   slagters, vleissnyers, livreiknegte, melkmeisies, botteliere en tallose
   kombuisknape. Terwyl die gemiddelde boerehuishoud dikwels oor die weg
   gekom het met vuurhout wat uit die omliggende bosgebiede verkry is,
   moes groot kombuise voordurend tred hou met die logistiek van die
   daaglikse voorsiening van ten minste twee maaltye vir honderde mense.
   Riglyne vir die voorbereiding van 'n twee-dae-lange banket is te vinde
   in die 15de-eeuse kookboek Du fait de cuisine ("Oor kookkuns") deur
   Chiquart, die meestersjef van Amadeus VIII, die Graaf van Savoie. Vir
   so 'n banket wat twee dae lank duur het Chiquart aanbeveel dat die
   hoofkok ten minste 1000 vragwaens vol "goeie, droë vuurhout" byderhand
   hou asook 'n groot "skuur vol steenkool".^[10]

[wysig] Preservering van voedsel

   Die bewaringsmetodes van voedsel was basies dieselfde as dié wat in
   antieke tye in gebruik was en het nie baie verander tot gevorderde
   inlegging- en blikkingsprosesse ontdek is in die 19de eeu nie. Die mees
   algemeenste en veiligste manier van preservering was om voedsel aan
   hitte of wind bloot te stel en daardeur die vog uit die voedsel te
   verwyder. Die lewensduur van die meeste kossoorte, van graansoorte tot
   vleis, is hierdeur verleng, alhoewel dit ten koste van die smaak was.
   Die uitdroging van die kos het gewerk deur die aktiwiteit van verskeie
   water-afhanklike mikro-organismes, wat bederwing veroorsaak, drasties
   te verminder. In warm klimate is dit reggekry deur die kos gewoon in
   die son te laat en in die koeler, Noordelike klimate is die kos aan
   sterk winde blootgestel (die gebruik was veral gewild in die
   voorbereiding van stokvis), of in warm oonde, in kelders, solders of
   selfs, met tye, in die woonkwartiere.

   Daar was ook 'n aantal chemiese prosesse wat voedsel help langer hou
   het. Die voedsel was gerook, gesout, gepekel of gegis om dit langer te
   laat hou. Die rook of sout van geslagte diere in die herfs was ook 'n
   algemene huishoudstrategie om te keer dat daar nie meer as die nodige
   aantal diere gevoer hoef te word tydens die maer wintermaande nie.
   Botter het 'n hoë soutinhoud gehad (5-10%) sodat dit nie bederf nie.
   Groente, eiers en vis was gereëld gepekel in dig-verseëlde houers
   geplaas, die vloeistof het soutwater en suur vloeistowwe soos
   suurlemoensap, asyn of die sap van groen vrugte bevat. 'n Ander metode
   was om 'n seël om die kos te skep deur dit in suiker, heuning of vet te
   kook en dit dan daarin te stoor. Die modifisering van bakterieë is ook
   aangemoedig deur 'n aantal metodes: graansoorte, vrugte en druiwe was
   in alkoholiese dranke verander wat dan dus ook die drank ontsmet het;
   melk was gegis en, onder andere, sout bygevoeg om 'n verskeidenheid
   kase en karringmelk te skep.^[11]

[wysig] Graansoorte

   'n Bakker wat probeer het om kliënte te verneuk word deur die
   gemeenskap op 'n slee rondgetrek met die ooreenkomstige stuk brood om
   sy nek vasgebind.
   'n Bakker wat probeer het om kliënte te verneuk word deur die
   gemeenskap op 'n slee rondgetrek met die ooreenkomstige stuk brood om
   sy nek vasgebind.

   Die frase gee ons vandag ons daaglikse brood was 'n konkrete realiteit
   tydens die Middeleeue. Die daaglikse voedselinname van al die sosiale
   klasse het hoofsaaklik uit graankosse bestaan, meestal in die vorm van
   brood en in 'n kleiner mate in die vorm van pap of pasta. Beramings van
   die nuttiging van brood in Europa is redelik dieselfde: omtrent
   1–1.5 kg brood per persoon per dag. Die mees algemeenste grane was
   rogge, gars, bokwiet, giers en hawer. Rys was (in Europa) steeds 'n
   redelike duur ingevoerde artikel vir die meeste van die Middeleeue,
   maar was wel in Noord-Italië gegroei nader aan die einde van die
   periode. Koring was algemeen verkrygbaar regdeur Europa en was beskou
   as die voedsaamste van al die graansoorte, maar dit was van hoë aansien
   en dus duurder as die ander graansoorte. Die fyngesifte wit meel wat
   vir die meeste moderne Europeërs bekend sal voorkom was slegs
   beskikbaar vir die boonste klasse, hoe laer mens se status was, was die
   brood growwer, donkerder en het 'n hoër semelinhoud soos mens met die
   sosiale klasse afbeweeg het. In tye van graantekort of hongersnood was
   graan vervang met goedkoper, maar minder gesogte plaasvervangers soos
   kastanjes, peulvrugte, akkers, varings en 'n wye verskeidenheid van min
   of meer voedsame groentedele.

   Een van die algemeenste bestanddele van 'n middeleeuse maaltyd, of dit
   nou 'n weelderige banket of 'n eenvoudige gepeusel was, was "dope" (van
   die werkwoord "doop"), stukke brood waarmee vloeistowwe soos wyn, sop,
   brousel of sous mee opgesuig en dan geëet kon word. 'n Ander algemene
   verskynsel op die middeleeuse eettafel was 'n dik koringpap wat gereëld
   in 'n vleisbrousel gekook was en met speserye gegeur is. Daar was ook
   pappe van elke beskikbare graansoorte gemaak wat dan as nagereg
   opgedien kon word, of as disse vir sieklikes wanneer dit in melk (of
   amandelmelk) gekook is en met suiker versoet is. Pasteie,^[12] gevul
   met verskillende vleis, eiers, groente of vrugte was volop in Europa,
   asook wafelkoeke, oliebolle, poffertjies en ander soortgelyke gebak.
   Teen die einde van die Middeleeue het koekies en veral wafelkoekies,
   wat as nagereg geëet was, hoë aansien geniet en was in 'n groot
   verskeidenheid vorme verkrygbaar. Graan, beide as broodkrummels of
   meel, was die algemeenste middel wat gebruik was om soppe en bredies te
   verdik (somtyds in kombinasie met amandelmelk).
   'n Bakker met sy assistent. Soos in die illustrasie gesien kan word,
   was ronde brode die algemeenste.
   'n Bakker met sy assistent. Soos in die illustrasie gesien kan word,
   was ronde brode die algemeenste.

   Die belangrikheid van brood as 'n daaglikse stapelvoedsel het beteken
   dat bakkers 'n noodsaaklike rol in enige middeleeuse gemeenskap gespeel
   het. Onder die eerste gildes wat geskep was, was die bakkers se gilde
   en daar was vervolgens wette en regulasies ingestel om die prys van
   brood stabiel te hou. Die Engelse verordening, Assize of Bread and Ale,
   van 1266 het uitgebreide tabelle bevat waar die grootte, gewig en prys
   van 'n brood gereguleer was in verhouding met die prys van graan. Die
   bakker se winsmarge wat ook in die tabelle genoem is, was later verhoog
   deur 'n suksesvolle betoging deur die Londense bakkersmaatskappy, deur
   die prys van alles van die vuurhout en sout tot die bakker se vrou,
   huis en hond by te reken. Aangesien brood so 'n sentrale deel van die
   middeleeuse dieet was, was dit as 'n ernstige oortreding beskou wanneer
   bakkers hul kliënte geswendel het. Bakkers wat geknoei het met die
   gewigte of hulle deeg verdun het met goedkoop bestanddele het streng
   strawwe ondergaan. Die gesegde "'n bakker se dosyn" kom ook uit hierdie
   periode: 'n bakker sou gereëld 13 broodjies vir die prys van 12 gee,
   net om seker te maak dat hy nie as 'n swendelaar bestempel sou word
   nie.^[13]

   Brood was nie net vir eetdoeleindes gebruik nie: sny- en eetplanke was
   gewoonlik van hout of metaal gemaak (meestal tin), maar in welaf
   huishoudings het ou brood van ongesifte meel dieselfde doel gedien.
   Brood was ook gebruik om 'n mes af te vee voor dit na die volgende
   persoon aangegee was of voor daar sout uit die gedeelde soutput geskep
   was. Dienaars kon selfs warm borde met oënskynlike sorgloosheid dra
   deur brood netjies in hulle hande te stop, weg van die oë van die gaste
   en hulle fiemies.^[14]

[wysig] Vrugte en groente

   Die oes van kool.Tacuinum Sanitatis, 15de eeu.
   Die oes van kool.Tacuinum Sanitatis, 15de eeu.

   Terwyl graankosse die primêre onderdeel van maaltye was, was groente
   soos kool, beet, uie, knoffel en wortels ook algemeen. Hierdie groente
   was daagliks deur arbeiders geëet, maar was nie so hoog geag as vleis
   nie. Die resepteboeke (meestal bedoel vir diegene wat sulke luukshede
   kon bekostig), wat teen die einde van die Middeleeue begin verskyn het,
   het slegs 'n klein aantal resepte bevat wat van groente gebruik maak,
   behalwe as 'n bygereg of 'n vleis-en-groentesop. Daar was twee soorte
   wortels verkrygbaar in die Middeleeue: 'n smaakliker rooi-pers soort en
   die minder begeerlike groen-geel soort. Die oranje wortel wat vandag in
   moderne kombuise aangetref word het eers in die 17de eeu sy verskyning
   gemaak. Verskeie peulgroente, soos tuinboontjies, dwergertjies en
   ertjies was ook algemeen en belangrike bronne van proteïne. Met die
   uitsondering van ertjies, was daar op peulgroente neergekyk deur
   destydse dieetkundiges, gedeelteliks omdat hulle geneig is om
   gasserigheid te veroorsaak. Die belangrikheid van groente vir die
   gewone mense word geïllustreer in rekords uit 16de-eeuse Duitsland,
   waarin staan dat baie arbeiders suurkool drie tot vier keer 'n dag
   geëet het.^[15]

   Vrugte was gewild en kon vars, gedroog of ingeleg bedien word; dit was
   ook 'n algemene bestanddeel in baie vleisdisse. Die nuttiging van rou
   vrugte was nie deur geneeshere goedgekeur nie, aangesien daar geglo was
   dat vrugte te koud of vogtig was om rou te eet. Aangesien suiker en
   heuning duur was, was dit die gewoonte om verskillende soorte vrugte in
   disse te gebruik wat een of ander versoeter benodig. In die Suide was
   die algemeenste vrugte suurlemoen, sitroen ('n soort suurlemoen),
   bitter lemoene (die soet soort het eers honderde jare later verskyn),
   granaatappels, kwepers en, natuurlik, druiwe. Verder Noord was die
   gewilde vrugte appels, pere, pruime en aarbeie. Vye en dadels was
   regoor Europa geëet, maar het egter duur gebly in die Noorde.

   Bestanddele wat vandag as algemeen en basies beskou word in die moderne
   Europese kookkuns, soos aartappels, bruinboontjies, kakao, vanielje,
   tamaties, chilli's en mielies, was nie aan Europeërs bekend voor die
   laat 15de eeu nie, toe Europa kontak met die Amerikas gemaak het. Selfs
   toe het dit egter lank geneem vir die nuwe kossoorte om deur die
   samelewing aanvaar te word.^[16]

[wysig] Vleis

   'n Vark op die punt van slagting.
   'n Vark op die punt van slagting.

   Die meeste vleis was afkomstig van mak diere, alhoewel alle vorme van
   wildsvleis ook gewild was onder diegene wat dit in die hande kon kry.
   Beesvleis was nie so algemeen soos dit vandag is nie, aangesien die
   aanhou van vee intensiewe arbeid benodig het, asook weivelde en voer.
   Daarnaas was beeste baie kosbaarder as werkdiere en as verskaffers van
   melk. Ou diere wat geslag was omdat hulle nie meer in staat was om te
   werk nie, het nie baie goed gesmaak nie en daar was dus ook nie baie
   waarde aan die soort vleis geheg nie, maar kalfsvleis was wel redelik
   algemeen. Varkvleis was baie algemener, aangesien varke minder aandag
   benodig het en goedkoper was om aan te hou. Mak varke het gereëld
   vryelik deur die dorpstrate gehardloop en kon omtrent enige plantagtige
   kombuisafval gevoer word. 'n Varksuigeling (speenvarkie) was 'n gesogte
   delikatesse. Skaap- en lamsvleis was redelik algemeen, veral in areas
   waar daar 'n groterige wol-industrie was. Anders as in die moderne
   Westerse wêreld, was omtrent elke deel van die dier geëet, insluitende
   die ore, snuit, stert, tong en baarmoeder (by wyfies). Die ingewande,
   blaas en maag kon gebruik word as omhulsels vir wors of as omhulsels
   vir vervormde, gemaalde gaar vleis soos, byvoorbeeld, reuse eiers.
   Sommige diere wat destyds geëet was, maar vandag skaars of as onvanpas
   beskou word was ystervarke en krimpvarke; die diere word genoem in
   resepte van laat-Middeleeuse resepte-versamelings.^[17] Ystervarke en
   krimpvarke was, soos hulle name aandui, as kleiner soort varke beskou.

   Daar was ook 'n wye verskeidenheid voëls geëet, waaronder swane, poue,
   kwartels, patryse, reiers, kraanvoëls, leeurikke en basies enige ander
   wilde voël wat gejag kon word. Swane en poue was gereëld mak gemaak,
   maar slegs deur die sosiale elite geëet; hulle was meer geprys vir
   hulle beeldskone voorkoms as hulle vleis. Die estetiese aspek van poue
   het beteken dat hulle gereëld as tussengange gebruik was: in die
   Middeleeue was sulke tussengange bedoel om die gaste te vermaak en kon
   wissel van helder gekleurde pap tot kastele wat uit kos gebou is met
   fonteine van wyn. Ganse en eende was ook mak diere tydens die
   Middeleeue, maar hulle vleis was nie so gewild soos dié van 'n hoender
   nie, wat gesien was as die pluimvee-weergawe van 'n vark. Snaaks genoeg
   was daar geglo dat die brandgans nie uit eiers gebroei het nie, maar
   binne-in eendemossels gegroei het en dus aanvaarbare voedsel was tydens
   vastetye.^[16]

   Vleis was duurder as plantevoedsel. Alhoewel proteïne volop is in
   vleis, was die kilojoule-tot-gewig verhouding van vleis minder as dié
   in plante. Vleis kon tot vier keer so duur as brood wees en vis tot 16
   keer so duur, selfs vir kusbevolkings. Dit beteken dat daar tydens
   vastetye bitter min te eet was vir diegene wie nie plaasvervangers vir
   vleis en ander diere produkte soos melk en eiers kon bekostig nie. Dit
   was slegs na die Swart Dood ongeveer die helfte van die Europese
   bevolking uitgewis het dat vleis meer algemeen geword het vir armer
   mense. Die drastiese vermindering in verskeie bewoonde gebiede het
   beteken dat daar 'n tekort aan arbeiders was en as 'n gevolg het die
   salarisse vir arbeiders gestyg. Dit het ook beteken dat groot areas wat
   voorheen plase was nou as weivelde gebruik kon word, wat ook 'n bydrae
   het tot die hoeveelheid beskikbare vleis gelewer het.^[18]

[wysig] Vis en seekos

   Visvangers vang lampreie in 'n stroom.
   Visvangers vang lampreie in 'n stroom.

   Alhoewel vis laer geag was as ander dierevleis en gereëld as slegs 'n
   plaasvervanger vir vleis tydens vastetye beskou was, was vis en ander
   seekos steeds meer algemeen as vleis tussen die kusbevolkings. Die naam
   "vis" het volgens 'n middeleeuse persoon na enige iets verwys wat nie
   as 'n behoorlike, landelike dier beskou is nie, dit het dus ook
   soogdiere soos walvisse en gevlekte dolfyne ingesluit. Ook die bewer
   was as 'n vis beskou omdat hy 'n skubberige stert het en 'n groot deel
   van sy tyd in die water spandeer. Brandganse was ook as visse beskou;
   daar was geglo dat hulle binne-in eendmossels gegroei het en niks was
   bekend oor hulle migrering nie. Sulke voedsel was dus ook as
   aanvaarbaar vir vastye beskou.^[19] Die vang en handel van haring en
   kabeljou was veral belangrik in en om die Atlantiese Oseaan en die
   Baltiese See. Die haring was van ongekende belang vir die ekonomie van
   'n groot deel van Noord-Europa en dit was een van die mees algemeenste
   handelware van die Hanseatiese Liga, 'n magtige Noord-Duitse alliansie
   van handelgildes. Gerookte haring gemaak van haring wat van die
   Noordsee afkomstig was, kon in markte so ver weg as Konstantinopel
   gevind word. Alhoewel baie vis vars geëet was, was 'n groot deel
   daarvan ook gesout, gedroog en, in 'n kleinere mate, gerook. Stokvis,
   kabeljou wat in die lengte deurgesny word en aan 'n paal vasgemaak word
   om uit te droog, was ook baie algemeen, alhoewel die proses baie lank
   geduur het. 'n Wye verskeidenheid molluske, waaronder oesters, mossels
   en kammossels, was deur bevolkings aan die kus en langs riviere geëet
   en rivierkreef was 'n gesogte alternatief vir vleis op dae wat slegs
   vis geëet mag word. In vergelyking met vleis was vis duurder vir die
   binnelandse mense, veral dié in sentraal-Europa, en was dus vir die
   meeste mense nie 'n opsie nie. Varswater visse, soos snoek, karp,
   brasem, baars, lampreie en forel was algemeen verkrygbaar.^[16]

[wysig] Drank

   A frater besig om 'n slukkie wyn te steel.
   A frater besig om 'n slukkie wyn te steel.

   In moderne tye word water as 'n algemene keuse as drank tydens die maal
   beskou. In die Middeleeue was dit egter nie gewild nie, die sorge
   omtrent die reinheid van die water, die drank se lae status en mediese
   aanbevelings het beteken dat alkoliese drankies eerder verkies was.
   Alkoholiese drank was as voedsamer en meer voordelig vir die
   verteringstelsel as water beskou, met die bonus dat dit nie kon vrot
   nie, danksy die alkoholinhoud. Wyn was op 'n daaglikse basis gedrink in
   Frankryk en oral in die Westerse Mediterrene waar daar met druiwe
   geboer is. Verder Noord was wyn ook verkies deur die bourgeoisie en die
   adelheid wat dit kon bekostig, maar was dus ook minder algemeen onder
   die arbeiders en armer mense. Die drank van die gewone mense in die
   Noordelike dele van die kontinent was hoofsaaklik bier of moutbier.
   Daar was nog nie 'n proses wat kon waarborg dat die drank lank behoue
   sou bly nie, veral nie voor daar in ongeveer die 11de eeu ontdek is dat
   hop (die blom van die plant Humulus lupulus) bier help langer hou nie.
   Bier was dus meestal vars gedrink en was dus meer troebel en het
   waarskynlik ook 'n laer alkoholinhoud as tipiese moderne bier gehad.
   Gewone melk was nie deur volwassenes gedrink nie, behalwe die armes of
   siekes, en was gehou vir jong kinders of ou mense, en selfs dan nie
   vars nie, maar as karringmelk of wei. Vars melk was minder algemeen as
   ander suiwelprodukte, hoofsaaklik as gevolg van 'n tekort aan die
   tegnologie wat bedorwing sou verhoed.^[20]

   Die sap en wyn van 'n groot verskeidenheid vrugte en bessies was al
   bekend sedert (teen minste) die dae van antieke Rome en was steeds
   tydens die Middeleeue genuttig: peerwyn, gegiste sap van mispels en
   kwepers, wyn van granaatappels, moerbeie en braambessies en sider, wat
   veral gewild was in die Noorde waar appels en pere volop was.
   Middeleeuse drankies wat vandag nog bestaan sluit in prunellé, wat van
   wilde pruime gemaak word ('n soort pruimbrandewyn), moerbeiwyn
   (jenever) en braambessiewyn. Daar word verskeie soorte heuningwyn in
   sommige middeleeuse resepte gebruik, met of sonder 'n alkoholinhoud.
   Die drank het egter minder algemeen as 'n drank vir tydens die ete
   geword en was later hoofsaaklik aan siekes gegee. Koemis, die gegiste
   melk van mêrries of kamele, was ook in Europa bekend, maar nes
   heuningwyn was dit hoofsaaklik iets wat deur geneeshere voorgeskryf
   was.^[21] Daar was meermaals na heuningwyn verwys as die algemene drank
   van die Slawiese volke. Dit is gedeeltelik korrek, aangesien heuningwyn
   'n simboliese betekenis tydens belangrike geleenthede gehad het.
   Wanneer suksesvolle verhandelings of ander belangrike
   staatsaangeleenthede plaasgevind het, was heuningwyn gereëld as 'n
   seremoniële geskenk gegee. Dit was ook algemeen op troues en
   doopvierings, alhoewel slegs in klein hoeveelhede vanweë die hoë prys
   daarvan. In middeleeuse Pole het heuningwyn dieselfde aansien geniet as
   ingevoerde luukshede, soos speserye en ander wyne.^[22]

[wysig] Wyn

   'n Matrone demonstreer die korrekte behandeling en konservering van
   wyn.
   'n Matrone demonstreer die korrekte behandeling en konservering van
   wyn.

   Wyn was algemeen gedrink en was hoog geag en as gesond beskou. Volgens
   die dieetkundige skrywes van Claudius Galenus, 'n bekende Griekse
   geneesheer wat in die 2de eeu geleef het, was wyn se karakter warm en
   droog, maar dat hierdie eienskappe gematig kon word deur die wyn af te
   water. Ander as water of bier, wat as koud en vogtig beskou was, was
   daar geglo dat die nuttiging van wyn (veral rooiwyn), die vertering van
   voedsel sou bevorder, goeie bloed sou opwek en die humeur van 'n
   persoon sou verbeter. Die kwaliteit van die wyn het aansienlik verskil
   ten opsigte van die soort druiwe wat gebruik was, die wynoes en, nog
   belangriker, die hoeveelheid parsings wat die druiwe ondergaan het. Die
   wyn afkomstig van die eerste parsing was die beste en duurste wyn en
   slegs deur die hoë lui gedrink. Die wyn afkomstig van die tweede en
   derde parsings was dus van 'n laer kwaliteit en alkoholinhoud. Die
   gewone mense moes oor die algemeen tevrede wees met 'n goedkoop witwyn
   of 'n rosé van 'n tweede of derde parsing, wat beteken dat hulle baie
   daarvan kon drink sonder om werklik dronk te raak. Vir die armste (of
   vroomste) mense was afgewaterde asyn die enigste opsie.

   Om rooiwyn van 'n hoë kwalitiet korrek te verouder was gespesialiseerde
   kennis, sowel as duur opberging en toerusting benodig, waarvan 'n
   uiters duur eindproduk verkry is. Daar is afgelei dat bederwing van wyn
   'n algemene probleem was, aangesien talle oorblewende middeleeuse
   dokumente raad daarteen gee. Asyn was wel 'n algemene bestanddeel, maar
   daar was wel 'n beperkte hoeveelheid asyn wat gebruik kon word. In die
   14de eeuse resepteboek, Viandier, word daar 'n aantal metodes beskryf
   om bederwende wyn te red: deur seker te maak dat die wynvate altyd vol
   was of deur 'n mengsel van gedroogde en gekookte witdruifsade met as
   van gedroogde en verbrande moer van witwyn by te voeg, was 'n
   effektiewe manier om bakterieë te dood, selfs al was die chemiese
   prosesse destyds nie verstaan nie. Wyn wat met speserye gegeur was of
   verhit was (of albei), was nie net gewild onder die rykes nie, maar was
   ook as buitengewoon gesond beskou deur geneeshere. Daar was geglo dat
   wyn gehelp het om voedsel na elke deel van die liggaam verdeel en die
   byvoeging van welriekende en eksotiese speserye sou dit steeds meer
   voedsaam gemaak het. Gegeurde wyne was gewoonlik verkry deur die
   vermenging van gewone (rooi) wyn met 'n versameling speserye soos
   gemmer, karwy, peper, paradyskorrels (ook genoem Genua-peper),
   neutmuskaat, kruidnagel en suiker. Die speserye sou in 'n sakkie
   geplaas word wat dan weer in die wyn geplaas in en gelaat word om te
   trek. Teen die 14de eeu was sulke kant-en-klare sakkies met
   speserymengsels algemeen verkrygbaar van speseryhandelaars.^[23]

[wysig] Bier

   Alhoewel wyn die algemeenste drank tydens die maal was in die meeste
   van Europa, was dit egter nie die geval in die Noordelike dele, waar
   daar nie druiwe gekweek is nie. Diegene wat dit kon bekostig het
   ingevoerde wyn gedrink, maar selfs die adel het oor die algemeen bier
   of moutbier gedrink, veral nader aan die einde van die Middeleeue. In
   middeleeuse Engeland en die Lae Lande, Noord-Duitsland, Pole en
   Skandinawië was bier op 'n daaglikse basis deur mense van alle sosialle
   klasse gedrink. Die groot invloed van die Arabiese en Mediterreense
   kulture op die mediese wetenskap (in besonder as gevolg van die
   Reconquista en die oorvloed van Arabiese skrifte) het beteken dat daar
   gereëld op bier neergekyk is. Vir die meeste middeleeuse Europeërs was
   dit 'n nederige brouswel in vergelyking met die algemene Suidelike
   drank en bestanddele, soos wyn, suurlemoene en olyfolie. Selfs relatief
   meer eksotiese produkte soos kameelmelk en gazellevleis het oor die
   algemeen beter positiewe aandag in mediese werke gekry. Bier was slegs
   'n aanvaarbare alternatief en daar was baie negatiewe eienskappe aan
   bier toegskryf. In 1256 het die geneeskunde Aldobrandino van Siena bier
   op die volgende wyse beskryf:


   Middeleeuse kookkuns

     Maar wat dit ook van gemaak word, hetsy hawer, gars of koring, dit
    veroorsaak leed aan die kop en maag, dit veroorsaak 'n slegte asem en
     bederf die tande, dit vul die maag met slegte dampe en as 'n gevolg
    word enige een wat dit saam met wyn drink gou dronk; maar dit het ook
   die eienskap om urinering te bevorder en maak mens se vel wit en glad.


   Middeleeuse kookkuns

   Daar was geglo dat die dronkenskap wat deur bier veroorsaak is langer
   geduur het as dié van wyn, alhoewel daar erken is dat bier nie
   dieselfde "vals dors" geskep het wat met wyn geassosieer was nie.
   Alhoewel dit minder prominent in die Noorde was, was bier wel gedrink
   in Noord-Frankryk en die Italiaanse vasteland. Moontlike as gevolg van
   die Normandiese verowering van Engeland en die resulterende reise deur
   die adel tussen die twee lande, word daar na 'n soort Franse bier in 'n
   14de-eeuse resepteboek, Le Menagier de Paris, verwys as godale, wat
   waarskynlik 'n leenwoord van die Engelse good ale is. Dié godale was
   van gars en spelt gemaak, maar sonder hop. In Engeland was daar ook 'n
   verskeidenheid biersoorte: poset ale was gemaak van warm melk en koue
   moutbier en brakot (of braggot) was 'n gegeurde moutbier.^[24]

   Dit was al sedert die 8ste eeu bekend dat hop gebruik kon word om bier
   te geur, maar die gebruik daarvan was redelik stadig aangeneem
   aangesien daar probleme ondervind is met die verkryging van korrekte
   hoeveelhede. Voor die gebruik van hop was gruit, 'n mengsel van
   verskeie kruie, by bier gevoeg om die smaak te verbeter. Gruit het
   egter nie dieselfde preserveringseienskappe as hop gehad nie en die
   eindproduk moes dus gou genuttig word om bedorwing te voorkom. 'n Ander
   geuringsmetode was om die alkoholinhoud te verhoog, maar dit was
   duurder en het veroorsaak dat mens gouer en meer dronk geword het. In
   die vroeë Middeleeue was bier hoofsaaklik gebrou in kloosters en op 'n
   kleiner skaal in individuele huishoudings. Teen die 11de eeu het
   brouerye in klein middeleeuse dorpe in Noord-Duitsland die produksie
   van bier begin oorneem. Alhoewel die meeste brouerye steeds klein
   familiebesighede was wat meestens agt tot tien mense in diens gehad
   het, het die reëlmatige produksie toegelaat dat beter toerusting gekoop
   kon word en dat daar aanhoudend met nuwe resepte en broutegnieke
   geëksperimenteer was. Hierdie handelswyse het in die 14de eeu na
   Holland versprei, daarna na Vlaandere en Brabant en het Engeland teen
   die 15de eeu bereik. Bier met hop het baie gewild geword in die laaste
   dekades van die laat Middeleeue. In Engeland en die Lae Lande was die
   nuttiging van bier per kop ongeveer 275-300 liter per jaar en was bier
   tydens prakties elke maaltyd gedrink: bier met 'n lae alkoholinhoud vir
   ontbyt en sterker bier vir later in die dag. Na die vervolmaking as 'n
   bestanddeel, het hop verseker dat bier vir ses maande of selfs langer
   gehou kon word en was uitgebreide handeldrywing van die drank moontlik
   gemaak.^[25]

[wysig] Distillate

   Die kuns van distillering was beoefen deur die Chinese, wat 'n vorm van
   ryswhiskey in porselein stokers in die 9de eeu v.C. voorberei het. Die
   Grieke en Romeine het ook kennis oor die tegniek beskik, maar dit was
   nie op 'n groot skaal beoefen tot die 12de eeu nie, toe Arabiese
   innovasies in die veld asook water-verkoelde glasvate geïntroduseer is.
   Middeleeuse akademici het geglo dat distillering die essensie van die
   vloeistof geproduseer het en die term aqua vitae ("wat van die lewe")
   was tot in die 17de eeu as 'n algemene term gebruik om na allerhande
   distillate te verwys. Distillate, hetsy met of sonder alkohol, was vir
   verskillende dinge gebruik, maar was hoofsaaklik as gebruik as
   bestanddeel tydens kosmaak of as medisyne: druiwestroop gemeng met
   suiker en speserye was vir 'n verskeidenheid kwale voorgeskryf en
   rooswater was as 'n reukwater gebruik, asook 'n bestanddeel tydens die
   voorbereiding van voedsel en om hande mee te was. Alkoholiese
   distillate was ook soms gebruik om verblindende, vuurspuwende entremets
   te skep deur katoenwatte in spiritus te week. Dit sou dan in die mond
   van die gestopte, gekookte (en soms hervormde) dier geplaas word en
   aangesteek word net voor die opdiening daarvan.

   Alkoholiese distillate was baie geprys deur middeleeuse geneeshere. In
   1309 het Arnaldus van Villanova geskryf dat die distillate "goeie
   gesondheid bevorder, oortollige humores [van voedsel] verwyder, nuwe
   lewe in die hart blaas en jeug instandhou". In die latere Middeleeue
   het tuisdistillering gewild geword, veral in Duitssprekende streke.
   Teen die 13de eeu was Hausbrand (letterlik "huis-gebrand" van
   gebrannter wein, brandwein; "gebrande [gedistilleerde] wyn") algemeen
   en het die oorsprong van brandewyn gemerk. Teen die einde van die
   Middeleeue het die nuttiging van spiritus tussen die algemene bevolking
   so algemeen geword dat daar beperkings op die verkoping en produksie
   daarvan begin verskyn het in die laat 15de eeu. In 1496 het die stad
   Nuremburg ook beperkings op die verkoping van aquavit op Sondae en
   offisiële vakansiedae geplaas.^[26]

[wysig] Kruie en speserye

   Die oes van peper. 'n Illustrasie uit 'n Franse weergawe van Die Reise
   van Marco Polo.
   Die oes van peper. 'n Illustrasie uit 'n Franse weergawe van Die Reise
   van Marco Polo.

   Speserye was tussen die luukste produkte wat beskikbaar was tydens die
   Middeleeue: die algemeenste speserye was swart peper, kaneel (en die
   goedkoper alternatief kassie), komyn, neutmuskaat, gemmer en
   kruidnagels. Al die speserye moes van plantasies in Asië en Afrika
   ingevoer word, dus was hulle uiters duur. Dit is beraam dat daar elke
   jaar ongeveer 1000 ton peper en 1000 ton van die ander algemene
   speserye na Wes-Europa ingevoer is tydens die laat Middeleeue. Die
   waarde van hierdie goedere was die ekwivalent van 'n jaarlikse voorraad
   van graan vir 1,5 miljoen mense.^[27] Alhoewel peper die algemeenste
   spesery was, was saffraan die eksklusiefste en gesog vir sy helder geel
   kleur en sy smaak. Sommige speserye wat in die Middeleeue gebruik was,
   maar tans nie meer so bekend voorkom nie is foelie, spykerbalsem,
   galanga en stertpeper (ook genoem Javaanse peper) en paradyskorrels
   (ook genoem Genua-peper en verwant aan kardamom), wat peper amper
   geheel en al vervang het in die kombuise van Noord-Frankryk tydens die
   Middeleeue. Anders as vandag, was suiker ook as 'n soort spesery
   beskou, danksy sy duur prys en die karakter of humores wat daaraan
   toegeken is.

   Algemene speserye soos salie, mosterd en veral pietersielie was regoor
   Europa gegroei en in die kombuis gebruik, asook karwy, ment, dille en
   vinkel. Anys kon gebruik word om vis- en hoendergeregte te geur en
   anyssaad met suiker oor gestrooi was gereëld tydens feeste geniet.
   Kruie wat plaaslik gegroei was meer bekostigbaar en was ook by die
   voedsel van boonste klasse gevoeg, alhoewel dan minder prominent of
   slegs om kleur aan die dis te gee. Dit is 'n algemene hedendaagse
   misvatting dat middeleeuse kokke 'n groot aantal speserye, veral peper,
   gebruik het om slegs die smaak van bedorwe vleis weg te steek. 'n
   Middeleeuse fees was egter net so veel 'n kulinêre gebeurtenis as wat
   dit 'n tentoonstelling van die gasheer se rykdom en gasvryheid was: die
   meeste adelikes het 'n wye verskeidenheid van vars of ingemaakte vleis,
   vis en ander seekos gehad om van te kies en die gebruik van uiters duur
   speserye op goedkoop, bedorwe vleis sou nie baie sin gemaak het
   nie.^[28]

[wysig] Soetgoed en nageregte

   Die woord "dessert" is afgelei van die Oud-Franse desservir, wat
   beteken "om die tafel skoon te maak" of letterlik "om on-op te dien".
   In die Middeleeue was nagereg gewoonlik versuikerde amandels en
   gekruide wyn wat saam met kaas bedien is. Teen die laat Middeleeue is
   ook vrugte wat met suiker, heuning of stroop bedek is en afgekookte
   vrugtepastas as deel van die nagereg bedien. Daar was 'n verskeidenheid
   poffertjies, pannekoeke met suiker, soet vla en amandelroompasteitjies,
   amandelmelk en eiers in 'n degie wat somtyds vrugte of selfs beenmurg
   of vis kon bevat.^[29] Duitssprekende streke was besonder lief vir
   krapfen: in olie gebraaide pasteitjies en deeg met verskillende soet en
   hartige vullings. Marsepein was teen die 1340's goed bekend in Italië
   en Suid-Frankryk en daar word geglo dat dit van Arabië afkomstig
   is.^[30] Anglo-Normandiese resepteboeke is vol resepte vir soet en
   hartige vla's, soppe, souse en terte met aarbeie, kersies, appels en
   pruime. Die Engelse kokke was ook lief daarvoor om die blomblare van
   rose en vlierbome te gebruik in nageregte. 'n Vroeë weergawe van Quiche
   Lorraine kan gevind word in in die 14de eeuse resepteboek, Forme of
   Cury, as Torte de Bry, met 'n kaas en eiergeel vulsel.^[31]

   In Noord-Frankryk was 'n wye verskeidenheid wafels en wafelkoeke saam
   met kaas en kruiewyn (soms in 'n soet weergawe) geniet as 'n issue de
   table ("vertrek van die tafel"). Die alomteenwoordige versuikerde
   gemmer, koriander, anyssaad en ander speserye was ook verwys na as
   épices de chambre ("kamerspeserye") en was aan die einde van die
   maaltyd geneem om vertering to bevorder en die maag "toe te
   maak".^[32]Die Moslems in Spanje en die Arabiese verowenaars van
   Sisilië verskeie nuwe soetgoed en nageregte saam met hulle gebring wat
   naderhand oor die hele Europa versprei het. Net soos Montpellier, was
   Sisilië ook eens beroemd vir versuikerde speserye, neute en vrugte,
   nougat (torrone of turrón in Spaans) en amandelklonte (confetti). Die
   Arabiere het vanuit die Suide ook die kennis van roomys gebring, wat
   sorbet geproduseer het. Hulle het ook verskeie ander voorbeelde van
   soetkoek en gebak aan die Europeërs voorgestel: cassata alla Siciliana
   (van die Arabiese qas'ah, die term vir die terra cotta bak waarmee dit
   gevorm was), wat van marsepein gemaak was, sponskoek en versoetde
   ricottakaas en cannoli alla Siciliana, oorspronklik cappelli di turchi
   ("Turkse hoedens"), gebraaide, verkoelde deegbuise met 'n soet
   kaasvulsel.^[33]

[wysig] Dieetkundige norms

   Tydens die Middeleeue was daar geglo dat bewers se sterte so vis-agtig
   was dat hulle tydens vastetye geëet kon word. Livre des simples
   médecines, ca. 1480.
   Tydens die Middeleeue was daar geglo dat bewers se sterte so vis-agtig
   was dat hulle tydens vastetye geëet kon word. Livre des simples
   médecines, ca. 1480.

   Die kookkuns van die kulture rondom die Middellandse See was sedert
   oudheid op grane gebaseer, in besonder verskeie soorte koring. Pap, en
   later brood, het die basiese voedsel geword wat die meerderheid energie
   aan die meeste van die bevolking verskaf het. Die afhanklikheid aan
   koring was aansienlik vir 'n lang tydperk in die middeleeuse tydperk en
   met die opkoms van Christendom het dit na die noorde versprei. Siende
   dat brood die middelpunt in godsdienstige rituele soos die Nagmaal was,
   het dit besonderse aansien tussen die ander voedselsoorte geniet. Sleg
   (olyf)olie en wyn kon in waarde vergelyk word, maar was steeds meer
   eksklusief buite die warmer wyn- en olyfverbouingsgebiede. Die rol van
   brood as simbolies van voedingstof (en selfs wesenlikheid) word
   geïllustreer in 'n leerrede deur Sint Augustinus van Hippo:


   Middeleeuse kookkuns

   Hierdie brood vertel jou geskiedenis … Jy was gebring na die dorsvloer
   van die Here en was gedors … Terwyl jy op kategismus gewag het, was jy
   soos 'n graankorrel in die graanskuur … By die doopvont was jy tot 'n
   enkele deeg geknie. In die oond van die Heilige Gees was jy tot God se
                           ware brood gebak.^[34]


   Middeleeuse kookkuns

   Van die 8ste to die 11de eeu het die verhouding van verskeie graan in
   die daaglikse dieet gestyg van 'n skamele derde tot ongeveer driekwart
   en brood het die stapelvoedsel van die meerderheid van Europa gebly tot
   lank in die moderne era.^[35]

   Die Rooms-Katolieke Kerk en die Oosterse Ortodokse Kerk en hulle
   kalenders het 'n groot invloeg gehad op die eetgewoontes tydens die
   Middeleeue: die eet van vleis was verbied vir 'n volle derde van die
   jaar vir die meeste Christene. Alle diereprodukte, insluitende vleis,
   eiers en suiwelprodukte (maar nie vis nie) was verbied tydens vastye,
   insluitende "Lent", die veertigdaagse vastyd voor Paasfees. Die kerk
   het wel uitsonderings gemaak waar alternatiewe vir diereprodukte
   onverkrygbaar of eenvoudige net te duur was: papegaaiduikers was as vis
   beskou vir visvangers in Noorweë. Kinders, ou mense, pelgrims, werkers
   en bedelaars hoef ook nie by die reëls van vastetye gehou het nie,
   alhoewel arm mense wel moes, solank as wat hulle een of ander vorm van
   skuiling gehad het. Dit was ook gebruiklik vir alle burgers om vir een
   hele dag te vas voor die Rooms-Katolieke nagmaal en het totale
   onthouding geëis.

   Mediese wetenskap van die Middeleeue het ook 'n groot invloed gehad op
   wat gesond en voedsaam beskou was. Mens se leefstyl, insluitende dieet,
   oefening, aanvaarbare sosiale gedrag en goedgekeurde mediese
   geneesmiddels, was beskou as die sleutel tot 'n goeie gesondheid en
   sekere eienskappe wat mens se gesonheid beïnvloed is aan alle
   voedselsoorte toegesryf. Alle voedselsoorte is geklassifiseer volgens
   skale van warm tot koud en vogtig tot droog, na aanleiding van die vier
   liggaamlike humores teorie deur die Griekse geneeskunde, Galen. Die
   teorie het die Westerse mediese wetenskap van laat Antiekheid tot die
   17de eeu gedomineer.

[wysig] Vasting

   Nonne eet in stilte terwyl hulle na 'n Bybellesing luister. Let op die
   handgebare wat gebruik word om te kommunikeer. 'n Toneel uit The Life
   of Blessed Saint Humility deur Pietro Lorenzetti, 1341.
   Nonne eet in stilte terwyl hulle na 'n Bybellesing luister. Let op die
   handgebare wat gebruik word om te kommunikeer. 'n Toneel uit The Life
   of Blessed Saint Humility deur Pietro Lorenzetti, 1341.

   Apart van die dieet wat deur geneeskundiges voorgeskryf was, was die
   middeleeuse dieet ook swaar beïnvloed deur religieuse beperkings. Beide
   die oosterse en westerse kerke het verorden dat feeste met vastings
   afgewissel moet word. In die grootste deel van Europa was daar gevas op
   Woensdae, Vrydae en soms op Saterdae en ook verskeie anderdae op die
   kalender, insluitende die veertig dae voor Paasfees en die kersseisoen.
   Vleis en ander diereprodukte soos melk, kaas, botter en eiers was nie
   tydens vasting toegelaat nie, slegs vis. Die vasting was veronderstel
   om die liggaam te kasy en die siel nuwe energie te gee. Die doel was om
   die middeleeuse dogma, dat die vlees minderwaardig is, te versterk en
   om mense te herinner aan Jesus Christus se opoffering aan die mens. Die
   bedoeling was nie om sekere voedsel as onrein voor te stel nie, maar
   eerder dat onthouding 'n sprituele les in selfbeperking was. Tydens
   besonder streng vastingsdae, was die aantal maaltye per dag verminder
   na slegs een. Alhoewel die meeste mense hierdie beperkings gerespekteer
   het en skuld gepleit het wanneer hulle dit oortree het, was daar 'n
   aantal manier om die probleem te omseil, 'n konflik tussen die ideale
   en praktyk wat deur die geleerde Bridget Ann Henisch so omskryf is:


   Middeleeuse kookkuns

    Dit is in die natuur van die mens om die mees gekompliseerde hok van
     reëls en regulasies te bou en homself daarin te vang, en dan, met
    dieselfde vernuftigheid en ywer, sy aandag daarop stel om homself uit
     die hok uit te wurm. Vasting was 'n uitdaging; die spel was om die
                          agterdeur te ontdek.^[36]


   Middeleeuse kookkuns

   Alhoewel baie diereprodukte tydens vastye vermy moes word, was
   pragmatiese alternatiewe wel aan die hand van die dag. Die definisie
   van "vis" is wyd omskryf, sodat marine soogdiere en ander waterdiere
   soos walvisse, brandganse, papegaaiduikers en selfs bewers ook by die
   definisie ingesluit word. Die keuse van bestanddele was miskien meer
   beperk, maar dit beteken nie dat die maaltye kleiner was nie. Daar was
   ook nie beperkings teen die (matige) drink van alkohol nie, of die eet
   van soetgoed en lekkernye. Die bankette wat op visdae gehou was, kon
   luisterryke affêres wees en was gewilde geleenthede om voedsel te
   bedien wat vermom was om soos vleis, eiers en kaas te lyk: vis kon
   vervorm word om soos reindiervleis te lyk en fopeiers kon geskep word
   deur die leë doppe van gewone eiers met viseiers en amandelmelk te vul
   en dit tussen warm kole te plaas om te kook. Alhoewel die Byzantynse
   kerkamptenare baie streng was en die geestelikes en klerus aagemoedig
   het om geen voedsel te nuttig nie, was hulle Westerse teendele baie
   meer inskiklik.^[37] Daar is baie relase oor lede van die monastieke
   orde wat vasting vermy het deur slinkse interpretasies van die Bybel.
   Aangesien sieklikes van vasting vrygestel is, het dit gereëld die
   denkwyse geword dat vastingbeperkings slegs van toepassing op die
   hoofeetkamer was en baie fraters het tydens vastye hulle maaltye in 'n
   gedeelte van die kerk geëet, in plaas van in die eetsaal.
   Nuutaangewysde Katolieke monastieke beamptes het probeer om 'n stop te
   sit aan die ontwyking van vasting, nie net deur morele veroordeling
   nie, maar ook deur seker te maak dat daar goed-voorberiede vleislose
   disse beskikbaar was tydens hierdie periodes. Daar was ook 'n tekort
   aan 'n gemor en 'n gemompel onder die gelowige burgers nie: tydens die
   40 dae vasting voor Paasfees het konings, skoolseunds, gewone arbeiders
   en die adel almal gekla omdat hulle beroof word van vleis vir die lang,
   moeilike weke waartydens hulle oor hulle sondes moes nadink.
   Vee-eienaars was tydens hierdie periode ook gewaarsku om 'n te waak
   teen honger honde wat gefrustreer was deur 'n "harde aanval deur
   vasting en visbene".^[38]

[wysig] Dieetkunde

   Mideeleeuse geleerde het die proses van spysvertering en die proses van
   kos kook as eenderse prosesse gesien. Die proses van spysvertering was
   bloot 'n voortsetting van die proses wat deur die kok begin is. Ten
   einde die voedsel behoorlik te "kook" en die voedingstowwe behoorlik op
   te neem, was dit belangrik dat die maag op 'n geskikte wyse gevul was.
   Kos wat maklik verteer word, was eerste geëet, geleidelik gevolg deur
   swaarder disse. Daar was geglo dat as dié manier nie gevolg word nie,
   die swaar kosse na die bodem van die maag sou sak en die
   spysverseringkanaal sou blok; dit sou veroorsaak dat kos baie stadig
   verteer word, die liggaam verrot en slegte vog (humores) na die maag
   sou lok. Dit was ook as lewensbelangrik beskou om nie kos met
   verskillende vog-eienskappe te meng nie.^[39]

   Voor 'n maaltyd was dit gebruiklik om die maag "oop" te maak met 'n
   apéreitif (van die Latyns aperire, "oopmaak") wat verkieslik warm of
   droog van nature was: suiglekkers van suiker- of heuningbedekte
   speserye soos gemmer, karwy en sade van anys, vinkel or komyn, wyn en
   versoete, versterkte melkdranke. Die maag moes dus na die maaltyd ook
   weer "toe" gemaak word met die hulp van 'n digestif, gewoonlik 'n
   suiglekker van gekruide suiker of gekruide wyn, saam met verouderde
   kaas.

   'n Maaltyd sou normaalweg begin met 'n maklik verteerbare vrug, soos
   appels. Dit sou dan gevolg word deur groente, soos slaaiblare, kool,
   postelein, kruie, vogtige vrugte, ligte vleissoorte soos hoender, mak
   boerboklammetjies, vleis-en-groentesop en bredies. Later sou swaar
   vleise soos varkvleis en beesvleis genuttig word saam met groente en
   neute soos pere en kastanjes (beide was beskou as moeilik om te
   verteer). Dit was gewild, en deur geneeskundiges aanbeveel, om die
   maaltyd af sluit met verouderde kaas en verskeie digestifs.^[40]

[wysig] Notas

    1. ^ Bumke, bl.241
    2. ^ Henisch 2: Mealtimes
    3. ^ Adamson, bl. 161–164.
    4. ^ Henisch, bl. 185–186.
    5. ^ ^5,0 ^5,1 Adamson, 2: Food Preparation
    6. ^ Dembinska, bl. 143.
    7. ^ Scully, bl. 113.
    8. ^ Scully. bl. 44-46.
    9. ^ Scully, bl. 70.
   10. ^ Scully, bl. 96.
   11. ^ Medieval science...; Food storage and preservation
   12. ^ Vroeë pasteie het 'n kors aan die onderkant gehad wat nie geëet
       moes word nie. Die moderne ekwivalent van 'n pastei, eetbare kors
       en al, was nie beskikbaar tot die 14de eeu nie.
   13. ^ Scully, bl. 35–38.
   14. ^ Adamson, bl. 161–164.
   15. ^ Kool en ander voedsel wat algemeen deur Duits-sprekende mense
       genuttig was word genoem in Walther Ryff se dieetkundige boek uit
       1549 en Hieronymus Bosch se Deutsche Speißkamer ("Duitse spens")
       uit 1550, sien Regional Cuisines bl. 163.
   16. ^ ^16,0 ^16,1 ^16,2 Adamson 1: Foodstuffs
   17. ^ Regional Cuisines bl. 89.
   18. ^ Adamson, bl. 164.
   19. ^ Die redelike flou verskoning aangaande die klassifisering van
       brandganse was nie universeel aanvaar nie. Die Roomse Keiser,
       Frederik II, het die eendmossels geïnspekteer en geen bewyse van
       enige voëlagtige embrio kon kry nie. Die sekretaresse van Leo van
       Rozmital het baie skeptiese reaksies genoteer toe hy brandgans
       tydens 'n vismaal ontvang het in 1456; Henisch, bl. 48-49.
   20. ^ Adamson, bl. 48–51.
   21. ^ Scully, bl. 154-157.
   22. ^ Dembinska, bl. 80.
   23. ^ Scully, bl. 138–146.
   24. ^ Scully, bl. 151-154.
   25. ^ Medieval science...; Brewing
   26. ^ Scully, bl. 157-165.
   27. ^ Adamson, bl. 65; die beraamde bevolking (ter vergelyking) van
       Brittanje in 1340, net voor die Swart Dood, was slegs 5 miljoen, en
       daar was 'n skamele 3 miljoen teen 1450. (Fontana bl. 36).
   28. ^ Scully, bl. 84-86.
   29. ^ Scully, bk. 135-136.
   30. ^ Adamson, vl. 89.
   31. ^ Adamson, bl. 97.
   32. ^ Adamson, bl. 110.
   33. ^ Regional Cuisines bl. 120-121.
   34. ^ Vertaal vanaf die Engelse aanhaling: "This bread retells your
       history … You were brought to the threshing floor of the Lord and
       were threshed … While awaiting catechism, you were like grain kept
       in the granary … At the baptismal font you kneaded into a single
       dough. In the oven of the Holy Ghost you were baked into God’s true
       bread."
   35. ^ Hunt & Murray, p. 16.
   36. ^ Henisch, bl. 41.
   37. ^ Henisch, bl. 43.
   38. ^ Henisch, bl. 40.
   39. ^ Scully, bl. 135-136.
   40. ^ Scully, bl. 126-135.

[wysig] Bronnelys

          Hierdie artikel is merendeels vertaal vanaf die Engelse
          Wikipedia artikel "Medieval cuisine".

     * Adamson, Melitta Weiss (2004), Food in Medieval Times. ISBN
       0-313-32147-7.
     * Bumke, Joachim (1986), Höfische Kultur. Boekdeel I. München: dtv.
       ISBN 3-423-04442-X
     * Dembinska, Maria (1999), Food and drink in medieval Poland:
       rediscovering a cuisine of the past, in Engels vertaal deur
       Magdalena Thomas, hersien en verwerk deur William Woys Weaver. ISBN
       0-8122-3224-0.
     * The Fontana Economic History of Europe: The Middle Ages (1972); J.C
       Russel Population in Europe 500-1500. ISBN 0-00-632841-5.
     * Henisch, Bridget Ann (1976), Fast and Feast: Food in Medieval
       Society. ISBN 0-271-01230-7.
     * Hunt, Edwin S. & Murray, James H. (1999) A history of business in
       Medieval Europe, 1200-1550 ISBN 0-521-49923-2.
     * Medieval science, technology, and medicine : an encyclopedia
       (2005), Thomas Glick, Steven J. Livesey, Faith Wallis,
       redigeerders. ISBN 0-415-96930-1.
     * Regional Cuisines of Medieval Europe: A Book of Essays (2002),
       geredigeer deur Melitta Weiss Adamson. ISBN 0-415-92994-6.
     * Scully, Terence (1995), The Art of Cookery in the Middle Ages. ISBN
       0-85115-611-8.
     * Wiegelmann, Günter (2006), Alltags- und Festspeisen in
       Mitteleuropa. Münsteraner Schriften zur Volkskunde und europäischen
       Ethnologie. Boekdeel 11: Innovationen, Strukturen und Regionen vom
       späten Mittelalter bis zum 20. Jahrhundert. Münster: Waxmann Verlag
       2006 (Hierdie werk het oorspronklik in 1967 onder die titel
       Alltags- und Festspeisen. Wandel und gegenwärtige Stellung as 'n
       begeleidende teks tot die Nuwe Reeks van die Atlas der deutschen
       Volkskunde verskyn)

[wysig] Eksterne skakels

     * Middeleeuse resepteboeke by die British Library. Bevat ook ander
       algemene inligting.
     * The Forme of Cury - 'n 14de-eeuse resepteboek, beskikbaar by Projek
       Gutenberg.
     * Le Viandier de Taillevent - 'n Vertaling van die 14de-eeuse
       resepteboek deur James Prescott.
     * How to Cook Medieval -'n Gids om middeleeuse disse voor te berei
       met moderne bestanddele.
     * Cariadoc's Miscellany - 'n Versameling van artikels en resepte oor
       middeleeuse en Renaissance kookkuns.
     * MedievalCookery.com - Bevat resepte en algemene inligting oor
       middeleeuse kookkuns.
     * Olde Hansa - Die middeleeuse restaurant van Tallinn - bevat
       inligting oor die voorbereiding van voedsel, eetgewoontes en
       eetkultuur tydens die hanseatiese tye.
     * Getting your bread in medieval society
     * Die voorbereiding van middeleeuse souse
     * Pyes de Pares - 'n Eksperiment met pasteie as 'n manier om vleis
       langer te laat hou.
     * Voedsaamheid en die vroeë middeleeuse dieet.
     * Dieetkundige vereistes van die middeleeuse arbeider.
     * Hugo von Trimberg: Der Renner (Middelhoogduits)

   Middeleeue

   Argitektuur | Kuns | Kookkuns | Demografie | Letterkunde | Digkuns |
   Medisyne | Musiek | Filosofie | Wetenskap | Tegnologie | Oorlogvoering


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Middeleeue • Kookkuns

