Middellandse See


   'n Satellietfoto van die Middellandse See
   'n Satellietfoto van die Middellandse See
   Die Franse eiland Korsika
   Die Franse eiland Korsika
   Die Costa Brava (Wilde Kus) van Katalonië (Spanje)
   Die Costa Brava (Wilde Kus) van Katalonië (Spanje)

   Die Middellandse See (die naam is afgelei van die oorspronklike Latyns
   mare mediterraneum) maak deel uit van die Atlantiese Oseaan, alhoewel
   dit net deur die seestraat van Gibraltar met dié oseaan verbind word en
   andersins 'n binnelandse see vorm, wat die vastelande van Europa en
   Afrika van mekaar skei. Deur die Dardanelle, die See van Marmara en die
   Bosporus word dit ook met 'n aangrensende kleiner binnelandse see, die
   Swart See van Oos-Europa, verbind.
   Uitsig oor die seestraat van Gibraltar
   Uitsig oor die seestraat van Gibraltar

   Die water van die Middellandse See beslaan 'n oppervlakte van 2 331 000
   vierkante kilometer; die afstand tussen sy uiterste westelike en
   oostelike punte is sowat 3 520 kilometer, die grootste afstand in
   noord-suid-rigting 1 120 kilometer. Die Middellandse See bereik sy
   grootste diepte in die Ioniese See met meer as 5 000 meter.

   Die see word in twee groot bekkens onderverdeel, die Westelike
   Hoofbekken met die Baleariese of Iberiese See in die weste en die
   Tireense See in die ooste, en die Oostelike Bekken, wat die Ioniese See
   met die Adriatiese See en die Levantynse See met die Aegeis-see
   insluit.

   Die grootste eilande is Korsika (Frankryk), Sardinië en Sisilië
   (Italië), die Baleariese Eilande (Spanje), Kreta en die Ioniese
   eilandgroep (Griekeland), Ciprus en Malta.

   Kenmerkende eienskappe van die Middellandse See is sy taamlik hoë
   soutgehalte en die swak getye. Die see skep vir die omliggende
   landgebiede 'n eie klimaatsone, die sogenaamde Mediterreense klimaat
   met warm, droë somers en winterreën, vergelykbaar met die klimaat van
   Suid-Afrika se Kaapse skiereiland. Altyd groene hardloof en bosse vorm
   saam met die macchie, 'n ondeurdringbare bosveld met struike van drie
   tot vier meter en klein boompies, die tipiese flora van die
   Mediterreense streke. Ansjovis, tonyn, sardiens, dolfyne, oesters en
   kreef is die belangrikste spesies van sy fauna.

   Reeds in die antieke tydperk verbind die Middellandse See die kulture
   van die omliggende gebiede, veral tydens die Romeinse Ryk, wat die See
   as sy eie binnelandse see (Latyns mare nostrum of "ons see") kon
   beskou. Die Mediterreense handel is die ekonomiese basis vir die
   welvarende Italiaanse stadstate soos Venesië en Genua. Met die opening
   van die Egiptiese Suezkanaal in 1869 kan die Middellandse See sy rol as
   een van die belangrikste seevaartroetes ter wêreld nog versterk.

[wysig] Geologie en geskiedenis

   Die Middellandse See is 'n oorblyfsel van die Tethyssee, 'n reusagtige
   diepseegebied wat tydens die mesosoïkum oos van die vasteland Pangaea
   gevorm het. Ses miljoen jaar gelede sluit tektoniese aktiwiteite as
   gevolg van die botsing van Afrika en Europa se vastelande die seestraat
   van Gibraltar, en groot dele van die Middellandse See lê gereeld droog.
   Afsettings van gips en sout uit die tersiêre tydperk dek nog steeds die
   seebodem.

   Ook tydens die ystydperk lê die see gedeeltelik droog. Die Franse
   duiker Henry Cosquer ontdek in 1985 naby Marseille 'n prehistoriese
   grot met rotstekeninge, wat 36 meter benede die seespieël lê.
   Kategorie: Middellandse See

