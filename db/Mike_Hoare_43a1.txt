Mike Hoare


   Thomas Michael Hoare (Kolonel 'Mad Mike' Hoare) (1920) was 'n
   huursoldaat bekend vir sy aktiwiteite in Afrika en die Indiese Oseaan.

   Inhoud

        * 1 Vroeë lewe en militêre loopbaan
        * 2 Kongo krisis
        * 3 Nigeriese Burgeroorlog
        * 4 Die Seychelle Insident
        * 5 Werke deur Mike Hoare
        * 6 Eksterne Skakel

[wysig] Vroeë lewe en militêre loopbaan

   Hoare is gebore in Dublin, Ierland. Hy dien in Noord Afrika as 'n
   pantseroffisier in die Britse Weermag gedurende die Tweede
   Wêreldoorlog, en bereik die rang van kaptein. Na die oorlog emigreer hy
   na Durban, waar hy onder meer safari's reël.

[wysig] Kongo krisis

   Gedurende die Kongo Krisis het Mike Hoare twee huursoldaat groepe
   georganiseer en gelei:
     * 1960 – 1961. "Majoor" Mike Hoare se eerste huursoldaat- aksie was
       in Katanga, 'n provinsie wat gepoog het om van die nuut
       onafhanklike Kongo af te skei. Die eenheid was bekend as "4
       Kommando". Gedurende hierdie tyd het hy met Phyllis Simms, 'n
       lugwaardin, getrou.
     * 1964. Katangese President Moise Tshombe het "Kolonel" Mike Hoare
       gewerf om 'n huursoldaat eenheid by name "5 Kommando" bestaande uit
       ongeveer 300 mans, die meeste van Suid-Afrika afkomstig. Hoare en
       sy huursoldate werk saam met Belgiese valskermsoldate, Kubaanse
       uitgeweke vlieëniers en ander om 1 600 mense (meeste Europeërs en
       sendelinge) in Stanleyville van die Simba rebelle in Operation
       Dragon Rouge te red.

[wysig] Nigeriese Burgeroorlog

   Gedurende die Nigeriese Burgeroorlog, (1967 – 1970), het Mike Hoare as
   'n huursoldaat aan die Biafraanse kant geveg.

[wysig] Die Seychelle Insident

   In 1978, het uitgewekenes van Seychelle in Suid-Afrika, namens
   voormalige president James Mancham, begin met gesprekke oor 'n
   moontlike staatsgreeppoging in die Seychelle.

   Die operasie is toevertrou aan Hoare wat in Suid-Afrika as 'n siviele
   persoon gewoon het. Onder die 53 persone wat gewerf is vir die
   staatsgreep was lede van die Suid-Afrikaanse Spesiale Magte
   (Verkenningskommandos), verskeie voormalige Rhodesiëse soldate en
   voormalige Kongolese huursoldate.

   Hoare en 53 huursoldate het die dekking van toeriste gebruik, naamlik
   rugbyspelers en lede van ‘n bier-drinkende groep bekend as die Ancient
   Order of Frothblowers. Hulle het arriveer in 'n Royal Swazi vliegtuig
   op Mahé tesame met hul wapens. Nege huursoldate (lede van Hoare se
   voorspan) was reeds op die eiland die aand van Woensdag, 25 November
   1981.

   Die staatsgreeppoging is onverwags aan die gang gesit toe
   doeanebeamptes 'n AK-47 aanvalsgeweer in die bagasie van een van die
   huursoldate ontdek het.

   Die huursoldate was betrokke by 'n kortstondige skietgeveg by die
   lughawe en 45 van hulle vlug na 'n Air India vliegtuig (Air India
   Boeing Vlug 224) wat op daardie staduim op die aanloopbaan was. Hulle
   het die vliegtuig gekaap en dit gedwing om na Durban te vlieg. Een
   huursoldaat, die vier-en-twintigjarige Johan Fritz van Westcliff, het
   gesterf tydens die geveg. Vyf huursoldate, 'n vroulike meeloper en ook
   Martin Dolinchek (alias Anton Lubic) is agtergelaat.

   Die huursoldate het gyselaars geneem wat later ongedeerd vrygelaat is.

   'n Polisie sersant is gewond en 'n 2de luitenant in die leër David
   Antat is gedood.

   Die Seychelle regering het die sewe (6 mans en 1 vrou) wat agtergebly
   het gearresteer en verhoor die mans (Junie-Julie 1982). Die aanklagtes
   teen die vrou is laat vaar. Vier van die ses aangeklaagdes is ter dood
   veroordeel (Brooks, Carey, England en Puren), Dolinchek is veroordeel
   tot 20 jaar tronkstraf en Sims tot 10. Na onderhandeling is almal
   uiteindelik na Suid-Afrika teruggestuur teen die middel van 1983.

   In Januarie 1982 het 'n Internasionale Kommissie, aangestel deur die VN
   Veiligheidsraad, 'n ondersoek geloods na die insident. Die VN verslag
   het tot die gevolgtrekking gekom dat die Suid-Afrikaanse
   verdedigingsagentskappe betrokke was by die mislukte staatsgreep, in
   terme van die voorsiening van wapens en ammunisie.

   Hoare en sy huursoldate is verhoor na hul terugkeer na Suid-Afrika, nie
   vir hul poging om 'n buitelandse regering omver te werp nie maar
   ingevolge oortredings van die Burgerlugvaart Oortredingswet van 1972.

   Hoare het teen die einde van die verhoor sy eie verdediging waargeneem.

   Regter Neville James het in die hof verklaar dat Hoare "'n beginsellose
   man was met 'n hoogs onverskillige houding teenoor die waarheid."

   Hoare is tot tien jaar tronkstraf gevonnis, Peter Duffy, Mike Webb,
   Tullio Moneta en Pieter Doorewaard (waarskynlik die mees senior van die
   Verkenningskommando reserviste) is veroordeel tot 5 jaar, Ken Dalgliesh
   tot 1 jaar, en Charles Goatley tot 2 1/2 jaar.

[wysig] Werke deur Mike Hoare

     * Congo mercenary, London: Hale (1987), ISBN 0709043759
     * Congo Warriors, London: Hale (1991), ISBN 0709043694
     * The road to Kalamata : a Congo mercenary's personal memoir,
       Lexington, Mass.: Lexington Books (1989), ISBN 0669207160
     * The Seychelles affair, Bantam, ISBN 0593011228
     * Three years with Sylvia, London: Hale, ISBN 0709161948

[wysig] Eksterne Skakel

     * Mike Hoare (Engels)

   Kategorieë: Ierse Republiek • Suid-Afrikaanse militariste

