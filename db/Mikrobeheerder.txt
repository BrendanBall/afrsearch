Mikrobeheerder


   'n Mikrobeheerder is 'n geïntegreerde stroombaan (Engels "IC") wat uit
   verskillende toegewyde (Engels "Embedded") substelsels bestaan. 'n
   Mikroverwerker is 'n stelsel waar een of meer mikrobeheerders in 'n
   verwerkerstelsel gekoppel word met ander elektronika. Deur hierdie
   artikel word daar verwys na mikrobeheerders omdat mikroverwerkers 'n
   praktiese uitbreiding is wat met dieselfde beginsels werk. Die
   beheerder kan geprogrammeer word met sagteware kode om sekere
   handelinge uit te voer. Die kode wat uitgevoer moet word, word gestoor
   in 'n geheue, wat intern tot die eenheid kan wees, of apart kan staan.
   Sekere moderne mikrobeheerders beskik intern oor baie gevorderde
   stroombane wat dit moontlik maak om digitale ontwerpe (soos bv.
   Selfone) baie kleiner as in die verlede te vervaardig.

   Inhoud

        * 1 Geïntegreerde stroombaan
        * 2 Mikrobeheerder vs Mikroverwerker
        * 3 Mikroverwerkers
        * 4 Hoe werk 'n Mikrobeheerder
        * 5 Gebruike vir 'n mikrobeheerder
        * 6 Sien ook

[wysig] Geïntegreerde stroombaan

   IC is die afkorting vir die engelse woorde: "Integrated Circuit". Dit
   is 'n keramiekblokkie waarin die elektroniese onderdele, mikroskopies
   klein, gebou is. 'Pootjies' (pins) wat aan die kante uitsteek, word
   gebruik om data van en na die elektroniese dele binne die
   keramiekblokkie te stuur.

[wysig] Mikrobeheerder vs Mikroverwerker

   Die verskil tussen 'n mikroverwerker en 'n mikrobeheerder is dat 'n
   mikrobeheerder 'n enkele geïntegreerde stroombaan is wat as 'n
   alleenstaande stelsel werk, terwyl 'n mikroverwerker 'n stelsel is van
   een of meer mikrobeheerders in 'n verwerkerstelsel waar hulle gekoppel
   is aan eksterne geheue en/of ander elektronika. Dit veroorsaak dat baie
   spasie op die elektronika bouborde benodig word om 'n mikroverwerker
   gebasseerde stelsel te implementeer. Die mikrobeheerder het die
   voordeel dat die geheue en intree/uittree bane wat benodig word
   gewoonlik binne die enkele geïntegreerde baan vervaardig is, en dat 'n
   mikrobeheerder stelsel die minimum spasie en kompleksiteit handhaaf.

   Oor die algemeen vorm mikrobeheerders kompakte, lae onkoste stelsels en
   mikroverwerkers met addisionele elektronika hoë spoed, kragtige
   stelsels. Mikrobeheerders word egter by die dag vinniger en meer
   kragtig.

[wysig] Mikroverwerkers

   Mikroverwerkers is 'n logiese uitbreiding van mikrobeheerders. Daar is
   praktiese beperkings aan hoeveel elektronika op 'n enkele geïntegreerde
   stroombaan geplaas kan word en in gesofistikeerde implementasies word
   die punt vinnig bereik waar die koste en moeite nie meer dit werd is
   nie, waar dit eenvoudiger is om die mikrobeheerder te koppel aan
   verdere elektronika om sy funsionaliteit uit te brei. Selfs die
   kleinste selstandige geheuemodule hou vele male meer data as ingeboude
   geheue in 'n mikrobeheerder, en daar is elektronika van sulke noue
   toepassing dat dit feitlik nooit gebruik sou word as dit geïntegreer
   sou word in 'n mikrobeheerder nie - hierdie is veral waar van die
   verskeidenheid dekodeerders en enkodeerders wat elkeen verskil
   afhangende van watter kode na of van gekodeer moet word.

   Deur sulke elektronika aan 'n mikrobeheerder te koppel word sy
   buigbaarheid merkwaardig uitgebrei. Dit lei ook aan groter modulariteit
   in 'n stelsel, wat maak dat die stelsel makliker is om te toets,
   implementeer, uit te brei en aan te pas vir ander gebruike. Bo en
   behalwe die meer spasie wat gebruik word en dat mikroverwerkerstelsels
   gereeld duurder is as mikrobeheerderstelsels (weens die hoër nommer
   komponente), is daar ook die probleem dat die koppelings tussen
   elektronika baie keer nie-triviaal is, en die hoeveelheid koppelings
   wat nuttig gehandhaaf kan word, word noulik beperk. Dit is algemeen om
   'n mikroverwerker te sien waar een beheerder al die bewerkings doen en
   'n ander beheerder alleenlik dien om die invoer en uitvoer van die
   sentrale beheerder te koördineer met die res van die stelsel.

   Vir die komplekste elektroniese implementasies is mikroverwerkers
   noodsaaklik. Wat algemeen beskou word as rekenaars (persoonlike
   rekenaars, ens.) is uiteindelik net 'n reeks mikroverwerkers. Hul
   buigbaarheid is ook noodsaaklik vir sulke toepassings soos selfone of
   ander persoonlike elektronika.

[wysig] Hoe werk 'n Mikrobeheerder

   Soos die naam na verwys, is die hoof toepassing van mikrobeheerder bane
   om elektriese/meganiese/hidroliese/chemiese stelsels of 'n kombinasie
   daarvan te beheer. Hoe die beheer uitgevoer word, word deur die
   sagteware wat in die beheerder gelaai word bepaal. Die mikroverwerker
   sal tipies data vanaf sensore inlees en dan aktueerders aandryf om
   beheer van 'n stelsel te bewerkstellig.

   Om data vanaf 'n sensor in te lees sal 'n mikrobeheerder die datapoort,
   bestaande uit 8/16/32 of selfs 64 lyne (afhangend van die tipe
   mikrobeheerder), gebruik. Die data wat oor die lyne gelees word is dus
   8/16/32/64 bisse (sien onder) wyd. Datalyne kan net as 'aan' of 'af'
   gelees word, alhoewel party mikrobeheerders 'n analoë invoerpunt het,
   d.w.s. 'n datalyn wat gegradueerde invoer kan verwerk. Hierdie invoer
   word dan verwerk deur die meganismes binne die mikrobeheerder.

   'n Mikrobeheerder is uiteindelik net 'n reeks elektroniese meganismes
   om binêre waardes te manipuleer. Die waardes word gestoor in registers
   - die grote van 'n register is die maatstaf van 'n mikrobeheerder se
   kompleksiteit ('n 8-bit verwerker se registers is 8 bisse wyd, ens.) -
   en alles waarmee 'n mikrobeheerder werk bestaan alleenlik as data in
   registers. Dié data word gevoer deur die mikrobeheerder se meganismes
   wat weer die registers verander. 'n Mikroverwerking se programmering
   stel 'n routine op waarvolgens registers ingevoer, afgelees,
   gemanipaleer en teruggevoer word - 'n ketting van instruksies.

   Die programmering va 'n mikrobeheerder is eenvoudig 'n reeks van bisse
   wat 'n stelsel transistors so aan- en af-skakel dat 'n sekere register
   gevoer word aan een of ander meganisme. Wanneer 'n mens die
   programmering van 'n mikrobeheerder verander skryf 'n mens dit nie
   gewoonlik in 1e en 0e nie, maar met mnemonieke - geheuehulpe - name in
   skrif vir 'n konfigurasie van bisse. Die kompileerder (die program wat
   mensgeskrewe kode in masjienkode omskep) vervang doodeenvoudig net die
   mnemonieke met die bisse wat hulle verteenwoordig en enkodeer dié bisse
   in 'n wyse waarmee die mikroverwerker geprogrammeer kan word. Al is dit
   baie onprakties is dit moontlik vir 'n mens om hierdie self met die
   hand te doen - dié gebeur veral tydens die ontwerp van 'n
   mikrobeheerders - dus is mikrobeheerder kode (genoem assembly of
   assembler code) die laagste moontlike vlak van rekenaarprogrammering.

[wysig] Gebruike vir 'n mikrobeheerder

   Die mikrobeheerder werk alleenlik met digitale data - dit is die werk
   van die programmeerder om nuttige inligting in sulke data te omskep
   (alhoewel party mikrobeheerders hulpmate het hiervoor, soos analoë
   datalyne) en die uitvoer van die mikrobeheerder nuttig gemaak. In byna
   elke geval dien 'n mikrobeheerder as 'n gesofistikeerde skakelbord: as
   hierdie lyn 'n sein dra (bv. 'n knoppie wat aan dié lyn gekoppel is
   word gedruk) dan word die waarde van daardie register verander (bv. 'n
   bis op 'n uitvoer-register word aangeskakel, wat krag na 'n lig toe
   voer - in dié voorbeeld: as jy die knoppie druk, dan gaan 'n liggie
   aan). Die waarde van 'n mikrobeheerder is dat dit sulke skakelings veel
   vinniger as 'n mens kan hanteer en dat dit elke keer dit dieselfde sal
   hanteer.

   Mikrobeheerders en -verwerkers is alomteenwoordig in elektronika - byna
   alle elektronika wat enige beheer nodig het (nie 'n stel luidsprekers
   nie, maar wel 'n vermaakstelsel; nie 'n radio nie, maar wel 'n selfoon)
   besit 'n mikrobeheerder van een-of-ander groter in 'n stelsel van
   een-of-ander kompleksiteit. Die mees gesofistikeerse
   mikroverwerkerstelsels is veral in kommunikasiewese te vinde - 'n
   selfoon is so gevorderde 'n stuk elektronika soos wat enige mens in
   aanraking sal kom in sy hedendagse lewe - en persoonlike rekenaars,
   netwerkbedieners, ens., is net 'n versameling mikroverwerkers in 'n
   groter stelsel.

[wysig] Sien ook

     * Binêre getallestelsel

   Kategorie: Elektronika

