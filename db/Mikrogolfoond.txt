Mikrogolfoond


   'n Moderne mikrogolfoond
   'n Moderne mikrogolfoond

   'n Mikrogolfoond is 'n oond waarin voedsel met mikrogolfstraling
   ontvries, (her)verhit en gekook kan word. Die eerste kommersiële
   mikrogolfoonde is deur Percy Spencer in die veertigerjare van die 20ste
   eeu ontwikkel. Die eerste model met die naam Radarange word deur die
   Amerikaanse maatskappy Raytheon aangebied. Weens hul gewig en afmetings
   - die watergekoelde Radarange, wat destyds 3 000 watt oplewer, weeg 340
   kilogram en is 1,8 meter hoog - kom die eerste mikrogolfoonde slegs vir
   hotelle, restourante en ander instellings in aanmerking.

   Omtrent 1980 word kompakte mikrogolfoonde as kombuistoerusting vir
   private verbruikers aangebied; hulle behoort nou tot die
   standaardinventaris van 'n moderne kombuis. Gekombineerde
   mikrogolfoonde met konveksie-oond, rooster-, outomatiese kookfunksies,
   ontvries- en kookprogramme verenig die voordele van 'n mikrogolf met
   konvensionele gaarmaakmetodes.

[wysig] Werking van die mikrogolfoond

   Mikrogolfoonde lei die mikrogolfstraling, wat deur 'n magnetron
   opgelewer word, gewoonlik teen 'n frekwensie van 2,45 gigahertz , deur
   die voedsel en vloeistowwe wat in die oondruimte geplaas word. Water-
   en vetmolekules absorbeer die straling, sodat dit in warmte omgesit
   word. Elke watermolekuul is 'n elektriese dipool, d.w.s. die een
   uiteinde besit 'n positiewe lading, die ander 'n negatiewe. Deur die
   elektromagnetiese straling word die molekuul heen en weer gedraai en
   gelyk gerig aan die wisselende elektriese veld. Hierdie beweging lewer
   die warmte op waarmee kos in sy binneste verwarm kan word. In
   vergelyking met konvensionele elektriese stowe, wat eers die pot verhit
   en daarna die kos, bespaar die mikrogolfoond tussen 50% en 70% energie.

   Die oondruimte, waarin die kos berei word, moet 'n kooi van Faraday
   wees om te voorkom dat die straling na buite ontsnap. Die glasdeure van
   mikrogolfoonde word met 'n geleidende metaalrooster voorsien wat as
   afskerming dien. Omdat die grootte van die gaatjies in die
   metaalrooster veel kleiner is as die 12cm golflengte van die
   mikrogolfstraling, kan die bestraling nie daardeur kom nie, terwyl
   sigbare lig, ook 'n vorm van elektromagnetiese straling, met sy heelwat
   kleiner golflengte wel kan.

   Vanweë hulle afskermende eienskappe en die gevaar van vonke wat
   moontlik 'n brand kan veroorsaak, is potte of ander bakke, wat van
   metaal gemaak is, nie geskik om voedsel te mikrogolf nie. Glasbakke,
   porselein (sonder metaaldekor) en plastiek is daarenteen ideaal vir die
   gebruik in 'n mikrogolfoond.
   Kategorieë: Elektroniese verbruikersware • Kombuistoerusting

