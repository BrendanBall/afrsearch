Milaan


                                                                   Milaan

                                             Land:                  Italië
                                            Gewes:               Lombardye
                                        Provinsie:             Milaan (MI)
                                       Koördinate:       45°28' N, 9°10' O
                                      Oppervlakte:                 182 km²
                                        Bevolking:        1 308 311 (2005)
                               Bevolkingsdigtheid:             6 988 / km²
                                           Hoogte:    120 meter bo seevlak
                                     Burgemeester: Gabriele Albertini (PS)
                                Amptelike webwerf:        comune.milano.it

   Milaan (Italiaans: Milano; Milanees: Milán) is die tweede grootste stad
   van Italië, die hoofstad van die provinsie Milaan en van die
   administratiewe gebied Lombardye met sowat 1,3 miljoen inwoners. Die
   provinsie Milaan het 'n bevolking van 4,5 miljoen mense, terwyl Grande
   Milano, die metropolitaanse gebied van Milaan, sewe miljoen inwoners
   het.

   Milaan is die ekonomiese sentrum van Italië en ook sy belangrikste stad
   vir die mode-, ontwerp- en mediabedryf. Milaan en Lombardye is tans die
   welvarendste gebied in die Europese Unie. Die belangrikste
   besienswaardighede van Milaan is die gotiese katedraal, die operateater
   Scala en 'n groot aantal kunswerke wat in sy museums uitgestal word.

   In die antieke tydperk staan Milaan bekend as Mediolanum. Milaan se
   naam was vir 'n aantal eeue Mailand, wat steeds vandag die Duitse naam
   van die stad is. Dit kom van die Keltiese Medelhan (wat beteken "in die
   middel van die plein").

   Inhoud

        * 1 Geografie en klimaat
        * 2 Geskiedenis
        * 3 Ekonomie
        * 4 Klimaat
        * 5 Besienswaardighede
        * 6 Milaners

[wysig] Geografie en klimaat

   Milaan lê in die Povlakte, met die riviere Olona in die weste en Lambro
   in die ooste. Die stad word deur kanale, die sogenaamde navigli, met
   die mere van Noord-Italië en die Lombardiese riviere verbind.

   Die stad het 'n vogtige klimaat met dikwels mistige weer, wat vanweë
   die lugbesoedeling gereeld tot rookmis ontwikkel. Die somers is baie
   warm, terwyl die koue winters deur sneeuvalle gekenmerk word.

[wysig] Geskiedenis

   Die omgewing van Milaan is omtrent 400 v.C. die tuiste van
   Noord-Italiaanse Kelte. Milaan is vermoedelik al omtrent 600 v.C.
   gestig, en sy naam is afgelei van die Keltiese Mid-lan ("in die middel
   van die vlakte"). 222 v.C. verower Romeinse troepe die stad, wat in die
   Romeinse Ryk onder die naam Mediolanum bekend staan.

   In 293 word Milaan die hoofstad van die Wes-Romeinse Ryk. Met sy sowat
   300 000 inwoners is dit destyds die tweede grootste stad in Europa.
   Hier word in 311 die Edik van Toleransie uitgevaardig, waarvolgens
   keiser Konstantyn die geloofsvryheid van die Christene waarborg.
   Milaan: Via Dante en Castello Sforzesco
   Milaan: Via Dante en Castello Sforzesco

   Die Wes-Gote beleër Milaan in 402, terwyl die Hunne vyftig jaar later
   daarin slaag om die stad in te neem. Tydens die Gotiese oorlog teen die
   Oos-Romeinse keiser Justiniaan verower en verwoes die Oos-Gote die stad
   in 539. Van die Romeinse geboue het feitlik niks oorgebly nie. In 774
   word Milaan by die Frankiese Ryk ingelyf.

   In die Karolingiese tydperk word die stad deur die biskoppe regeer, wat
   saam met die plaaslike bevolking ook daarin slaag om onafhanklik van
   die plattelandse adel en sy feodale stelsel te bly. Die Milaanse adel
   begin saam met die koopmans van die stad die maatskaplike bolaag vorm,
   wat die groei van die handel en die plaaslike ambagte bevorder. Die
   rykdom van die welgestelde burgers lei tot sosiale onluste, terwyl ook
   die Duitse keisers 'n aantal pogings onderneem om die stad te verower.

   In 1162 word Milaan nog 'n keer verwoes, toe keiser Frederik I
   Barbarossa sy veroweringsveldtog teen die Lombardiese stede onderneem.
   Ná die stigting van die Verbond van Lombardiese Stede neem Milaan 'n
   leidende rol in die organisasie in. In die vredesluiting van Konstanz
   verwerf die stede hulle onafhanklikheid, en Milaan word 'n
   selfregerende hertogdom.
   Galleria Vittorio Emanuele II
   Galleria Vittorio Emanuele II

   Onder die heerskappy van die dinastie Sforza, wat Milaan vanaf 1450
   regeer, ontwikkel die stad tot een van die belangrikste sentrums van
   die Italiaanse renaissance.
   Die basiliek San Lorenzo in die winter
   Die basiliek San Lorenzo in die winter

   In 1492 maak die Franse koning Lodewyk XII aanspraak op die hertogdom.
   Ná sy oorwinning oor die Switsers in 1515 kom Milaan onder die
   heerskappy van die Franse koning Frans I. Tien jaar later verslaan die
   troepe van die Oostenrykse Huis Habsburg die Franse; Noord-Italië word
   saam met Milaan 'n besitting van die Oostenrykse en later Spaanse
   Habsburgers.

   Napoléon Bonaparte verower Lombardye in 1796 en verklaar Milaan tot
   hoofstad van die Cisalpynse Republiek, tog kom die gebied ná die
   Kongres van Wene in 1815 weer onder Oostenrykse heerskappy. Die
   inwoners van Milaan kom in 1848 in opstand teen die Oostenrykse
   heersers. Alhoewel die sogenaamde "Vyf-dae-opstand" misluk, word
   Oostenryk in die slag van Solferino deur die troepe van
   Sardinië-Piëmont en Frankryk verslaan. Die Lombardye word vervolgens
   deur die huis Sardinië-Piëmont onder koning Viktor Emmanuel II regeer.

   Weens sy belangrike rol as nywerheidsentrum is Milaan tydens die Tweede
   Wêreldoorlog deur 'n reeks lugaanvalle verwoes. As deel van Benito
   Mussolini se "Italiaanse Sosiale Republiek" en kommandosentrum van die
   Duitse Weermag in Italië word Milaan ook ná die Italiaanse kapitulasie
   in 1943 gebombardeer. Teen die einde van die oorlog in Italië op 25
   April 1945 lê groot dele van die stad in puin. Na sy heropbou ontwikkel
   Milaan weer tot die finansiële en nywerheidsentrum van Italië.

[wysig] Ekonomie

   Milaan is die finansiële en handelsentrum van Italië en setel van die
   Italiaanse effektebeurs (la Borsa Valori). Die stad en sy omgewing
   behoort tot die belangrikste nywerheidsgebiede in Europa, en meer as
   die helfte van die tweehonderd grootste Italiaanse maatskappye het
   hulle hoofkwartiere in Milaan, waaronder ook die buiteband- en
   kabelvervaardiger Pirelli. Die stad huisves ook die hoofkwartiere van
   die meeste uitgewers, advertensie- en handelmaatskappye in Italië.

   Ten opsigte van mode en ontwerp het Milaan die tweede belangrikste
   internasionale sentrum na Parys geword. Fiera Milano, die skouterrein
   van Milaan, is die grootste ter wêreld. Die sportmotors van die
   plaaslike vervaardiger Alfa Romeo, wat in 1910 gestig is en nou deel
   uitmaak van FIAT, Milaanse sy en die beroemde Panettone-tert is die
   bekendste plaaslike produkte.

[wysig] Klimaat

   Milaan word in teenstelling met Sentraal- en Suid-Italië en die
   kusgebiede deur 'n kontinentale klimaat gekenmerk. Die winters is
   gewoonlik koel en vogtig, die somers baie warm en bedompig. Die
   gemiddelde temperature is -3 tot by +6 °C in die winter en 15 tot 28 °C
   in die somer. Sneeuval kom in die wintermaande gereeld voor. Die
   gemiddelde jaarlikse neerslag is omtrent 1 000 millimeter.

   Vroeër is Milaan deur die tipiese newel van die Pobekken en
   gepaardgaande rookmis gepla. Intussen het die verwydering van rysvelde,
   wat net suid van Milaan geleë was, en laer vlakke van lugbesoedeling
   die voorkoms van rookmis verminder.

[wysig] Besienswaardighede

   Die katedraal van Milaan
   Die katedraal van Milaan
     * Die katedraal van Milaan (Duomo di Milano) is een van die
       beroemdste geboue in Italië en Europa. Dit is in 1572 gewy aan
       Santa Maria Nascente (Die heilige gebarende Maria). Na die basiliek
       Notre-Dame de la Paix in Yamoussoukro (Kameroen), die Pieterskerk
       in Rome en die katedraal van Sevilla (Spanje) is dit die vierde
       grootste kerkgebou ter wêreld en die belangrikste voorbeeld van die
       Gotiese boustyl in Italië. Ook sy hoë en kleurryke glasvensters
       behoort tot die grootstes wêreldwyd. Met sy vyf skepe, 'n lengte
       van 157 meter en wydte van 109 meter bied dit sit- en staanplekke
       vir sowat 40 000 mense. Die bou van die katedraal begin teen die
       einde van die 14de eeu onder die heerskappy van hertog Gian
       Galeazzo Visconti, tog is dit eers in die jaar 1858 voltooi. Die
       katedraal is met sy Gotiese boustyl 'n uitsondering in die
       geskiedenis van die Italiaanse argitektuur. Sy fasade, wat in die
       Napoleontiese tydperk voltooi is, is 'n mengsel van Nieu-Gotiese en
       barok-elemente. Die steentuin op die dak bevat sowat 3 500
       skulpture en bied 'n panoramiese uitsig oor die stad en die
       omgewing, wat tot by die Alpe strek.
     * Milaan staan bekend vir sy talle mode-ontwerpers en -boetieke,
       veral in die via Montenapoleone. Die Galleria Vittorio Emanuele
       word as die oudste (onderdak) winkellaan ter wêreld beskou.
     * Die Museo nazionale della scienza e della tecnologia "Leonardo da
       Vinci" ("Nasionale wetenskaps- en tegnologiemuseum Leonardo da
       Vinci") behandel onder meer 'n aantal tegniese ontwerpe en modelle
       van Leonardo da Vinci, asook sy planne vir 'n "ideale stad".
       Leonardo da VInci was in die tydperk tussen 1487 en 1500 in Milaan
       werksaam.
     * Die reusagtige Castello Sforzesco in die noordweste van die ou
       stadskern het vanaf 1450 die ou burg van die Huis Visconti vervang.
       Die gebou, wat in opdrag van Francesco I Sforza opgerig is, huisves
       vandag 'n aantal museums, waaronder die Argeologiese Museum (Museo
       della Preistoria). Die park van die kasteel spog met 'n Engelse
       tuin, 'n arena, 'n uitkyktoring en die neoklassieke triomfboog Arco
       della Pace uit die vroeë 19de eeu.

[wysig] Milaners

   Talle Milaners het 'n belangrike rol in die geskiedenis, politiek,
   ekonomie, kuns, literatuur en ander gebiede gespeel. Sien gerus die
   volledige lys van Milaners.
   Kategorie: Milaan

