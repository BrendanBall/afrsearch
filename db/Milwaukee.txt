Milwaukee


                                                                Milwaukee

                                              Land:                    VSA
                                         Deelstaat:              Wisconsin
                                        Koördinate:     43°03′ N, 87°57′ W
                                  Geïnkorporeer op:       31 Januarie 1846
                                       Oppervlakte:              251 vk km
                                   Landoppervlakte:            248,8 vk km
                                             Water:              2,2 vk km
                                         Bevolking:         578 887 (2005)
                                Bevolkingsdigtheid:          2 399,5/vk km
                            Metropolitaanse gebied:     1 753 355 inwoners
                                            Hoogte:       220 m bo seevlak
                                      Burgemeester:            Tom Barrett
                                           Tydsone:                 UTC -6
                                           Webwerf: www.city.milwaukee.gov

   Milwaukee is die grootste stad en belangrikste hawe van die
   VSA-deelstaat Wisconsin en die 22^ste grootste stad in die land met
   578 887 inwoners (2005). Milwaukee lê aan die suidwestelike oewer van
   die Michiganmeer, 112 kilometer noord van Chicago. Die stad dien as die
   administratiewe setel van die Milwaukee-distrik en as die kulturele en
   ekonomiese sentrum van die metropolitaanse gebied van
   Milwaukee-Racine-Waukesha met 'n totale bevolking van 1 753 355.

   Die eerste Europeërs wat die gebied van Milwaukee verken het, was
   Franse sendelinge en pelshandelaars. Die Franse setlaar Solomon Juneau
   het hom in 1818 in die gebied gevestig en in 1846 het sy nedersetting
   met twee ander buurdorpe saamgesluit om as die City of Milwaukee (Stad
   Milwaukee) geïnkorporeer te word. Danksy die groot getalle Duitse en
   ander immigrante het die stad in die 1840's en in die volgende dekades
   vinnig gegroei.

   Die bewoners van Milwaukee staan in Engels as Milwaukeeans bekend en
   hulle stad het vanweë sy talle etniese en musiekfeeste die bynaam The
   City of Festivals gekry. Danksy die groot aantal brouerye wat hulle
   hoofkwartier in die stad het, word dit ook dikwels Brew City genoem.

   Inhoud

        * 1 Etimologie
        * 2 Geografie en klimaat
        * 3 Geskiedenis
             + 3.1 Die tydperk voor 1800
             + 3.2 1800 tot 1849
             + 3.3 1850 tot 1900
             + 3.4 1900 tot 1960
             + 3.5 1960 tot vandag
        * 4 Ekonomie
             + 4.1 Brouerybedryf
             + 4.2 Tegnologie
        * 5 Kultuur
        * 6 Feeste
        * 7 Verwysings
             + 7.1 Geskiedenis

[wysig] Etimologie

   Milwaukee se naam is afgelei van die Indiaanse woorde Millioke en
   Mahn-a-waukee Seepe, wat letterlik "Die Goeie Land" of "Vergaderplek by
   die Water" beteken. 'n Ander vertaling is "Verruklike of Aangename
   Landerye". Die eerste ontdekkers het verskillende name aan die
   Milwaukee-rivier en sy omgewing gegee, soos Melleorki, Milwacky,
   Mahn-a-waukie, Milwarck en Milwaucki. Baie jare lank het die skryfwyse
   Milwaukie oorheers, totdat 'n plaaslike dagblad die spelling in die
   1830's verander het na Milwaukee. Hierdie skryfwyse het uiteindelik
   ingeburger geraak.

[wysig] Geografie en klimaat

   Sononder oor die Michiganmeer
   Sononder oor die Michiganmeer

   Milwaukee lê aan die wesoewer van die Michiganmeer en by die
   samevloeiïng van drie riviere: Die Menomonee-, die Kinnickinnic- en die
   Milwaukee-rivier. Ook 'n aantal klein riviere soos die Rootrivier en
   Lincolnspruit vloei deur die stad. Milwaukee is soos die meeste
   Amerikaanse stede grotendeels volgens 'n roosterpatroon aangelê; strate
   wat in noordelike en suidelike rigting loop is oorwegend genommer,
   terwyl oos-westelike strate name het.
   Milwaukee se tipiese "meer-effek": Koue winde dryf wolke oor die warm
   water van die Michiganmeer en lei tot swaar sneeuvalle
   Milwaukee se tipiese "meer-effek": Koue winde dryf wolke oor die warm
   water van die Michiganmeer en lei tot swaar sneeuvalle

   Die stad het vanweë sy ligging 'n uitgesproke kontinentale en vogtige
   klimaat met vier seisoene, wat deur groot temperatuurverskille
   gekenmerk word. Weerstoestande in die gebied verander daarnaas vinnig.
   Milwaukee se gemiddelde jaarlikse temperatuur is die tweede laagste van
   die VSA se vyftig grootste stede ná Minneapolis.

   Julie is die warmste maand van die jaar met 'n gemiddelde maksimale
   temperatuur van 28 °C (82 °F) bedags en 19 °C (66 °F) snags. Die
   koudste maand is Januarie, met maksimale gemiddeldes van -3 °C (27 °F)
   bedags en -11 °C (13 °F) snags.

   Die natste maand is Augustus, wanneer ook die meeste donderstorms
   voorkom. Hulle raak soms gevaarlik indien hulle gepaard gaan met
   verwoestende hael en sterk winde. Voorstede, wat in die binneland geleë
   is, word af en toe ook deur tornados getref. Sneeuvalle kom gewoonlik
   tussen November en Maart voor, met 'n jaarlikse gemiddeld van 119
   sentimeter. Sneeuval wissel egter heelwat en in die jaar 2000 is 126
   sentimeter net in Desember aangeteken.

   As gevolg van die stad se ligging naby die Michiganmeer ervaar
   Milwaukee die sogenaamde "meer-effek" - teen die middel van die
   namiddag vorm daar dikwels 'n konveksie-lugstroming oor die gebiede
   langs die meer, wat gevolglik tot laer temperature in die somer en hoër
   temperature in die winter lei. Die meer-effek lei ook daartoe dat
   Milwaukee hoër sneeuvalle kry as sy omgewing en deur 'n vogtiger
   klimaat gekenmerk word - aangevoelde temperature in die somer is
   gevolglik hoër.

[wysig] Geskiedenis

[wysig] Die tydperk voor 1800

   Die gebied van Milwaukee is oorspronklik deur 'n aantal Indiaanse
   stamme bewoon, waaronder die Fox, Mascouten, Potawatomi en Ho-Chunk
   (Winnebago). Franse sendelinge en pelshandelaars het die gebied in die
   laat 1600's en 1700's verken.

   Die eerste blanke pelshandelaar wat hom in Milwaukee gevestig het, was
   die Frans-Kanadees Jacques Vieau uit La Baye (tans Green Bay), wat in
   1795 'n seisoenale pelshandelspos naby die Menomoneerivier gestig het.
   Die handelspos was op die handelspad geleë, wat Chicago met Green Bay
   verbind het, en lê in die huidige Mitchell Park. Vieau het met die
   kleindogter van 'n Indiaanse hoof getrou.

[wysig] 1800 tot 1849

   Milwaukee het drie stigters, waarvan die Frans-Kanadees Solomon Juneau
   hom in 1818 as die eerste setlaar in die gebied gevestig het. Toe Vieau
   sy handelspos aan sy dogter, wat as "stigteres van Milwauke" bekend
   staan, oorhandig het, het Juneau sy skoonseun geword en die onderneming
   gekoop. Die Juneaus het die handelspos in 1825 na die oostelike oewer
   van die Milwaukee-rivier verskuif, waar hulle die dorp Juneau's Side
   (of Juneautown) gestig en sodoende meer setlaars na die gebied gelok
   het.
   Die landgoed Trimborn in Greendale (Wisconsin) pronk ná sy restourasie
   weer met sy roomkleurige bakstene uit Milwaukee
   Die landgoed Trimborn in Greendale (Wisconsin) pronk ná sy restourasie
   weer met sy roomkleurige bakstene uit Milwaukee

   Maar Juneau het 'n mededinger met die naam Byron Kilbourn aan die
   wesoewer van die rivier gehad, wat aan daardie kant die dorp
   Kilbourntown gestig en seker gemaak het dat die paaie wat na die rivier
   gelei het nie met paaie aan die ander oewer saamgeloop het nie.
   Milwaukee word nog steeds deur 'n groot voorkoms van brûe met 'n
   hoekige vorm gekenmerk. Daarnaas het Kilbourn ook kaarte van die gebied
   versprei wat net Kilbourntown aangedui het en sodoende die indruk gewek
   het dat Juneautown nie bestaan het nie of dat die oostelike oewer
   onbewoon en dus minder aantreklik was.

   Die derde bekende stigter was George H. Walker, wat op grond suid van
   die Milwaukeerivier aanspraak gemaak het, insluitende Juneautown, waar
   hy in 1834 'n blokhuis opgerig het. Hierdie gebied het gegroei en as
   Walker's Point bekend gestaan.

   Tot by die 1840's het al drie dorpe in so 'n mate gegroei dat hulle op
   31 Januarie 1846 saamgesluit het en as City of Milwaukee geïnkorporeer
   is. L. Solomon Juneau is as sy eerste burgemeester verkies. In die
   1840's en in die volgende dekades het die stad danksy 'n groot aantal
   Duitse immigrante stewige groei getoon. Milwaukee is selfs "Deutsches
   Athen" (die "Duitse Athene") genoem en tot by die 20ste eeu was daar
   meer Duitstaliges en Duitse dagblaaie in die stad as Engelstaliges en
   Engelstalige koerante. Milwaukee se telefoongids bevat nog steeds meer
   as veertig bladsye met Duitse name soos Schmidt of Schmitt - aansienlik
   meer as die Engelse Smiths.

   Teen die middel van die 19de eeu het Milwaukee die bynaam Cream City
   gekry - afgelei van die groot hoeveelhede roomkleurige bakstene wat uit
   die Menomoneeriviervallei gekom het en in die plaaslike boubedryf
   gebruik is. Milwaukee het op die hoogtepunt van dié bedryf meer as 15
   miljoen bakstene per jaar opgelewer, waarvan 'n derde na bestemmings
   buite die deelstaat uitgevoer is.

[wysig] 1850 tot 1900

   Die Raadsaal van Milwaukee
   Die Raadsaal van Milwaukee

   Teen die middel van die laat 19de eeu het Wisconsin en die
   Milwaukee-gebied 'n belangrike bestemming vir talle demokraties gesinde
   Duitse immigrante geword wat ná die mislukte Duitse rewolusie van die
   jaar 1848 'n nuwe heenkome oorsee gesoek het. Hulle het hier goedkoop
   grond en die burgerlike vryhede gevind wat hulle gesoek het. Duitse
   intellektueles het selfs die stigting van 'n vrye Duitse republiek in
   die gebied oorweeg, maar uiteindelik die opgradering van Milwaukee se
   sosiale en kulturele lewe bevorder en 'n aantal teaters en
   musiekgeselskappe is gestig. Die groot golf Duitse immigrante het 'n
   blywende invloed op Milwaukee en die deelstaat Wisconsin se ekonomie,
   politieken kultuur gehad. Die bevolking het in die tydperk tussen 1850
   en 1851 meer as verdubbel tot 46 000 mense. Tydens die Amerikaanse
   Burgeroorlog het die stad se nywerhede sterk uitgebrei.

   Maar ook in Milwaukee het sosiale onrus ontvlam. Die stad se eerste
   vakbond, die Knights of Saint Crispin, is reeds in 1867 in die
   skoenbedryf gestig. Met die uitbreiding van nywerhede het ook werkers
   begin om hulle in 'n groeiende aantal vakbonde saam te sluit. Op 5 Mei
   1886 het stakende staalwerkers na 'n fabriek in die voorstad Bay View
   gemarsjeer. Hulle is deur 'n groep lede van die Nasionale Garde
   voorgekeer, wat volgens 'n bevel van Wisconsin se goewerneur vuur
   geopen en sewe van die werkers gedood het. Die tragiese gebeurtenis
   staan as die Bay View-slagting (Bay View Massacre) bekend.

   In die laat 19de eeu is die eerste voorstede van Milwaukee
   geïnkorporeer, waaronder die bovermelde Bay View wat in die tydperk
   tussen 1879 en 1886 as 'n selfstandige dorp bestaan het. In 1892 is
   Whitefish Bay, South Milwaukee en Wauwatosa geïnkorporer. Later het ook
   Cudahy (1895), North Milwaukee (1897) en East Milwaukee (wat sy naam
   later tot Shorewood gewysig het, 1900) gevolg. In die vroeë 20ste eeu
   is West Allis (1902) en West Milwaukee (1906) bygevoeg, wat die eerste
   generasie van die sogenaamde "binnekring-voorstede" voltallig gemaak
   het.

   In die algemeen het die welvarende residensiële voorstede langs die
   noordelike oewer van die Michiganmeer uitgebrei, terwyl die werkersklas
   hom in die suidelike industriële voorstede gevestig het. Die westelike
   voorstede was in hierdie opsig gemengde gebiede.

   In argitektoniese opsig het Milwaukee reeds teen die einde van die 19de
   eeu wêreldwyd bekendheid verwerf deur sy Raadsaal (City Hall), wat in
   1895 opgerig is. Die Raadsaal was met sy vyftien verdiepings die
   volgende vier jaar lank die hoogste wolkekrabber ter wêreld - tot by
   die voltooiing van die Park Row-toring in New York Stad in 1899.
   Milwaukee is een van slegs drie stede in die Verenigde State en vier
   wêreldwyd wat daarop aanspraak kan maak dat hulle ooit met die hoogste
   gebou ter wêreld gepronk het.

[wysig] 1900 tot 1960

   Federal Building en geregshof
   Federal Building en geregshof

   Gedurende die eerste helfte van die 20ste eeu was Milwaukee die sentrum
   van die sosialistiese beweging in die Verenigde State, nadat die
   sosialis Victor L. Berger daarin geslaag het om werkers en vakbonde
   agter sy nuwe Sosial-Demokratiese Party te skaar. Berger het later ook
   die eerste Sosialistiese afgevaardigde in die Amerikaanse Kongres
   geword. Die burgers van die stad het in hierdie tydperk drie
   sosialistiese burgemeesters verkies, nadat die party kiesers met
   pamflette in twaalf tale oor sy politieke agenda ingelig het: Emil
   Seidel (1910-1912), Daniel Hoan (1916-1940) en Frank Zeidler
   (1948-1960). Milwaukee was in hierdie opsig uniek in die VSA.

   Die sosialiste van Milwaukee is dikwels "Riool-Sosialiste" genoem weens
   hulle praktiese benadering tot regeringsake en die belange van werkers.
   Hierdie praktyke het die skoonmaak van woonkwartiere en fabrieke deur
   middel van nuwe rioleringstelsels, water- en kragboorsiening, wat deur
   die stad beheer is, en 'n verbeterde onderwysstelsel beklemtoon.
   Alhoewel hulle hul invloed in die laat 1950's onder die invloed van die
   "rooi gevaar"-histerie geleidelik verloor het, bewaar die burgers van
   Milwaukee hul sosialistiese erfenis nog steeds. Hulle staan bekend vir
   hulle groot simpatie teenoor die vakbondbeweging en hulle wantroue
   teenoor groot besighede.

   In hierdie periode het ook 'n klein, maar groeiende gemeenskap van
   swart Amerikaners ontstaan wat vanuit die suide na Milwaukee verhuis
   het - hulle woongebied het as Bronzeville bekend gestaan. Vanweë sy
   jazzklubs en dansplekke wat plaaslike en nasionaal bekende musikante
   soos B.B. King en Ella Fitzgerald gelok het, is die gebied mettertyd
   die "Harlem van die Midweste" genoem. Ná die Tweede Wêreldoorlog is 'n
   snelweg gebou wat die gebied deursny het. Bronzeville het 'n minder
   belangrike rol begin speel en die hart van Milwaukee se swart
   gemeenskap het na die noorde verskuif. Maar in die 21ste eeu het
   Bronzeville weer begin herleef danksy die opening van nuwe besighede,
   restaurante, woonstelblokke, koffiekroeë en nagklubs wat almal probeer
   om die vroeëre vernaamheid van die distrik te herskep.

[wysig] 1960 tot vandag

   Hoanbrug, opgerig tussen 1970 en 1972
   Hoanbrug, opgerig tussen 1970 en 1972

   Milwaukee het net soos ander nywerheidstede in die noorde van die VSA
   tot by die 1950's vinnig gegroei. Groot getalle immigrante uit Ierland,
   Duitsland, Hongarye, Pole en ander Middel-Europese lande het die stad
   binnegestroom. Ook die noordwaartse migrasie van Swart Amerikaners uit
   die suidelike deelstate na Milwaukee was kenmerkend. Die stad het een
   van die vyftien grootstes in die VSA geword, en teen die middel van die
   sestigerjare het sy inwonerstal byna 750 000 bereik. Desondanks was die
   1960 's ook 'n periode van proteste, betogings en rasseonluste.

   Bevolkingsyfers het eers met die agteruitgang van tradisionele
   nywerhede in die laat sestigerjare begin krimp, net soos in ander groot
   stede van die Groot Mere se rust belt ("roesgordel"). Groot getalle
   blanke inwoners het die stad verlaat. Ook die diepe resessie tussen
   1979 en 1982 het op 'n sterk afname in die stad se ekonomiese
   bedrywighede uitgeloop, wat meer as 60 000 werksgeleenthede gekos het,
   veral in die nywerheidsektor. Eers in die laat 20ste eeu het Milwaukee
   daarin geslaag om sy ekonomie, woonkwartiere en aansien te opgradeer en
   nuwe besighede het hulle in die sakekern van Milwaukee gevestig.
   Milwaukee het ook steeds sy historiese erfenis bewaar en word as 'n
   belangrike bestemming vir toeriste beskou wat in die argitektuur en
   kultuurgeskiedenis belang stel.

[wysig] Ekonomie

   Die sakekern van Milwaukee. Die U.S. Bank Center (links) is die hoogste
   gebou in die deelstaat Wisconsin
   Die sakekern van Milwaukee. Die U.S. Bank Center (links) is die hoogste
   gebou in die deelstaat Wisconsin

   Milwaukee en sy voorstede huisves die hoofkwartiere van dertien Fortune
   1000-ondernemings, waaronder Johnson Controls, Northwestern Mutual,
   Manpower Inc., Kohl's, Harley-Davidson, Rockwell Automation, Fiserv,
   Marshall & Ilsley Corp., Wisconsin Energy, Briggs & Stratton, Joy
   Global, A.O. Smith en MGIC Investments.

   Daarnaas het ook Midwest Airlines, Koss Corporation en Master Lock
   hulle hoofkwartiere in Milwaukee. Die stad is eweneens 'n belangrike
   finansiële sentrum en huisves 'n aantal groot uitgewerye en drukkerye,
   insluitende Quad/Graphics.

   Die nywerheidsektor verteenwoordig 22 persent van Milwaukee se
   mannekrag - dit is die tweede grootste persentasie in die VSA na die
   Kaliforniese stad San Jose en duidelik hoër as die nasionale gemiddelde
   van 16,5 persent. Bestuurdersposte en werkgeleenthede in die
   dienstesektor toon die vinnigste groei. Die mediese bedryf beslaan 27
   persent van alle werkgeleenthede in die dienstesektor.

[wysig] Brouerybedryf

   Milwaukee het vroeër met die wêreld se vier grootste brouerye gespog
   (Schlitz, Blatz, Pabst en Miller) en was ook die grootste bierprodusent
   ter wêreld. Die stad het hierdie posisie intussen kwytgeraak en net een
   van die vier brouerye het oorgebly - Miller Brewing Company, wat tans
   nog 1 700 werkers in diens het en die tweede grootste brouery in die
   land is.

[wysig] Tegnologie

   Milwaukee sal binnekort een van die eerste groot stede in die Verenigde
   State wees wat danksy die Milwaukee Wireless Initiative volledig
   draadloos gaan wees. 'n Privaatonderneming, Midwest Fiber Networks, het
   VSA-$ 20 miljoen (ZAR 143,9 miljoen) belê in die opbou van 'n draadlose
   netwerk-infrastruktuur, wat in Maart 2008 voltooi sal wees.

[wysig] Kultuur

   Die Kunsmuseum van Milwaukee
   Die Kunsmuseum van Milwaukee
   Kunsmuseum van Milwaukee: Die Quadracci-pawiljoen
   Kunsmuseum van Milwaukee: Die Quadracci-pawiljoen

   Die Kunsmuseum van Milwaukee (Milwaukee Art Museum) het tot die stad se
   belangrikste kulturele en argitektoniese besienswaardigheid ontwikkel,
   veral danksy die nuwe vleuel van die gebou wat deur die argitek
   Santiago Calatrava ontwerp en teen 'n koste van VSA-$ 100 miljoen gebou
   is. Die museum pronk met 'n brise soleil, 'n soort beweeglike sonskerm,
   wat soos die vlerk van 'n voël oopgesprei kan word.

   Milwaukee huisves daarnaas ook Amerika se Black Holocaust Museum, wat
   deur 'n oorlewende van 'n lynchmoordpoging, James Cameron, gestig is.
   Die museum behandel die geskiedenis van die Swart bevolking van die VSA
   en hulle onderdrukking in die verlede. Ander bekende museums in die
   stad sluit die Openbare Museum van Milwaukee (Milwaukee Public Museum),
   die Discovery World Museum, Betty Brinn se Kindermuseum (Betty Brinn
   Children's Museum), die Mitchell Park Horticultural Conservatory en die
   Milwaukee-distrik se dieretuin (Milwaukee County Zoo) in.

   Die musieklewe van Milwaukee het reeds voor die inkorporasie van die
   stad 'n aanvang geneem, toe die eerste georganiseerde musikale
   geselskap, die Milwaukee Beethoven Society, in 1843 gestig is. Dit is
   later vervang deur die Milwaukee Musical Society. Die musikale karakter
   van die stad is veral deur die groot getalle Duitse immigrante
   beïnvloed, en Sängerbund-feeste het gereeld plaasgevind. Die plaaslike
   konservatorium, die Wisconsin Conservatory of Music, is in 1899 gestig.

   Milwaukee het daarnaas ook 'n groot bydrae tot musiekstyle soos rock,
   jazz, soul, blues, punk, ska, industrial music, gothic music, hip hop,
   electronica en popmusiek gelewer. 'n Aantal musikante uit Milwaukee het
   nasionale en internasionale bekendheid verwerf, soos byvoorbeeld Coo
   Coo Cal, Woody Herman, Liberace en Al Jarreau.

[wysig] Feeste

   Die German Fest ("Duitse Fees") het vir die eerste keer in 1981
   plaasgevind en word nou jaarliks gedurende die laaste volle naweek van
   Julie as die grootste Duitse fees in Noord-Amerika in Milwaukee se
   Henry Maier Festival Park gevier. Die fees konsentreer op die kultuur
   van Duitsland, Oostenryk, Switserland, Luxemburg en ander Duitstalige
   gemeenskappe wêreldwyd en sluit tradisionele musiek van plaaslike en
   oorsese kunstenaars en orkeste, Duitse kookkuns en die kulturele tent
   in, waar mens 'n indruk van die verskillende historiese en huidige
   Duitssprekende gebiede soos byvoorbeeld Beiere kry. 'n Groot aantal
   Duits-Amerikaanse instellings neem aan die German Fest se parades deel.

[wysig] Verwysings

[wysig] Geskiedenis

     * Alderman, Ralph M.: From Trading Post to Metropolis: Milwaukee
       County's First 150 Years. Milwaukee: Milwaukee County Historical
       Society 1987
     * Gurda, John: The Making of Milwaukee. Milwaukee: Milwaukee County
       Historical Society 1999
     * Still, Bayrd: Milwaukee: The History of a City. Madison: State
       Historical Society of Wisconsin 1948


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Wisconsin • Stede in die VSA

