Min Shaw


   Min Shaw, gebore as Wilhelmina Jacoba Viviers (Johannesburg, 26
   November 1936) is 'n Suid-Afrikaanse musikant.

   Sy is 'n sangeres van veral ligte Afrikaanse musiek, maar latere jare
   ook van Afrikaanse sowel as Engelse Gospel. Sy het eerste met die
   liedjie Jy is my liefling van die egpaar Cissie en Willie Cooper (wat
   hulle in die jare dertig gekomponeer het) getref. Die liedjie was die
   temalied van die gelyknamige rolprent van 1968 waarin sy teenoor Franz
   Marx gespeel het.

   Inhoud

        * 1 Biografie
        * 2 Eerste opnames
        * 3 Toekennings
        * 4 Bronne

[wysig] Biografie

   Sy het musieklesse op skool aan die Hoërskool Helpmekaar geneem en ná
   skool het sy haar as onderwyseres bekwaam. Sy het aanvanklik in
   restaurante in Johannesburg en Benoni gesing, maar haar deurbraak kom
   in 1961 toe sy 'n talentkompetisie van LM Radio wen. Die prys was 'n
   reis na Londen, waar sy ook op televisie verskyn het.

[wysig] Eerste opnames

   Op aandrang van die bekende orkesleier Dan Hill het Min plaatopnames
   gemaak. Dit het gelei tot die vrystelling van haar eerste solus-sewe,
   Kleine nagtegaal, in Junie 1966. Die plaat het goed gevaar en sy het ná
   ses jaar besluit om die onderwys te laat vaar en van sang haar loopbaan
   te maak. Haar sangloopbaan is verder aangehelp deur 'n rol in die
   rolprent Hoor my lied van 1967. Die heidelied, 'n duet met Gé Korsten,
   bly een van Min se grootste treffers. Sy het ook in die rolprente Jy is
   my liefling (1968), Die Danie Bosman Storie (1969) en Lied in my hart
   (1969) teenoor Gé Korsten en Mitzi Stander gespeel.

   In haar loopbaan het min meer as 40 albums vrygestel en na raming meer
   as 500 liedjies opgeneem. Saam met Lance James het sy een van die
   gewildste Afrikaanse sangpare gevorm met trefferplate soos Bymekaar
   (1968) en Weer bymekaar (1982). Nadat sy in 1975 haar lewe aan die Here
   toegewy het, het sy hoofsaaklik geestelike plate opgeneem.

[wysig] Toekennings

   Sy het drie Sarie-toekennings gekry en twee goue plate, 'n
   platinumplaat en 'n dubbele platinumplaat (vir die rekordverkope van
   haar gospel-albums). Sy is in 1996 deur die ATKV-vereer vir haar bydrae
   tot die bevordering van ligte Afrikaanse musiek.

[wysig] Bronne

     * Pretorius, Danie C., Musieksterre van gister en vandag, J.P. van
       der Walt, Pretoria, 1998.

   Kategorie: Suid-Afrikaanse musici

