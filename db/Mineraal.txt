Mineraal


   Minerale is elemente of kristallyne verbindings van elemente wat op 'n
   natuurlike wyse in die aardkors voorkom. Minerale vorm in hidrotermale
   are, in vulkaniese en metamorfe gesteentes, en ook as die produk van
   verdamping. Minerale word geïdentifiseer op grond van hul
   kristalstruktuur, habitus, kleur, streep, glans, deursigtigheid,
   fluoressensie, hardheid, vastheid, splyting, breuk en relatiewe
   digtheid. Minerale word hoofsaaklik geklassifiseer as silikate, gedeë
   elemente, sulfiede, oksiede, haliede, karbonate of sulfate. Van die
   belangrikste minerale word hier bespreek.

   Inhoud

        * 1 Inleiding
        * 2 Mineraal vorming
        * 3 Eienskappe van minerale
        * 4 Klassifikasie van minerale

[wysig] Inleiding

   Minerale is elemente of kristallyne verbindings van elemente wat op 'n
   natuurlike wyse in die aardkors voorkom. Minerale is anorganies (word
   nie deur biologiese prosesse gevorm nie) en besit besliste chemiese
   samestellings wat slegs binne sekere grense varieer. Gesteentevormende
   minerale is die bestanddele van die gesteentes waaruit die aarde se
   kors bestaan. Ertsminerale word ontgin en verwerk vir hulle
   metaalinhoud en ook bloot vanweë die bruikbaarheid van die mineraal
   self. Sommige minerale word as juwele gebruik en word sierstene genoem.
   Sowat 2 500 verskillende minerale is al geïdentifiseer, maar hiervan
   kom net 50 tot 60 algemeen voor en is minder as twintig volop.

[wysig] Mineraal vorming

     * Hidrotermale are

   Die beste mineraalmonsters kom gewoonlik in hidrotermale are voor.
   Hidrotermale are ontstaan wanneer baie warm vloeistowwe deur krake in
   die aardkors vloei. Hierdie vloeistowwe bevat die elemente wat minerale
   vorm. Die aar kan óf heeltemal deur minerale gevul word, óf die
   minerale kan om gebreekte stukkies rots (breksies) kristalliseer.
     * Vulkaniese gesteentes

   Minerale ontwikkel in vulkaniese gesteentes wanneer gesmelte magma
   afkoel en hard word. Die digste minerale, soos olivien en pirokseen,
   vorm eerste, by die hoogste temperature, terwyl minder digte minerale,
   soos veldspaat en kwarts, later in die afkoelproses kristalliseer.
     * Metamorfe gesteentes

   Talle minerale word gevorm wanneer reeds bestaande gesteentes se
   minerale vanweë metamorfe prosesse herkristalliseer. Temperatuur- en
   drukveranderinge kan veroorsaak dat nuwe minerale uit reeds bestaande
   gesteentes kristalliseer. Verder kan die sirkulasie van sterk chemiese
   vloeistowwe ekstra elemente byvoeg, sodat nuwe minerale uit ou rotse
   kristalliseer.

[wysig] Eienskappe van minerale

   Minerale het sekere eienskappe wat help om hulle van mekaar te
   onderskei en hulle te klassifiseer. Dit sluit in:
     * Kristalstruktuur

   Die kristalstruktuur van 'n mineraal word bepaal deur die wyse waarop
   die atome waaruit die mineraal se elemente bestaan, aanmekaar gebind
   is. Die kristalstruktuur van 'n spesifieke mineraal is oral dieselfde
   en is glad nie gebonde aan waar die mineraal vandaan kom nie. Die
   geometriese vorme waarin minerale kristalliseer, kan in ses hoofgroepe
   verdeel word wat kristalstelsels genoem word. Hulle is: monoklinies,
   triklinies, kubies, tetragonaal, ortorombies en heksagonaal. In elk van
   dié kristalstelsels is verskillende kristalvorme moontlik, wat bepaal
   word deur die simmetrie van die stelsel. Alle kristallyne minerale
   behoort tot 'n spesifieke kristalstelsel en kristalklas, wat beteken
   dat hulle daarvolgens geïdentifiseer en geklassifiseer kan word.
   Voorbeelde van minerale wat vry algemeen in die natuur goedgevormde
   kristalle vorm, is piriet en loodglans, wat kubiese kristalvorme
   vertoon.
     * Habitus

   Sommige minerale kan in meer as een kristalvorm kristalliseer. Die
   habitus (manier van voorkoms) van 'n mineraal word bepaal deur die
   kristalvorm wat die beste ontwikkel is en dus die grootste
   kristalvlakke vertoon. Die omgewing waarin kristallisasie plaasgevind
   het, bepaal ook die habitus van 'n mineraal. Dus dra die temperatuur,
   druk en chemiese samestelling van die medium waaruit kristallisasie
   plaasgevind het, by tot die habitus van 'n mineraal. Die habitus van 'n
   mineraal word ook dikwels deur algemene byvoeglike naamwoorde beskryf,
   soos "naaldvormig" vir byvoorbeeld die dun, naaldagtige kristalle van
   toermalyn. Nog 'n voorbeeld is die byvoeglike naamwoord "dendritiese"
   vir die beskrywing van koper wat 'n plantaardige vorm vertoon.
     * Kleur

   Die kleur van 'n mineraal is sy opvallendste enkele eienskap, maar kan
   ongelukkig nie as 'n besliste eienskap aanvaar word nie, omdat 'n
   spesifieke mineraal in meer as een kleur kan kristalliseer. Kwarts is
   byvoorbeeld gewoonlik kleurloos, maar wanneer klein hoeveelhede
   onsuiwerhede in dié mineraal vasgevang word, kan dit in verskeie kleure
   kristalliseer, soos die pers ametis of pienk rooskwarts.
     * Streep

   Een manier om 'n mineraal se kleur vir seker te bepaal, is om die
   mineraal tot 'n fyn poeier te vergruis. Die mineraal se ware kleur kom
   dan te voorskyn en kleure wat as gevolg van onsuiwerhede veroorsaak is,
   word verloor. Die kleur van 'n fyn, verpoeierde mineraal staan bekend
   as sy streep. Dit kan ook verkry word deur die mineraal oor 'n
   ongeglasuurde porseleinplaatjie te trek sodat van die mineraalpoeier op
   die ruwe oppervlak van die streepplaatjie agterbly. 'n Mineraal se
   streep kan dikwels verskil van sy algehele kleur. Chalkopiriet, wat 'n
   diep bronsgeel kleur het, het byvoorbeeld 'n groenerige swart streep.
     * Glans

   Die manier waarop lig van 'n mineraal se kristalvlakke weerkaats word,
   word sy glans genoem. Ons onderskei tussen minerale met 'n metaalglans
   en dié met 'n niemetaalglans. Minerale met 'n metaalglans weerkaats lig
   soos wat gepoleerde metale soos yster of koper dit doen en is gewoonlik
   ondeurskynend (of opaak). Minerale met 'n niemetaalglans is gewoonlik
   ligkleurig en deurskynend. Hul glans word gewoonlik met selfverklarende
   woorde soos glasagtig, harsagtig, pêrelagtig, vetagtig, syagtig,
   diamantagtig en wasagtig beskryf.
     * Deursigtigheid

   Die deursigtigheid van 'n mineraal verwys na hoe maklik lig deur 'n
   mineraalmonster kan beweeg. Indien voorwerpe deur 'n mineraal gesien
   kan word, word dit as deursigtig geklassifiseer, byvoorbeeld
   yslandspaat. Indien lig deur 'n mineraal kan beweeg, maar voorwerpe is
   onduidelik daardeur, is die mineraal deurskynend, byvoorbeeld
   akwamaryn. Lig beweeg glad nie deur ondeursigtige minerale soos piriet
   nie.
     * Fluoressensie

   Sommige minerale, soos scheeliet en fluoriet, fluoresseer wanneer hulle
   met ultraviolet lig bestraal word.
     * Hardheid

   Die hardheid van 'n mineraal is nog 'n manier waarop dit geïdentifiseer
   kan word. Dit word bepaal deur waar te neem in watter mate die mineraal
   weerstand bied as dit met 'n harde voorwerp gekrap word. Dit is
   betreklik maklik om 'n mineraal se hardheid te bepaal, omdat 'n harder
   mineraal 'n sagter een sal krap. Die hardheidskaal wat vandag deur
   geoloë gebruik word, is deur Friedrich Mohs saamgestel en staan bekend
   as Mohs se hardheidskaal. Hy het tien minerale geneem en hulle van sag
   na hard gerangskik. Hoewel die minerale numeries harder word, is die
   spasiëring tussen hulle nie gelykmatig nie.

   Minerale se hardheid kan ook met alledaagse voorwerpe getoets word. 'n
   Mens se vingernael het byvoorbeeld 'n hardheid van ongeveer 2,5, terwyl
   die lem van 'n knipmes 'n hardheid van ongeveer 5,5 op Mohs se skaal
   het.
     * Vastheid

   Wanneer 'n mineraal se hardheid getoets word, word ook 'n idee van sy
   vastheid verkry. 'n Mineraal se vastheid gee 'n aanduiding van hoe
   sterk sy atome aan mekaar gebind is. Dit word getoets deur te bepaal
   hoe maklik die mineraal vervorm. 'n Bros mineraal, soos fluoriet,
   verpoeier maklik as dit gekrap word,terwyl 'n mineraal wat as mild
   geklassifiseer word, se splinters teen 'n mespunt bly lê, byvoorbeeld
   dié van loodglans. Gedeë goud is 'n voorbeeld van 'n snybare mineraal,
   omdat dit gekerf kan word sonder dat 'n poeier ontstaan. Pletbare
   minerale, soos goud en platinum, is snybaar, maar kan ook met 'n hamer
   tot 'n dun plaatjie vervorm word. Asbes se vesels keer na hul
   oorspronklike vorm terug nadat dit gebuig is en dus word asbes as
   elasties buigbaar geklassifiseer. Indien 'n mineraal se vesels egter
   gebuig kan word maar nie na hul oorspronklike vorm terugkeer nie (soos
   gips), is die mineraal onelasties buigbaar.

   Indien 'n mineraal glad nie met 'n hamer stukkend geslaan kan word nie
   en baie moeilik vervorm, word dit as taai bestempel, byvoorbeeld
   nefriet ('n soort asbes).
     * Splyting

   Splyting is die neiging wat sommige minerale toon om langs duidelike
   plat vlakke te breek. Atoombindings is langs dié vlakke die swakste.
   Splytingsvlakke is ewewydig aan moontlike kristalvlakke en is dus
   afhanklik van die kristalstruktuur. Die splyting van 'n mineraal word
   geklassifiseer as uitermate perfek, baie perfek, perfek, duidelik, of
   onvolkome. Dié klassifikasie word bepaal deur die ruheid van die
   gevolglike splytingsvlak. Sommige minerale word gekenmerk deur net een
   stel splytingsvlakke (splyting vind net in een rigting plaas), terwyl
   ander twee, drie, vier of in baie seldsame gevalle selfs ses kan hê.
     * Breuk

   Die ruwe, onegalige oppervlakke wat agtergelaat word wanneer sommige
   minerale met 'n geologiese hamer gekap word, word hul breuk genoem. Dit
   sluit nie die mineraal se splytingsvlakke in nie. 'n Bekende soort
   breuk word verkry wanneer glas gebreek word. Die breekvlak lyk soos 'n
   skulp en word dus as 'n skulpvormige breuk geklassifiseer. Ander tipes
   breuke is splinterig, hakerig en ongelyk.
     * Tweelingvorming

   Tweelinge word gevorm wanneer twee of meer kristalle van dieselfde
   soort simmetries, maar nie parallel nie, ten opsigte van mekaar vorm.
   Tweelinge raak aan mekaar of dring mekaar binne.
     * Relatiewe digtheid

   Die relatiewe digtheid van 'n mineraal word bepaal deur die massa van
   die mineraal te vergelyk met die massa van dieselfde volume water. Die
   relatiewe digtheid bepaal hoeveel keer die mineraal digter is as water.
   Relatiewe digtheid word numeries uitgedruk: 'n mineraal wat 'n
   relatiewe digtheid van 2,6 het, is dus 2,6 keer digter as water.
   Relatiewe digtheid is baie nuttig by die identifikasie van sommige
   minerale, veral van dié wat nie deur toetse beskadig mag word nie. Dit
   word bepaal deur die atoommassas van al die elemente waaruit die
   mineraal bestaan, asook deur hoe stewig dié atome in die
   kristalstruktuur vasgepak is.

[wysig] Klassifikasie van minerale

   Meer as 2 500 minerale is reeds geïdentifiseer. Baie van hul name kom
   uit Grieks of Latyn. Mineraalname kan ook ontstaan na aanleiding van
   die mineraal se chemiese samestelling, soos fluoriet, of sy fisiese
   kenmerke, byvoorbeeld ortoklaas. 'n Mineraal kan ook vernoem word na sy
   plek van herkoms (byvoorbeeld labradoriet) of na die persoon wat dit
   eerste ontdek het, soos boehmiet. Minerale kom nie oral ewe volop voor
   nie. Sommiges is volop, maar die meeste minerale is skaars. Slegs tien
   elemente kom volop in die aardkors voor. Die twee elemente suurstof en
   silikon, wat saam silika (silikondioksied) vorm, maak twee derdes uit
   van die inhoud van die rotsmateriaal waaruit vastelande bestaan. Die
   ander derde bestaan hoofsaaklik uit die metale aluminium, yster,
   kalsium, natrium, kalium, magnesium en titaan, terwyl die tiende
   element wat relatief volop voorkom, waterstof is.
     * Silikate

   Silikate is verbindings wat silika en 'n metaal bevat. Aangesien
   suurstof en silikon die volopste elemente in die aardkors is, is dit
   logies dat die silikate die grootste groep minerale sal vorm. Silikate
   is die hoofbestanddele van vulkaniese en metamorfiese gesteentes. Hulle
   is gewoonlik hard, deursigtig tot deurskynend en het 'n gemiddelde
   digtheid.
   Kategorie: Geologie

