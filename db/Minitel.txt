Minitel


   Minitel 1, die eerste terminaal wat in 1982 ingevoer is
   Minitel 1, die eerste terminaal wat in 1982 ingevoer is

   Minitel is 'n Franse voorloper van die huidige Internet, wat as 'n
   videoteks-gebaseerde aanlyndiens sedert die jaar 1982 deur die Franse
   poskantoor PTT (Poste, Téléphone et Télécommunications; later France
   Télécom) aangebied word.

   Die diens bied aanlynwinkels, die moontlikheid om treinkaartjies te
   bespreek, effektekoerse na te gaan, die telefoongids te raadpleeg en
   ook die eerste geselshoekies.
   Xtel, 'n emulasie van die Minitel-sagteware vir rekenaars
   Xtel, 'n emulasie van die Minitel-sagteware vir rekenaars

   Minitel word 'n groot sukses in Frankryk, veral nadat die poskantoor
   die besluit neem om die intekenare van die diens met gratis hardeware
   te voorsien. Sowat nege miljoen eenhede is tot 1999 aan ondernemings en
   privaatpersone verskaf, en volgens ramings van France Télécom is daar
   meer as 25 miljoen gebruikers, of bykans die helfte van Frankryk se
   bevolking van sestig miljoen mense.

   Die gewildheid van Minitel verswak in Frankryk aanvanklik die neiging
   om na die nuwe Internet oor te skakel. Die intekenare beskik oor 'n
   goedkope stelsel wat die aankoop van dure rekenaars oorbodig maak.
   Minitel ken ook geen kompatibiliteitsprobleme ten opsigte van harde- en
   sagteware nie en is 'n veilige stelsel vir aanlyntransaksies met
   kredietkaarte- en ander sensitiewe gegewens.

[wysig] Tegnologie

   Minitel is 'n passiewe terminaal wat net uit 'n sleutelboord en 'n
   skerm bestaan en gevolglik ook geen verwerker nodig het nie.

   Die ingeboude V.23-modem verskaf oor die telefoonlyn toegang tot alle
   Minitel-dienste; gegewens kan teen 'n snelheid van 1 200 bis per
   sekonde afgelaai en teen 75 bis per sekonde opgelaai word. Die gegewens
   kan egter nie gestoor word nie.

   Teks word volgens die videoteks-modus in ag skakerings van grys
   vertoon; daarbenewens kan ook grafiese voorstellings gebruik en beelde
   bygevoeg word.

[wysig] Minitel in ander lande

   'n Duitse BTX-toestel
   'n Duitse BTX-toestel

   Die Minitel-aanlyndiens wek al vroeg belangstelling in ander lande.
     * Belgacom se Belgiese diens het 'n groot sukses geword, totdat dit
       uiteindelik deur breëbanddienste vervang is.
     * In Suid-Afrika is Minitel deur Telkom gebruik om sy videoteksdiens
       Beltel, wat in 1986 ingestel is, by die publiek meer gewild te
       maak. Beltel was 'n elektroniese kommunikasiestelsel, wat die
       bestaande telefoonnet gebruik het om toegang tot databanke en
       rekenaardienste te verleen. Beltel is in 1999 gestaak.
     * Die Ierse Telecom Éireann (die huidige Eircom) het Minitel in 1992
       ingevoer, alhoewel dit uiteindelik by verbruikers minder gewild
       geraak het as in Frankryk.
     * Die Kanadese AlexTel-tegnologie, wat in die vroeë negentigerjare
       deur Bell Canada ontwikkel is, het eweneens op die Franse Minitel
       gebaseer. Bell bied die diens op sy plaaslike markte in Ontario en
       Québec aan, tog bly dit in wese beperk tot 'n aantal projekte in
       Montréal en ander gebiede.
     * Die Duitse ekwivalent Bildschirmtext (Btx) is net soos Minitel in
       die tagtigerjare ontwikkel. Die monopolie van die destydse Duitse
       posdiens Deutsche Bundespost het tot hoë pryse vir onder meer
       dekodeerders gelei en sodoende baie jare lank die markdeurdringing
       beperk. Uiteindelik het verbruikers rekenaargesteunde dienste bo
       Btx verkies.

   Kategorie: Frankryk

