Miriam Makeba


[wysig] Belangrikste prestasies

   Miriam Makeba, of "Mama Afrika" soos sy liefdevol deur miljoene
   vererende bewonderaars genoem word, is een van die mees prominente
   swart uitvoerende kunstenaars van die twintigste eeu en is verseker een
   van Suid-Afrika se bekendste vroue. 'n Merkwaardige sangeres en
   liedjieskrywer, sterk politieke aktivis, skrywer, aktrise en
   VN-afgevaardigde, het Makeba haar politieke en kultuurinvloed
   internasionaal gevestig. Sy was die eerste Suid-Afrikaner wat 'n Grammy
   gewen het en het voor gehore regoor die wêreld opgetree.

   Die vrou wat, volgens 'n artikel in Newsweek, sing "with the smoky
   tones and delicate phrasing of Ella Fitzgerald ... the brassy
   showmanship of Ethel Merman and the intimate warmth of Frank Sinatra"
   (met die smeulende klank en delikate bewoording van Ella Fitzgerald ...
   die astrante vertoon van Ethel Merman en die intiemheid van Frank
   Sinatra) en wie die Westerse wêreld verlei het met die klanke van haar
   Xhosa (en Zulu) liedjies, is oorlaai met internasionale toekennings.

   Sy het vir staatsmanne soos John F Kennedy, François Mitterand, Fidel
   Castro, Nelson Mandela en Hailé Selassie opgetree en het drie
   oudiënsies met die Pous gehad.

   Sy is in 1960 deur die apartheidsregering tot ballingskap gedwing en
   het 'n onvermoeibare stem van protes teen die verdrukking van die
   apartheidstaat en 'n kampvegter vir haar mense geword. Haar
   onverskrokke bepleiting van menseregte het haar die Dag Hammerskjold
   Vredesprys in 1986 besorg.

[wysig] 'n Kort lewensgeskiedenis

   Miriam Makeba is in 1932 in Johannesburg gebore. Haar pa was 'n Swazi
   en haar ma 'n Xhosa sangoma. Sy het haar debuut in 1952 as 'n sangeres
   vir The Manhattan Brothers gemaak. In 1959 het sy 'n sensasie
   veroorsaak as die hoofsanger in die swart jazzopera, King Kong, wat
   deur Suid-Afrika getoer het. Met haar optrede in die dokumentêr Come
   Back Africa in 1958 het sy internasionale erkenning verkry en is sy na
   Europa genooi. Hier is sy deur die internasionale ster, Harry
   Belafonte, raakgesien wat haar genooi het om in Amerika op te tree. Sy
   het "An Evening with Harry Belafonte and Miriam Makeba" opgeneem
   waarmee sy 'n Grammy toekenning gewen het en in Amerika 'n ster geword
   het. In 1960, toe sy probeer het om na Suid-Afrika terug te keer, is sy
   toegang tot haar geboorteland geweier en moes sy die volgende dertig
   jaar in ballingskap deurbring. Amerika het haar met ope arms aangeneem
   en sy het 'n beroemde geword wat met sterre soos Elizabeth Taylor en
   Bing Crosby omgegaan het. In 1962 word sy genooi om by JF Kennedy se
   verjaardag te sing op dieselfde nag wat Marilyn Monroe haar bekende
   verjaardaglied gesing het. In 1967 het haar lied Pata Pata, wat tien
   jaar vroeër in Suid-Afrika geskryf is, 'n treffer geword. In 1968 het
   die gasvrye welkom wat Amerika haar gegee het egter begin verflou as
   gevolg van haar vierde huwelik met die radikale swart aktivis Stokely
   Carmichael. Haar toere is gekanselleer en 'n opneemkontrak is geskend.
   President Sekou Toure van Guinee het haar genooi om na sy land te
   verhuis waar sy 'n dol opneemskedule volgehou en en as Guinese
   afgevaardigde tot die VN gedien het. Met Nelson Mandela se vrylating in
   1990 het die verandering in die politieke klimaat Miriam Makeba in
   staat gestel om na dertig jaar terug te keer na Suid-Afrika. Haar
   reünietoer in 1991 was 'n triomftog. In 1992 het sy in Sarafina
   opgetree. Sedert 1991 het Makeba 'n dol optreeskedule onderhou, 'n
   outobiografie geskryf, in verskeie plaaslike en internasionale
   tydskrifte verskyn en 'n onwrikbare voorstander van menseregte, veral
   vroueregte, gebly. Lande regoor die wêreld het op verskillende wyses
   aan haar eer betoon: van 'n straatnaam in haar eer tot die toekenning
   van 'n orde van verdienstelikheid. Sy besit eredoktorate van Spellman
   Kollege (Atlanta, Georgia) en die Universiteit van Kaapstad.
   Kategorie: Suid-Afrikaanse musici

