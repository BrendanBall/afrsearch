Misdaadroman


   Die misdaadroman (dikwels ook speurverhaal of spanningsroman genoem) is
   'n literêre genre wat gewoonlik 'n misdaad en sy ondersoek en
   vervolging deur die polisie, 'n professionele speurder of 'n privaat
   persoon behandel. Die genre is tradisioneel eerder by die "lae"
   literatuur gereken, maar is vanweë sy storie-elemente en sy
   psigologiese diepsinnigheid lankal eweneens deur literêre skrywers
   benut sodat die ou grense tussen die tipies voorspelbare
   ontspanningsliteratuur en die hoë genre vervaag het.^[1] Die
   swaartepunte en sienswyses van misdaadromans strek oor 'n wye spektrum
   en maak 'n indeling in 'n aantal subgenres noodsaaklik.

   Inhoud

        * 1 Speurverhaal en spanningsroman
             + 1.1 Speurverhaal
             + 1.2 Spanningsverhaal
        * 2 Verwysings

[wysig] Speurverhaal en spanningsroman

   Die Afrikaanse skryweres Chanette Paul het die literêre terminologie,
   wat Carol Wheat in haar boek How to Write Killer Fiction^[2] gebruik,
   verafrikaans om ter wille van 'n literêre model 'n onderskeid tussen
   speurverhaal (Engels: mystery) en spanningsverhaal (Engels: suspense)
   te maak.^[3]

[wysig] Speurverhaal

   Die tradisionele speurverhaal word deur 'n eenvoudige struktuur
   gekenmerk waarin die duidelike onderskeid tussen goed en kwaad sentraal
   staan. Die verhaallyn begin met 'n versteuring van die openbare orde
   deur 'n moordsaak of enige ander ernstige oortreding.^[4] Die skrywer
   konfronteer die leser met die kompleksiteit van die misdaad - enige
   inligting oor die agtergrond word van die leser weerhou.

   Die speurpersoon begin om op 'n groep verdagtes te konsentreer en gaan
   alle spore en leidrade na wat die misdadiger gelaat het. Gewoonlik word
   daar veronderstel dat geen moord of misdaad "perfek" kan wees maar
   eerder met 'n legkaart vergelyk moet word - die misdaad is moontlik op
   die ingewing van die oomblik gepleeg, en dit kán verstaan en gepeil
   word deur alle spore te lees. Selfs al het die skuldige sy misdaad
   deeglik beplan en vooruit gedink, beredeneer die speurpersoon die dinge
   met verstand, hou kop en gebruik sy vaardighede en ervaring om die
   misdadiger uiteindelik vas te trek en die openbare orde te herstel.

   Die ondersoek is roetinewerk vir die speurpersoon wat self geen of min
   karakterontwikkeling of -groei ondergaan nie. Die leser word veral op
   intellektuele vlak bevredig deurdat hy die magspel tussen speurpersoon
   en misdadiger mag volg - totdat hy vasgetrap word, bly die skelm 'n
   bedreiging.

[wysig] Spanningsverhaal

   In teenstelling met die speurpersoon in 'n tradisionele speurverhaal is
   die hoofkarakter in 'n spanningsverhaal of rillerroman geen
   professionele speurder nie, maar eerder 'n persoon wat 'n nagmerrie
   beleef nadat iemand wat na aan haar of hom gestaan het vermoor is.
   Hierdie subgenre konsentreer nie op intellektuele vaardighede nie, maar
   op die gevoelens en emosies van die hoofkarakter wat onverwags deur 'n
   misdaad geraak word. Anders as die professionele speurderspersoon kry
   sy of hy nie die geleentheid om die situasie van buite af en objektief
   te beredeneer nie en moet buite haar/sy vertroude verwysingsraamwerk
   beweeg en nuwe vaardighede aanleer om te kan oorleef en seëvier.

   Die skrywer gee aan die leser meer inligting as wat die hoofkarakter
   ter beskikking het, en bevredig haar/hom op emosionele vlak terwyl
   sy/hy die karaktergroei en -ontwikkeling van die literêre figuur mag
   dophou. Dit gaan nie soseer om die vraag wie die skuldige is, maar
   eerder om oorlewing. Die hoofkarakter moet sy eie tekortkomings oorwin
   en verraaiers identifiseer. Die spanningsverhaal bevat elemente van
   aksie- en gruwelrolprente en behels derhalwe nie noodsaaklik 'n
   oorwinning van goed oor kwaad nie.

[wysig] Verwysings

    1. ^ Chris van der Merwe: Etienne van Heerden - Kikoejoe. In: LitNet -
       LeesKringe
    2. ^ Wheat, Carol: How to Write Killer Fiction. The Funhouse of
       Mystery & the Roller Coaster of Suspense. Santa Barbara, CA:
       Perseverance Press/John Daniel & Company 2003
    3. ^ Paul, Chanette: Daar is meer as een manier om naels te kou. In :
       LitNet, 14 Desember 2007
    4. ^ Wessels, Andries: Die problematisering van die etiese: Deon Meyer
       se "Infanta" as hardboiled misdaadroman. In: Tydskrif vir
       Letterkunde 44 (2), 2007, bl. 105 Aanlyn beskikbaar: www.up.ac.za
       (PDF-lêer)

