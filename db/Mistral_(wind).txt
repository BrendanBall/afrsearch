Mistral (wind)


   'n Kurkeik, wat deur die Mistral gevorm is
   'n Kurkeik, wat deur die Mistral gevorm is
   'n Lenticulariswolk
   'n Lenticulariswolk

   Die Mistral (mistrau in Provensaalse Oksitaans, mistral in die
   Oksitaans van Languedoc, mestral in Katalaans en maestrale in
   Korsikaans) is 'n sterk tot baie sterk wind, wat uit noord- tot
   noord-westelike rigting oor die noorde van Wes-Mediterreense bekken,
   veral Frankryk en Italië, waai. Die naam Mistral is afgelei van die
   Provensaalse woord vir "meester". Die wind word in Suidwes-Frankryk ook
   tramontane genoem, terwyl die term mistral oorwegend in Provence en
   langs die Côte d'Azur gebruik word. Die wind kan egter tot by die suide
   van die Baleariese Eilande en die noordelike Tunisië waai.

   Die baie sterk Mistral word ook Aurassos genoem, die baie koue Mistral
   Cisampo. Tipiese kenmerke is 'n wolkelose donkerblou hemel, 'n
   uitstekende vergesig, 'n indrukwekkende nagtelike sterrehemel en soms
   ook 'n skielike daling in temperatuur. 'n Duidelike voorbode van 'n
   weersgesteldheid, waarby die Mistral skielik begin waai, is die
   opvallende Lenticulariswolke. Die Mistral waai dikwels dae lank en tree
   gereeld op sowat 100 dae van die jaar op, sodat talle bome in die
   Rhônevallei in die suidelike windrigting geboë is.
   'n Skematiese diagram van die Mistralwind
   'n Skematiese diagram van die Mistralwind

   Die Mistral het sy oorsprong in Arktiese poollug, wat die Mediterreense
   gebied binnestroom. Die bergreekse van die Alpe en Pireneë vorm 'n
   natuurlike versperring, maar tussen hierdie gebergtes dring die koue
   lugmassas die Rhônevallei binne. As gevolg van hierdie kanalisering of
   trefter-effek bereik die windsnelhede hier gereeld 50 tot 75 kilometer
   per uur, in buie selfs meer as 100 km/h. Die Mistral is baie droog en
   absorbeer vog van die grond. Dit beïnvloed dus ook die bosbrandgevaar
   in Provence.

   Die Mistralwind het tydens die FIFA Wêreldbekertoernooi in 1998 groot
   probleme vir die sokkerspanne van Suid-Afrika en Frankryk geskep. Die
   span, wat tydens die wedstryd teen die wind gespeel het, kon die bal
   soms nouliks vorentoe skop nie.

   'n Tipiese weersituasie, waarby die Mistral optree, is 'n
   hoogdrukgebied oor die Golf van Biskaje en 'n laagdrukgebied oor Italië
   as gevolg van Arktiese lugmassas uit die noorde, wat oor die Britse
   Eilande tot by die noord-westelike gebiede van die Middellandse See
   stroom. Naby Genua ontstaan dikwels 'n depressie.

   Sommige bronne definieer die Mistral ook as 'n valwind uit die berge
   van die Sentraalmassief, wat in vergelyking met die warmer
   Mediterreense lug as koud waargeneem word.
   Kategorieë: Frankryk • Wind

