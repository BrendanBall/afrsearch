Moderne geskiedenis van Israel - Diaspora (1918)


   Die antieke geskiedenis van Israel was vol geweld, oorloë, ballingskap,
   die verdwyning van die Tien Stamme van Israel en uiteindelik die
   Diaspora of verstrooiing van die Joodse volk na verskillende lande in
   Asië, Afrika en Europa.

   Joodse geskiedskrywers beskou die jaar 538 v.C. as die keerpunt in die
   geskiedenis van die streek omdat dit van daardie tyd af opeenvolgend
   regeer is deur verskillende vreemde magte, insluitende die Perse, die
   Hellenistiese Grieke, die Romeine, die Bisantyne, die Moslems, die
   Christen-kruisvaarders en die Ottomaanse en Britse Ryke. Die tweede
   artikel het oor die eerste vier heersers gegaan. In hierdie artikel
   word die oorblywende vyf ryke bespreek. In vele opsigte is die moderne
   geskiedenis van Israel 'n herhaling van die gebeure wat in antieke tye
   plaasgevind het.

   Inhoud

        * 1 Romeinse heerskappy (63 v.C. - 313 n.C.)
        * 2 Bisantynse heerskappy (313-636 nC)
        * 3 Arabiese heerskappy (636-1099 nC)
        * 4 Kruisvaarders (1099-1291 nC)
             + 4.1 Kiddoesj HaSjem
             + 4.2 Tweede Kruistog
             + 4.3 Nederlaag van die Kruisvaarders
        * 5 Mammelukse heerskappy (1291-1516)
        * 6 Mongoolse oorheersing
        * 7 Eerste Immigrasie
        * 8 Tweede Immigrasie
        * 9 Pan-Arabiese nasionalisme

[wysig] Romeinse heerskappy (63 v.C. - 313 n.C.)

   Die Diaspora het op klein skaal in 597 v.C. begin met die wegvoering
   van Jode na Babilon, maar het ná 70 nC momentum gekry toe die Romeine
   eers Jerusalem met die grond gelyk gemaak en daarna die Joodse
   revolusionêre by die bergvesting Masada verslaan het. Ná die Diaspora
   het Bar Kochba in 132 nC 'n opstand teen Romeinse oorheersing gelei.
   Tydens dié opstand is Jerusalem en Juda tydelik herower totdat Bar
   Kochba drie jaar later in 'n geveg naby Bethar in die heuwels van Judea
   gesterf het. As straf vir hierdie vergryp het die Romeine Jerusalem
   herdoop na Aelia Capitolina en Judea het as Palestina bekend gestaan.
   Dit is gedoen om Joodse identifikasie met die Land van Israel uit te
   wis. Die oorblywende Joodse gemeenskap het na noordelike dorpe in
   Galilea uitgewyk. Die verwoesting van Jerusalem en die Tempel was
   katastrofaal vir die Joodse volk. Honderde duisende Jode het in die
   beleg van Jerusalem en elders in die land omgekom en duisende meer is
   as slawe verkoop. In ongeveer 200 nC is die Sanhedrin, die opperste
   wetgewende en regsplegende liggaam van die Joodse volk, na Tiberias
   verskuif. Gedurende hierdie tydperk het die hoof van die Sanhedrin,
   rabbi Jehuda (Juda die Prins) die Joodse mondelinge wette wat as Misjna
   bekend staan, opgestel en die klein oorblywende Joodse gemeenskap het
   geleidelik hul gemeenskapslewe begin hervat.

[wysig] Bisantynse heerskappy (313-636 nC)

   Die Bisantynse Ryk is aan die einde van die vierde eeu gestig toe
   keiser Konstantyn tot die Christendom bekeer is. Gedurende sy regering
   het Israel oorwegend Christelik geword en kerke is op Christelike
   heilige plekke in Jerusalem, Betlehem en Galilea gebou.
   Christen-kloosters is ook in dele van die land opgerig. Hoewel vorige
   heersers die Jode toegelaat het om hulself te regeer, is die reg om
   openbare poste te beklee gedurende die Bisantynse heerskappy ingetrek.
   Hulle is ook verbied om Jerusalem binne te gaan, behalwe op Tisha b'Av
   om oor die verwoesting van die Tempel te treur. Die Persiese inval van
   614 nC het 'n verposing van Bisantynse oorheersing gebied, maar was van
   korte duur. In 629 het die Bisantynse leër daarin geslaag om Jerusalem
   te herower en die Joodse bevolking is weer uitgedryf.

[wysig] Arabiese heerskappy (636-1099 nC)

   Die stigter van die Islamitiese geloof, die profeet Mohammed, het sy
   nuwe geloof - 'n kombinasie van Christelike, Joodse en heidense
   Arabiese teologieë en konsepte - aan sy Joodse bure in Mekka probeer
   bekendstel. Hulle het sy teologie verwerp en sodoende die aggressie
   tussen sy volgelinge, Judaïsme en die Christendom aan die gang gesit
   wat tot vandag toe voortduur. In 634 nC het die Moslems 'n
   driepunt-aanval teen Judea geloods en die Bisantynse leër by die Beit
   Guvrin- en Jarmuk-riviere verslaan. Dit het aan hulle beheer oor die
   grootste deel van Judea gegee. Hulle het verder gegaan en Sirië,
   Noord-Afrika en 'n groot deel van Babilonië verower. Nòg Jerusalem nòg
   Caesarea is met geweld ingeneem, maar ná 'n lang beleg het hulle
   oorgegee sonder dat hulle verower is. Teen 637 nC is die Bisantynse
   heerskappy in Judea beëindig. Die Moslem-ryk in Juda is onder die
   heerskappy van die Oemajjad-dinastie gevestig. Dié dinastie is in drie
   dele verdeel en elk is deur 'n prins - 'n kalief genoem - beheer. Die
   eerste kalief wat in Judea regeer het, was Omar. Hy het oorspronklik
   vanuit die hoofstad van Oemajjad, Damaskus, regeer. Toe hy uiteindelik
   in Jerusalem aankom, was hy geskok oor die hoeveelheid rommel wat op
   die Tempelberg ophoop het en het onmiddellik die Berg begin opruim. Hy
   het selfs planne begin maak om 'n altaar op die terrein van die groot
   rots te bou wat volgens Joodse oorlewering die rots is waarop Abraham
   amper vir Isak geoffer het. Volgens Moslemse oorlewering is die rots
   ook heilig omdat dit die plek is waar Mohammed - nadat hy sy perd
   Boerak vasgemaak het - na die hemel gespring het om by die engel
   Gabriël te wees. Omar het nie die geleentheid gekry om sy altaar te bou
   nie, maar toekomstige kaliefs het wel en in 691 nC is die Rotskoepel
   voltooi. Gedurende dieselfde tydperk is 'n moskee op die Tempelberg
   gebou. Dit staan bekend as die el-Aksa-moskee (die Moskee van Aksa).

   Hoewel die Oemajjads die Jode geduld het, is hulle nie toegelaat om
   deel te hê aan die regering nie. Die Moslems het ook nie die Jode se
   ekonomiese potensiaal benut nie. Dit het egter in die agtste eeu
   verander toe die Oemajjad-dinastie deur die Abbasiede-dinastie
   omvergewerp is. Die Oemajjad-oorlewendes het na Spanje gevlug en die
   Abbasiede het Bagdad in Babilon hul hoofstad gemaak.

   Hoewel die Abbasiede die vreemdelinge verwelkom het en hulle toegelaat
   het om deel aan hul regering te hê, is Jode en Christene as
   tweedeklas-burgers beskou. Hulle is verbied om die Koran te lees, huise
   hoër as 'n moskee te bou, openbare rituele te beoefen, perd te ry of
   met Moslem-vroue te trou. Hulle moes ook 'n spesiale serp en 'n geel
   lapwapen dra. Nie-gelowiges moes ook bykomende belasting betaal.
   Ondanks hierdie beperkings was die Joodse bestaan onder die
   Abbasiede-heerskappy 'n groot verbetering op die Oemajjad-heerskappy.
   Gedurende hierdie tyd is die finale redigering van die Talmoed
   gekodifiseer.

[wysig] Kruisvaarders (1099-1291 nC)

   Intussen, in Europa, het pous Urbanus II in 1095 'n heilige oorlog of
   Kruistog teen die Moslems verklaar. Die doel was om die Heilige Land te
   herower en dit aan die Christendom terug te besorg. Duisende dorpenaars
   het op sy oproep gereageer, aangesien die feodale stelsel in Europa
   begin verbrokkel het en die grondbaronne en die Kerk miljoene dollar
   aan die Joodse geldskieters geskuld het wat die geld vir die bou van
   groot katedrale in Europa verskaf het. Die mense het honger gely as
   gevolg van droogtes en hongersnood in die streek en Urbanus se oproep
   was 'n geleentheid om uiting aan hul frustrasie en haat te gee. Die
   horde, onder leiding van opruiers, het 'n meer tradisionele vyand van
   Christus gevind, baie nader as die Heilige Land - naamlik die Jode in
   die Rynland. Voordat die ridders van Europa nog hul leërs begin
   organiseer het, is 'n "Kruistog" van Christene verklaar. Die horde se
   haat is aangevuur deur die woorde van 'n gerespekteerde ridder,
   Godfried van Boeljon, wat verklaar het dat hy nie uit sy land na die
   Heilige Land sou vertrek voordat hy die kruisiging van Christus gewreek
   het deur Joodse bloed met sy eie hande te laat vloei nie. Die
   "Kruisvaarders" het in April 1096 naby die welvarende Joodse
   gemeenskappe in die Rynland bymekaargekom, maar eers op 3 Mei aangeval.
   Die aanvalle het tot in Junie voortgeduur. Hoewel van die edellui die
   Jode probeer beskerm het, het die ontstoke horde meer as 1 000 Jode by
   Worms afgemaai. In Mainz is meer as 1 300 Jode doodgemaak. Voordat die
   Kruisvaarders Europa verlaat het, is meer as 10 000 Jode vermoor.

[wysig] Kiddoesj HaSjem

   Die aanvalle op die Jode in die Rynland het tot die stigting van
   Kiddoesj HaSjem as 'n beginsel in die Joodse samelewing gelei. Kiddush
   HaShem beteken letterlik die 'Heiligmaking van die Naam' (van God). In
   die Talmoed word dit verstaan as die bereidheid om as 'n Joodse
   martelaar te sterf. Die Kruisvaarders het, in hul ywerige pogings om
   hul onderskeie lande van ongelowiges te suiwer, dikwels Jode probeer
   dwing om hulle tot die Christendom te bekeer. Hoewel sommige toegegee
   het, het die meeste Jode, wat bekering as afgodediens beskou, verkies
   om te sterf, wat Kiddoesj HaSjem 'n geskiedkundige werklikheid gemaak
   het. Kruisvaarders verower Jerusalem Teen 1099 was die ridders
   uiteindelik georganiseer. Hulle het per boot in Libanon aangekom en
   voorbereidings getref om met die kus langs na Jerusalem te marsjeer. Ná
   vele bittere gevegte en ontberings het die Kruisvaarders tot by die
   mure van Jerusalem voortgeploeter. Hulle het die stad op 15 Julie 1099
   verower. Toe hulle eers binne die mure was, het die Kruisvaarders nog
   'n bloedbad ontketen en meer as 20 000 mans, vroue en kinders vermoor -
   die meeste van hulle Jode. Ná die val van Jerusalem het hulle
   stelselmatig voortgegaan om ander groot stede in die streek te verower,
   insluitende Caesarea, Jaffa, Akko, Haifa en Beiroet. In elkeen van
   hierdie stede het hulle groot Kruisvaarder-forte gebou om hulle teen
   teenaanvalle deur die Moslems te beskerm. In 1110 het hulle oos gedraai
   en forte by Montfort, Yehi Am, Tiberias, Nimrod, Belvoir en ander
   strategiese plekke gebou. Daarna het hulle suid beweeg en Jerigo,
   Betlehem, Askelon, Ramleh en Eilat verower. Teen 1120 was die hele
   gebied wat eens koning Dawid se koninkryk was, in die hande van die
   Kruisvaarders. Naas die forte het hulle ook groot altare in die Kerk
   van die Heilige Graf (die amptelike plek waar Jesus doodgemaak, gesalf
   en begrawe is), die Kerk van die Kruis (die amptelike plek van die boom
   wat vir Jesus se kruis gebruik is), koning Dawid se graf en Jesus se
   amptelike geboorteplek in Betlehem opgerig. Hulle het ook groot
   Tempeliersale in Akko, Ramleh en Jerusalem gebou.

[wysig] Tweede Kruistog

   In 1146 het die Moslems, onder aanvoering van 'n briljante jong
   generaal met die naam Saladin, die land begin herower. Dit het tot die
   Tweede Kruistog gelei wat deur pous Eugenius III uitgeroep is. Die
   skare, reeds daaraan gewoond om Jode dood te maak, het hulle outomaties
   tot die Joodse kwartiere gewend om nog 'n bloedbad te begin. Hierdie
   keer het die Jode beskerming uit 'n onverwagse oord ontvang. 'n Uiters
   gerespekteerde Christen, Bernardus van Clairvaux, het 'n reeks briewe
   aan die Christen-gemeenskappe geskryf en hulle aangesê om nie die Jode
   leed aan te doen nie. Daarbenewens was die meeste Jode in Frankryk en
   Duitsland gereed om die horde teen te staan. Hulle het groot bedrae aan
   omkoopgeld aan verskeie biskoppe en edelmanne betaal om hulle te
   beskerm en tot almal se verbasing het dit gewerk. Minder as 200 Jode is
   in Europa doodgemaak voordat die Kruisvaarders op hul tog na die
   Heilige Land vertrek het. Die Tweede Kruistog het aan die begin nogal
   welslae behaal en die Kruisvaarders het daarin geslaag om Askelon,
   Tiberias en verskeie kusdorpe te herower. Nadat verskeie gevegte gewen
   is, het hulle egter die oorlog verloor, geheel en al as gevolg van
   Saladin se briljante krygsvernuf. Saladin het die land beter as hulle
   geken en geveg op 'n manier wat aan hulle onbekend was. In plaas
   daarvan om uit te marsjeer en soos ware ridders groot swaarde rond te
   swaai, het die Moslems stormtaktiek gebruik, gevolg deur dubbele
   aanvalle deur versterkings - 'n konsep wat vir die Kruisvaarders
   heeltemal nuut was.

[wysig] Nederlaag van die Kruisvaarders

   In 1187 is die Kruisvaarders verslaan in 'n beslissende geveg net wes
   van die See van Kinneret, by 'n plek met die naam Hattin. Die
   Kruisvaarders het hulle sonder water bevind en wyslik besluit om oor te
   gee. Die ander stede na die ooste, weste en suide het ook oorgegee, wat
   Judea in Moslem-hande gelaat het. Die Kruisvaarders het hulle noord tot
   by Tirus teruggetrek, waar hulle op versterkings uit Europa gewag het.
   Toe Europese Christene van die Kruisvaarders se nederlaag hoor, was
   hulle woedend. Al wat Europese Jode van 'n grootskaalse slagting gered
   het, was die ingryping van keiser Frederik I van Pruise, wat beveel het
   dat Jode nie doodgemaak mag word nie. Intussen het Christen-Europa vir
   die Derde Kruistog begin voorberei in reaksie op 'n oproep van pous
   Innocentius III in 1198. As aansporing het hy ewige redding aangebied
   aan almal wat in die stryd teen die vyand in die Heilige Land sterf en
   ook al die Kruisvaarders se skulde aan Jode nietig verklaar. Die
   Kruisvaarders het daarin geslaag om sommige stede in die Heilige Land
   te herower, maar die Moslems het die grootste deel van die gebied
   beheer. Christene is egter toegelaat om pelgrimstogte na Jerusalem te
   onderneem. Talle ander Kruistogte het op die derde een gevolg, maar
   feitlik nie een van hulle kon die welslae van die Eerste Kruistog
   nadoen nie. Die situasie in die Heilige Land het amper tot normaal
   teruggekeer toe die Mongole en die Mammelukke die land binnegeval het.

[wysig] Mammelukse heerskappy (1291-1516)

   Intussen het die Ajjoebiede-regeerder, wat in Egipte gebaseer was, 'n
   nuwe verweer teen die Christene ontwikkel - hulle het slawe gevang en
   as hul soldate opgelei. Die slawe-soldate het as Mammelukke bekend
   gestaan en is deur die sultan en verskeie emirs gewerf onder die
   Kiptsjak-Turke wat in die gebied van die benede-Volga-rivier in
   suidelike Rusland gewoon het. Die Mammelukke het nie net onderrig in
   die Moslem-geloof ontvang nie, maar was ook verplig om hul lewens aan
   militêre opleiding te wy. Teen die tyd dat hulle oud genoeg was om te
   veg, was hulle goed opgelei en absoluut lojaal aan mekaar en hul
   bevelvoerders. Teen die dertiende eeu het die Ajjoebiede-dinastie -
   veral in Kaïro - vinnig agteruitgegaan ná die dood van hul leier,
   el-Kamil. Toe die Sewende Kruistog plaasvind, het dit 'n rebellie
   ontketen wat deur die Mammelukse hoofman Baibars gelei is. Hy het die
   sultan en die kalief doodgemaak en seker gemaak dat 'n seuntjie, wat
   hom nie sou teenstaan nie, die kalief se plek inneem. Só het die slawe
   regeerders geword.

[wysig] Mongoolse oorheersing

   Dieselfde tyd het die Mongoolse leier Djenghis Khan 'n konfederasie van
   nomadiese stamme teen die Moslems gelei. In 1220 het hulle Samarkand en
   Bukhara ingeneem en voortgegaan om Rusland, Sentraal-Europa, noordelike
   Iran en Kaukasië te verower. Hulle het ook China verower. In 1258,
   onder aanvoering van Hulagu Khan, het hulle Bagdad ingeneem en 'n einde
   aan die eens glorieryke Abbasiede-ryk gemaak. Nadat Irak verower is,
   het die Mongole na Sirië en daarna Egipte opgeruk. In 1260 is Palestina
   aangeval, maar daar het hulle die Mammelukke teëgekom. Die Mammelukke,
   gewaarsku deur 'n reeks seinvure wat van Irak tot in Egipte gestrek
   het, kon hul magte betyds byeenbring om die Mongole by 'Ayn Jalut naby
   Nasaret te ontmoet en te verslaan. Die Mammelukke het nou oor Egipte en
   Palestina geheers. Mammelukke weer aan bewind Hul oorheersing van
   Egipte en Palestina van 1260 tot 1517 het rampspoedige gevolge vir die
   Jode gehad. Toe Baibars sultan geword het, was een van sy eerste stappe
   om te dreig om al die Jode in hul sinagoges te verbrand. Die Jode is
   gedwing om weer vernederende klere te dra, verbied om aan die regering
   deel te neem en slegs toegelaat om nederige werk te verrig. Hulle is
   nie toegelaat om op enige diere behalwe donkies te ry nie - en dan ook
   net met dwarssale. Hulle is verbied om wyn te drink en hul huise is
   gereeld deursoek. Die ryker Jode het hulle oor die algemeen tot Islam
   bekeer sodat hulle ekonomies suksesvol kon bly, en die armer Jode het
   gevlug. In 1380 is 'n nuwe Turks-Mongoolse konfederasie saamgeflans
   deur nog 'n wêreldveroweraar, Tamerlan, wat daarop aanspraak gemaak het
   dat hy 'n afstammeling van Djenghis Khan was. Onder Tamerlan het die
   Mongoolse hordes Sentraal-Asië, Indië, Iran, Irak en Sirië
   binnegestroom, Aleppo en Damaskus beset en die Mammelukke bedreig -
   maar nie verslaan nie. 'n Nuwe groep Mammelukke (die Cirkasiërs) het
   oorgeneem, maar die lot van die Jode onder hul regering het geensins
   verbeter nie. Ovadia Bertinoro het op sy reise deur Egipte en Palestina
   feitlik geen Joodse gemeenskappe aangetref nie, behalwe in Kaïro. Die
   Jode is oral aan tirannie en afdreiging onderwerp. Die Mammelukke het
   daarin geslaag om die Joodse gemeenskap te verarm en hul bestaan in
   Palestina tot vier stede te beperk, naamlik Jerusalem, Hebron, Safed en
   Tiberias. Ottomaanse heerskappy (1516-1918 nC) Toe die Jode in 1492 uit
   Spanje verban is, het baie van hulle na Turkye gevlug. Hulle het die
   Spaanse kultuur, administratiewe en handelsondervinding en tegniese
   kennis, wat die gebruik van kanonne en buskruit ingesluit het, met
   hulle saamgebring. Die sultan van die Ottomaanse Turke het hul
   immigrasie aangemoedig en in 1516 het die Turke 'n groot oorwinning by
   Aleppo behaal wat aan hulle beheer oor die Land van Israel besorg het.
   Die Turke het die verantwoordelikheid vir die handhawing van vrede en
   die insameling van belasting in die streek aan die Bedoeïene-stamhoofde
   toevertrou. Laasgenoemde het nie daarin belanggestel om die grond in
   stand te hou nie en het groot bedrae geld van die arm Arabiese
   huurboere en die Jode wat in die land probeer oorleef het, afgepers. In
   die sewentiende, agttiende en negentiende eeu het toestande algaande
   versleg. Die plaaslike owerhede in die Land van Israel was heeltemal
   onafhanklik en het voordeel getrek uit hul vermoë om geld uit die armes
   te pers. Die grond het geweldig agteruitgegaan; erosie het die berge
   van bogrond gestroop en malariamoerasse het groot gedeeltes van die
   noorde bedek. Die Jode in die Land van Israel kon nie op eie stoom
   oorleef nie. Die belasting was te hoog en hulle het nie die middele
   gehad om finansieel onafhanklik te raak nie. Hulle was van die Jode van
   Europa afhanklik om geld (chalukah) aan hulle te stuur wat vir
   omkoopgeld, sopkombuise, sabbatskos vir die armes en brandstof vir die
   winter gebruik is. Dit was 'n deurlopende voorbeeld van Jode wat na
   Jode omsien. Dit was vir Europese Jode belangrik dat Jode in die Land
   van Israel moes oorleef. In 1856 het die groot Joodse filantroop sir
   Moses Montifiore daarin geslaag om 'n klein groepie Jode te oorreed om
   hul eie nedersetting buite die mure van Jerusalem te begin, ondanks die
   fisieke gevare van rowers en wilde diere.

   Sir Montifiore het 'n ry huise buite die stadsmure gebou, asook 'n
   windmeule om koring te maal, in die hoop dat die paar nedersetters
   selfonderhoudend sou wees. Hy het geld aangebied aan enigiemand wat
   bereid was om in sy nuwe nedersetting te oornag. Hoewel dit nie 'n
   groot sukses was nie, het hierdie nedersetting, Yemin Moshe (die
   Regterhand van Moses genoem), die idee by Jerusalem se arm Joodse
   bevolking laat posvat dat hulle hulle met veiligheid buite die
   stadsmure kon vestig. Yemin Moshe het die geboorte van die nuwe,
   moderne stad Jerusalem verteenwoordig.

[wysig] Eerste Immigrasie

   In 1870 het een van die Joodse selfhelp-organisasies, die Alliance
   Israelite Universelle, grond by die Turkse owerheid gekoop en 'n
   landbouskool by Mikveh Israel begin. In 1878 is nedersettings by Petach
   Tikvah en Rosh Pinna aangelê, maar albei moes as gevolg van malaria
   laat vaar word. In 1882 het 'n groep van vyftien idealistiese Jode van
   Rusland af gevaar met die voorneme om hul eie landbounedersetting te
   begin. Hulle het gehoor van die mislukte pogings by Rosh Pinna en
   Petach Tikvah, maar gehoop dat hulle meer suksesvol sou wees. Die groep
   het hulself die BILU, 'n akroniem vir die Hebreeus "Huis van Jakob,
   laat ons opgaan", genoem. Hulle verteenwoordig - sover bekend - die
   eerste Joodse immigrasie na Palestina met die politieke doel om 'n
   Joodse tuisland te vestig. Hierdie groep staan bekend as die Eerste
   Aliyah (Opgaan) of Eerste Immigrasie. Die BILU het na Mikveh Israel,
   die landbouskool, gegaan, waar hulle verskriklike ontberings gely het.
   Hulle het 'n onafhanklike nedersetting, Rishon L'Tziyon (die Eerste by
   Sion), gebou wat amper misluk het omdat daar nie genoeg vars water was
   nie. Uit desperaatheid het die BILU hulle na baron Edmund de Rothschild
   gewend om hulp. Baron de Rothschild het die BILU van fondse,
   landboudeskundiges en Franse wingerdstokke voorsien om 'n wynbedryf in
   Palestina te begin. Rishon L'Tziyon het weer lewe gekry toe hy geld van
   die baron ontvang het om 'n diep put te grawe. In ruil daarvoor het die
   BILU probeer om die baron se druiwe te kweek. Onder sy toesig is die
   nedersetting Zichron Yaakov (naby Haifa) gestig.

[wysig] Tweede Immigrasie

   In Oos-Europa het die situasie vir die Jode onhoudbaar geword en al hoe
   meer immigrante het hul pad na die Heilige Land gevind onder die
   beskerming van Pinsker se Lovers of Zion. Die meeste van die immigrante
   het hulle in die hawestad Jaffa gevestig, terwyl ander na Jerusalem
   gegaan het. Party is noord na Tzfat, die stad van die Kabbalah en
   tuiste van Joodse mistisisme. Ander is deur die idealistiese BILU
   geïnspireer en het by hulle aangesluit. Die nedersetters het daarin
   geslaag om nedersettings by Gederah (1884), Mishmar HaYarden (1890),
   Hadera en Rechovot (albei in 1891) te vestig. Die oorgrote meerderheid
   van die BILU het òf opgegee en Israel vir ander toevlugsoorde verlaat
   òf gesterf. Hulle het nie daarin geslaag om 'n Joodse politieke
   teenwoordigheid te vestig soos hulle gehoop het nie, maar die
   idealistiese Jode van die Eerste Aliyah het - met groot persoonlike
   opoffering - die eerste selfonderhoudende landbounedersettings in
   Palestina in 2 000 jaar tot stand gebring. Tussen 1904 en 1914 het
   ongeveer 40 000 Jode uit Rusland gevlug en in Palestina aangekom. Die
   oorgrote meerderheid van hulle is onwettig weg, omdat Turkye Joodse
   immigrasie verbied het. Jode is toegelaat om net drie maande in die
   Land van Israel te bly, maar omkoopgeld het die Turkse beamptes in
   Palestina se monde gesnoer. Hoewel 'n aantal van hierdie Joodse
   immigrante godsdienstig was en by die groot tradisionele gemeenskap in
   Jerusalem aangesluit het, het die grootste meerderheid van hierdie
   tweede groot immigrasie, die Tweede Aliyah genoem, bestaan uit
   idealistiese, jong, sekulêre Jode, gretig om 'n nuwe Joodse tuisland
   tot stand te bring. Hulle is beïnvloed deur die idees van Ber Borochov
   en ander Sosialistiese Sioniste, wat getoon het dat Sionisme met
   demokratiese sosialisme bestaanbaar kon wees. Dit was hierdie groep wat
   baie van die politieke instellings gestig het wat vir 'n onafhanklike
   nasie nodig was. Politieke komitees, organisasies en verenigings is
   gestig, almal onder die sambreel van die Wêreld-Sionistebeweging.

[wysig] Pan-Arabiese nasionalisme

   In 1909 het 'n nuwe groep Turke teen die sultan in opstand gekom. Hulle
   het politieke beheer van Konstantinopel oorgeneem en die sultan gedwing
   om 'n grondwet te aanvaar. Die reaksie van die Arabiese stamme onder
   Turkse beheer was om die "Jong Turke" teen te staan. Die Arabiese
   stamme - Moslems en Christene - is deur die gemeenskaplike taal Arabies
   verenig. 'n Pan-Arabiese nasionalisme is geskep wat sterk teen beide
   Turkse heerskappy en Joodse immigrasie na Palestina gekant was. Die
   nuwe Arabiese nasionaliste het die Jode as Europeërs beskou wat 'n
   bedreiging vir die totstandkoming van 'n Arabiese nasie was. Hierdie
   situasie het ingewikkelder geraak toe die Eerste Wêreldoorlog in 1914
   uitgebreek het. Hoewel die meeste van die gevegte in Europa plaasgevind
   het, was 'n groot deel van wat op die spel was, in die Midde-Ooste
   geleë. Engeland, Frankryk en Duitsland wou almal beheer oor die
   Suez-kanaal en sy toegang tot die Rooi See hê. Al drie wou beheer oor
   die Persiese Golf uit Turkye se hande ruk. Al drie wou ook die
   gerieflike toegang tot die Rooi See vanuit Palestina hê. Hierdie
   territoriale konflik is baie gekompliseer deur die oorlogstydse
   alliansies van Engeland en Frankryk aan die een kant en Duitsland en
   Turkye aan die ander kant. Die Arabiere het hulle aan die kant van
   Brittanje gevoeg in die stryd teen die Turke.
   Kategorie: Geskiedenis van Israel

