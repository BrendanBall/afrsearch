Moeder Teresa


   Sendeling van liefdadigheid

[wysig] Belangrikste prestasies

   Moeder Teresa van Calcutta, Rooms-Katolieke non en stigter van die
   Sendelinge van Liefdadigheid, het God se roepe om haar lewe neer te lê
   in diens van die armes geantwoord - daardeur het sy miljoene lewens
   aangeraak en duisende geïnspireer om dieselfde te doen. Vandag het
   Moeder Teresa se Sendelinge van Liefdadigheid meer as 570
   sendingstasies wêreldwyd met ongeveer 4 000 nonne, 'n broederskap met
   300 lede en meer as 100 000 lekevrywilligers. Hulle bestuur tuistes vir
   AIDS, melaats- en tuberkulosepasiënte en bestuur skole, kinderhuise en
   sopkombuise wat meer as 500 000 gesinne per jaar voed. Moeder Teresa
   het baie toekennings ontvang, waaronder die toonaangewende Nobelprys
   vir Vrede in 1979. In 1996 het sy die vierde persoon in die wêreld
   geword om ereburgerskap van die Verenigde State te verkry.

[wysig] Lewensgeskiedenis

   Agnes Gonxha Bojaxhiu is op 27 Augustus 1910 in Skopje, Macedonia
   gebore aan Albanese ouers Nikoll en Drandafille Bojaxhiu. As 'n kind
   het sy haar ma gehelp om armes en behoeftiges in hulle buurt te versorg
   en baie gelees oor Sloweense en Kroatiese sendelinge in Indië. Sy het
   besluit dat sy haar lewe wil wy aan die bediening van die armes. Op die
   ouderdom van agtien jaar het sy na Dublin, Ierland gereis waar sy
   aangesluit het by die Orde van die Susters van Ons Dame van Loreto, 'n
   orde wat baie aktief was in Indië. Daar het sy die naam Teresa van Sint
   Teresa van Lisieux, die beskermheilige van vreemde sendelinge, gekies.
   Na 'n jaar in Ierland het sy na die Loretta klooster in Darjeeling aan
   die voet van die Himalayas gegaan waar sy as onderwyser en hoof van St
   Mary's Hoërskool in Calcutta opgetree het. Die skool was naby aan een
   van die grootste agterbuurte in Calcutta en sy is geraak deur die siek
   en sterwende mense in die strate. In September 1946, terwyl sy per
   trein onderweg was na Darjeeling, het sy 'n duidelike roepe van God
   ontvang om "Hom te dien tussen die armstes van die armes". Sy het
   toestemming gevra om die orde te verlaat om 'n bediening tussen die
   siekes te begin. In 1948 is haar versoek toegestaan en het sy haar
   Loreto kleed verruil vir die goedkoop blou en wit sari en na Patna
   gegaan om as verpleegster opgelei te word. Sy het begin om in Calcutta
   se strate babas te was, wonde te verbind en kinders te leer lees en
   skryf. Ander nonne het gou haar voorbeeld gevolg en 'n geloofsorde van
   nonne, die Sendelinge van Liefdadigheid, is gestig. Later is die orde
   erken as 'n pontifikale gemeente kragtens die wetgewing van Rome. Een
   van haar eerste projekte was om 'n verlate Hindoe-tempel te omskep in
   die Kalighat Tuiste vir Sterwendes waar selfs die armste mense met
   respek kon sterf. Daarna het sy die Nirmal Hriday (Rein Hart) Tuiste
   vir Sterwendes, Shanti Nagar, 'n "vredesdorp" vir melaatses en haar
   eerste kinderhuis oopgemaak. Moeder Teresa en haar susters het begin om
   meer en meer huise deur die hele Indië oop te maak waar daar omgesien
   is na hongeres, haweloses en siekes. In 1965 het Paul VI haar
   toestemming gegee om haar orde wêreldwyd uit te brei waarna sy haar
   werk na vyf ander kontinente geneem het, regoor die wêreld gereis het
   om nuwe sentra oop te maak, haar susters raad te gee en geld in te
   samel vir armes. In 1990 is sy gedwing om haar werkslas te verlig as
   gevolg van die agteruitgang van haar gesondheid en in Maart 1997 het sy
   uitgetree as hoof van die orde. Op 5 September 1997 het Moeder Teresa
   op die ouderdom van 87 gesterf.
   Kategorie: Mense

