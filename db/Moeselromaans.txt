Moeselromaans


   Die Moesel kronkel naby die dorp Bremm
   Die Moesel kronkel naby die dorp Bremm

   Die term Moeselromaans verwys na die Romaanse taal wat teen die einde
   van die Romeinse tydperk in die provinsie Gallia Belgica (Belgica I) -
   die gebied van die Moesel- en Saarriviere - gepraat is. Hierdie gebied
   is oorwegend deur geromaniseerde Keltiese stamme bewoon (waaronder die
   Treverers langs die Moesel), alhoewel ook baie Laetes (Germaanse
   huursoldate) hulle hier gevestig het.

   Ná die einde van die Romeinse heerskappy het Frankiese stamme die
   gebied beset. Ten spyte van die sterk Germaanse invloed het 'n aantal
   klein Romaanse taalgebiede tot by die 11de eeu hier bestaan.

[wysig] Geskiedkundige agtergrond

   Voor die Volksverhuising het die Galloromeinse taalgebied byna die hele
   Frankryk, die Waalse suide van België, die Groothertogdom Luxemburg en
   die vroeëre Duitse administratiewe distrikte Trier en Koblenz (Latyns:
   Confluentes) beslaan. Die Romeinse provinsie Germania Inferior teen die
   linkeroewer van die Ryn - met die huidige Nederland en die Duitse
   Rynland tot by die Ahrrivier in die suide - was reeds in die antieke
   oudheid deur 'n groot aantal Germaanssprekende bewoners gekenmerk,
   terwyl Germaanse stamme in Germania Superior (vanaf Koblenz tot by
   Basel in die suide) minder talryk was.

[wysig] Die vorming van die Romaanse taaleiland

   Die Moeselgebied
   Die Moeselgebied

   Die Franke was 'n versmelting van verskillende Germaanse stamme in die
   huidige België, die Nederryngebied en langs die regteroewer van die
   Middelryn. Ná die ondergang van die Romeinse Ryk het die Franke ook die
   gebiede langs die linkeroewer van die Ryn beset.

   Aanvanklik het die Angele en Sakse uit hulle oorspronklike stamgebiede
   in Noord-Duitsland (Sleeswyk-Holstein, Nedersakse en Wesfale) en die
   huidige westelike Nederland langs die Noordseekus deur Vlaandere tot by
   die Engelse Kanaalkus tussen Calais en Boulogne getrek en hulle
   uiteindelik in Brittanje gevestig. As gevolg van hierdie trek is die
   Franke van Holland, Brabant en Vlaandere na die suide verdring. Hulle
   het die Ourthe en Sauer rivierop in suidoostelike rigting en tot by
   Metz die boloop van die Moesel rivierop getrek.

   Die ou Galloromaanse gebied tussen Trier en Arlon is oor 'n wydte van
   sowat sestig kilometer in twee dele gesplits. Frankryk in die weste en
   die gebied tussen Trier en Koblenz het as Romaanse taalgebiede
   voortbestaan. In die laasgenoemde taaleiland het die Moeselromaanse
   taal uit die oorspronklike Vulgêrlatyn begin ontwikkel.

   Volgens argeologiese navorsing het die Frankiese boere, wat hulle op
   veeteelt en die verbouing van graangewasse toegespits het, die
   Bitburger Land, die Luxemburgse Gutland en die gebiede van die
   Middel-Saar bo die Laer Saarvallei en die Moeselvallei verkies.

   Die Moeselromaanse taaleiland het tot by die Middeleeue voortbestaan,
   soos deur tipies Galloromaanse plekname in die gebied aangedui word.
   Terwyl die gebiede aan die linkeroewer ná die 8ste eeu Germaanssprekend
   was, het die bewoners van die taaleiland langs die Moesel hulle
   Romaanse taal tot by die 10de en moontlik 11de eeu bewaar. Voorbeelde
   is Maring-Noviand, Osann-Monzel, Longuich, Riol, Hatzenport, Longkamp,
   Karden, Kröv of Alf. Oorblyfsels van Moeselromaans is as leenwoorde in
   die vaktaal van die wyn- en vrugtebou bewaar.

   Met die taalhistoriese oorgang van Oudhoogduits na Middelhoogduits het
   die Romaanse taaleiland vir goed verdwyn, maar leenwoorde is as
   oorblyfsels in die Duitse taal bewaar, onder meer in die vaktaal van
   die wyn- en vrugtebou.

[wysig] Bronne

     * Jungandreas, Wolfgang: Zur Geschichte des Moselromanischen.
       Wiesbaden 1979
     * Post, Rudolf: Zur Geschichte und Erforschung des Moselromanischen.
       In: Rheinische Vierteljahrsblätter 2004, bl. 1-35.
     * Sürtenich, Ralf: Das Moselfränkische (2002): [1]

   Kategorie: Romaanse tale

