Monaco


                                           CAPTION: Principauté de Monaco


                                                   Vlag van Landswapen van
                                                    (Vlag)   (Landswapen)

                        Nasionale leuse: Deo Juvante
                           (Met die Hulp van God)
                                 Ligging van
                                                      Amptelike taal Frans
                                                        Hoofstad Monaco ^1
                                                     43° 44' N, 7° 24' O
                                                   Grootste stad Monaco ^1
                                                                  Regering

                                    Prins
                               Staatsminister

                                                  Konstitusionele monargie
                                                           Prins Albert II
                                                          Jean-Paul Proust
                                                           Onafhanklikheid
                        Begin van die heerskappy van die Huis van Grimaldi
                                                                      1419
                                                               Oppervlakte
                                                                  - Totaal
                                                               - Water (%)
                                                          2 km² (192^ste)
                                                                     0,0 %
                                                                 Bevolking
                                                   - Soos op 2005 skatting
                                                     - Soos op 2000 sensus
                                                                - Digtheid
                                                          32 409 (188^ste)
                                                       16 620/km² (1^ste)
                                                                 BBP (PPP)
                                                      - Soos op 2000 total
                                                              - Per capita
                                                    $870 miljoen (177^ste)
                                                          $27 000 (24^ste)
                                                    Geldeenheid Euro (EUR)
                                                                   Tydsone
                                                        - Somertyd (UTC+1)
                                                                   (UTC+2)
                                             Volkslied 'Hymne monégasque'
                                                          Internet TLD .mc
                                                           Skakelkode +377
                                                 ^1 Monaco is 'n stadstaat

   Die Vorstedom van Monaco (Frans: Principauté de Monaco, Monegaskies:
   Munegu of Principatu de Munegu) is 'n stadstaat en die tweede kleinste
   land ter wêreld. Monaco lê tussen Frankryk en die Middellandse See, aan
   die Franse Riviera of Côte d'Azur (Asuurblou Kus). Monaco bestaan
   hoofsaaklik uit die ou stad Monaco en die woongebiede wat later
   bygevoeg is. Dit is die digbevolkste staat ter wêreld.

   Monaco staan bekend as die Manhattan van die Middellandse See, 'n naam
   wat na die talle wolkekrabbers en voortdurende boubedrywighede verwys.
   Die handhawing van die openbare orde is 'n prioriteit vir die regering;
   lae misdaadsyfers is belangrik om Monaco se aantreklikheid vir die
   welgesteldes en skones te bewaar. Terselfdertyd het Monaco aan die
   begin van die 21ste eeu die voorheen ongekende stap geneem om sy deure
   vir die hoofstroom-toerisme te open.

   Inhoud

        * 1 Geskiedenis
        * 2 Politiek
             + 2.1 Nuwe staatsverdrag met Frankryk
        * 3 Geografie en klimaat
        * 4 Ekonomie
        * 5 Demografie
        * 6 Sport
        * 7 Museums
        * 8 Vermaak
        * 9 Bronne
             + 9.1 Politiek / Nuwe staatsverdrag met Frankryk / Demografie

[wysig] Geskiedenis

   Kaart van Monaco
   Kaart van Monaco

   Die naam Monaco is afgelei van die nabygeleë Griekse kolonie Monoikos,
   wat in die 6de eeu v.C. deur die Phokeane gestig is. Volgens 'n ou mite
   het Herkules die gebied van Monaco besoek, en ter ere van hom het die
   Phokeane 'n tempel opgerig - die tempel van Herkules Monoikos, wat
   later die middelpunt van 'n Gallies-Romeinse nedersetting word.
   Monoikos word in die jaar 122 v.C. deur Romeinse troepe verower. Die
   inheemse bevolking vermeng na die ondergang van die Romeinse Ryk met
   Gotiese en Frankiese setlaars, wat hulle in die gebied vestig. Monaco
   word in die 9de eeu 'n deel van die Graafskap Nice.

   Teen die middel van die 11de eeu verower Genuese troepe die stad, en
   Monaco word 'n kolonie van die Italiaanse Republiek van Genua. Vanaf
   1070 is lede van die Grimaldi-gesin die stadshere. Die keisers van die
   Heilige Romeinse Ryk keur die inlywing van Monaco by die Genuese
   magsgebied herhaaldelik goed. In 1162 verleen keiser Frederik
   Barbarossa sy toestemming vir die vestiging van Genuese koopmans in die
   gebied, terwyl keiser Hendrik VI Monaco in 1191 amptelik aan die
   Republiek van Genua skenk.

   Twee eeue lank bly Monaco die skouplek van 'n bloedige magstryd tussen
   twee Genuese partye - die Ghibelline, aanhangers van die keisers, en
   die pousgesinde Guelfe. Die Ghibelline rig in 1215 'n vesting op, die
   historiese voorloper van die huidige vorstepaleis. In 1297 jaar verklee
   François Grimaldi, 'n lid van die Guelfe-party, in die py van 'n
   Fransiskaanse monnik ("monaco" in Italiaans) en verower die
   Ghibelline-vesting, wat die beroemde rots van Monaco destyds beskerm.
   Die gesinshoof van die Guelfe begin sy heerskappy as Rainier I en word
   die stamvader van die nog steeds regerende dinastie van die Huis van
   Grimaldi, wat Monaco sedertdien as 'n onafhanklike gebied regeer.
   'n Standbeeld van François Grimaldi, hier verkleed as 'n monnik met 'n
   swaard onder sy py
   'n Standbeeld van François Grimaldi, hier verkleed as 'n monnik met 'n
   swaard onder sy py

   In 1346 slaag Charles I Grimaldi daarin om die nabygeleë stad Menton by
   Monaco in te lyf. 1355 word ook Roquebrune 'n Monegaskiese besitting.
   Tydens die heerskappy van Jean I word Monaco in 1419 uiteindelik die
   eiedom van die Huis van Grimaldi. Die Franse koning Karel VIII en die
   hertog van Savoie erken in 1489 met 'n oorkonde die onafhanklikheid van
   Monaco.

   Honoré II van Monaco word in 1612 die eerste heerser wat die titel
   "vors" dra. 1731 begin die heerskappy van die geslagslyn van Goyon de
   Matignon-Grimaldi.

   Die enigste tydperk van vreemde heerskappy is die jare van 1789 tot
   1814, toe Monaco onder Franse heerskappy staan. Volgens 'n besluit van
   die Kongres van Wene is Monaco van 1815 tot 1860 'n protektoraat van
   die Koninkryk Sardinië, terwyl sy onafhanklikheid een jaar later deur
   die Frans-Monegaskiese Verdrag erken word.

   Die stede Menton en Roquebrune verklaar in 1848 hulle onafhanklikheid
   en word twaalf jaar later by Frankryk ingelyf. Nadat Sardinië in 1861
   'n deel van die koninkryk Italië geword het, erken Frankryk danksy die
   oortuigingskrag van vors Charles III Grimaldi (1856-1889) die
   soewereiniteit van Monaco en sy huidige grense.

   In 1865 tree die doeane-unie tussen Frankryk en Monaco in werking.
   Tegelykertyd word die kasino van Monaco geopen. Danksy die winste uit
   die kasinobedryf geniet die inheemse bevolking vanaf 1869
   belastingvryheid.
   Monaco: Uitsig oor die stad en hawe
   Monaco: Uitsig oor die stad en hawe

   Tot by die proklamasie van 'n grondwet in 1911 tydens die heerskappy
   van Albert I Grimaldi (1889-1922) regeer die prins van Monaco as 'n
   absolute heerser. In Julie 1918 word 'n ooreenkoms onderteken wat
   bepaal dat Frankryk in 'n beperkte mate as 'n beskermende mag sal
   optree. Die ooreenkoms, wat deel van die Verdrag van Versailles is,
   maak die Monegaskiese politiek ondergeskik aan Frankryk se politieke,
   militêre en ekonomiese belange.

   Prins Rainier III bestyg die troon in 1949 na die dood van sy
   grootvader Prins Louis II. Hy trou in 1956 met die Amerikaanse
   rolprentster Grace Kelly (vorstin Gracia Patricia). Met die nuwe
   grondwet, wat in 1962 geproklameer is, word die doodstraf afgeskaf, die
   stemreg vir vroue ingevoer en 'n hooggeregshof ingestel om basiese
   burgerregte te beskerm.

   In 1982 sterf vorstin Gracia Patricia in 'n tragiese motorongeluk.

   In 1993 word Monaco 'n volwaardige lidstaat van die Verenigde Nasies.

   In 2002 bepaal 'n nuwe ooreenkoms tussen Frankryk en Monaco dat die
   vorstedom 'n onafhanklike staat mag bly, selfs al sou daar geen
   erfgename wees nie wat die troon kan bestyg. 'n Ouer verdrag het in
   hierdie geval vasgelê dat Monaco weer by Frankryk ingelyf sou word. Die
   verantwoordelikheid vir militêre sake berus egter by Frankryk.

   Ses jaar ná sy aansoek om lidmaatskap is Monaco op 5 Oktober 2004 as
   die 46ste lidstaat van die Raad van Europa aanvaar. As 'n voorvereiste
   vir sy lidmaatskap het Monaco 'n aantal konstitusionele hervormings
   deurgevoer waardeur die vorstedom meer in die rigting van 'n
   demokratiese regstaat beweeg en sy onafhanklikheid van Frankryk
   versterk het. Nogtans is die voorregte van die sowat 7 700 Monegaskiese
   burgers, veral op die arbeids- en behuisingsmark, bewaar.

   Weens die ernstige siekte van sy vader oefen Prins Albert vanaf 31
   Maart 2005 sy ampspligte uit. Met die dood van Prins Rainier op 6 April
   2005 volg Albert sy vader ná 'N routyd van drie maande op 12 Julie as
   Prins Albert II op.

[wysig] Politiek

   'n Nagtelike uitsig oor Monaco
   'n Nagtelike uitsig oor Monaco

   Monaco word sedert die jaar 1911 as 'n konstitusionele monargie
   geregeer, waarby die prins as staatshoof fungeer. Die Staatsminister en
   regeringshoof is die voorsitter van die Regeringsraad met vier lede
   (die kabinet). Staatsminister en Regeringsraad vorm gesamentlik die
   uitvoerende gesag van Monaco.

   Die Staatsminister moet 'n Franse burger wees, wat deur die Prins
   benoem word. Die Franse regering stel volgens die verdrag van 1861
   vooraf 'n aantal kandidate vir die amp voor.

   Volgens die Grondwet van 1962 is Monaco 'n vorstedom met beperkte
   soewereiniteit. Die Prins sy uitvoerende gesag met die
   een-kamer-parlement van Monaco, die Nasionale Raad (Conseil National).
   Die 24 lede van die parlement word vir 'n periode van vyf jaar in 'n
   algemene verkiesing vasgestel.

   Die plaaslike politiek word deur die Kommunale Raad (Conseil Communal)
   met 15 verkose lede beheer. Die burgemeester fungeer as voorsitter van
   die raad.

[wysig] Nuwe staatsverdrag met Frankryk

   Prins Albert II het op 9 November 2005 in die Paryse Élysée-paleis 'n
   nuwe staatsverdrag met Frankryk onderteken waardeur die Vorstedom van
   Monaco se outonomie vergroot is.

   Volgens 'n konvensie uit die jaar 1930 was alle politieke sleutelposte,
   waaronder ook die amp van Ministre d'État (regeringsleier), gereserveer
   vir Franse amptenare, waarby die kandidate deur die Franse regering
   voorgestel en vervolgens deur die Vorstedom Monaco benoem is.

   Volgens die nuwe staatsverdrag met Frankryk het tans ook Monaco die reg
   om self plaaslike kandidate te benoem. Terwyl die amp van
   regeringsleier tans nog steeds deur 'n Franse burger (Jean-Paul Proust,
   sedert 1 Junie 2005) beklee woord, het prins Albert II 'n Monegas,
   Franck Biancheri, as Minister van Finansies en dus tweede belangrikste
   politikus in die regeringshiërargie, benoem.

[wysig] Geografie en klimaat

   'n Uitsig oor die hele staatsgebied van die Vorstedom van Monaco
   'n Uitsig oor die hele staatsgebied van die Vorstedom van Monaco

   Die Vorstedom van Monaco is na die Vatikaanstad die kleinste
   onafhanklike staat ter wêreld. Dit lê aan die Mediterreense kus, sowat
   18 kilometer oos van Nice en digby die Italiaanse grens. Monaco word
   andersins deur Frankryk omring. Die vorstedom belaan 'n smal strepie
   land langs die kus en teen die voet van die Alpe, met 'n kuslyn van
   meer as 3,2 kilometer. Sy hoogste punt is "Le Rocher" (Die Rots) met
   140 meter.

   Tot 1959 beslaan Monaco 'n oppervlakte van slegs sowat 150 hektaar.
   Sedertdien is die grondgebied deur middel van landaanwinning met 40
   hektaar vergroot. Monaco word in 10 wyke (quartiers) verdeel:
    1. Monaco-Ville, die hoofstad en ou stad wat op 'n voorgebergte in die
       Middellandse See lê
    2. La Condamine, die hawegebied
    3. Monte Carlo, die vernaamste woongebied en vakansieoord met die
       kasino
    4. Fontvieille, 'n nuwe woongebied wat kunsmatig uit die see gewen is,
       met onder meer die winkelsentrum Carrefour
    5. Moneghetti aan die westelike grens met die Cap d'Ail
    6. Larvotto Terano met sy seeklub, noordoos van Monte Carlo
    7. en Saint-Romain, 'n klein gemeenskap wat aan Larvoto Terano grens
    8. Saint Michel
    9. La Colle
   10. Les Révoires

   Die vorstedom staan bekend vir sy natuurskoon en milde, sonnige
   klimaat. Die gemiddelde laagste temperatuur in Januarie en Februarie is
   8°C (47°F), terwyl die gemiddelde hoogste temperatuur in Julie en
   Augustus tot by 26°C (78°F) styg.

[wysig] Ekonomie

   Die Monegasse se lewenstandaard is hoog en vergelyk gunstig met dié van
   Franse metropolitaanse gebiede. Die bruto geografiese produk is in die
   jaar 2003 op sowat 2,5 miljard € beraam.

   Een van die vernaamste bronne van inkomste is die toerisme, wat deur
   die aantreklike klimaat en die kasino bevorder word. Die hawehoof is in
   2001 duidelik vergroot om meer kruisvaartskepe te kan akkomodeer. Die
   vorstedom het sy ekonomie suksesvol gediversifiseer en sowel die
   dienstesektor asook klein, skoon nywerhede met groot waardetoevoeging
   uitgebrei.
   Uitsig oor Monaco-Ville
   Uitsig oor Monaco-Ville

   Die jaarlikse begroting beloop tans sowat 1 biljoen Euro. Monaco het
   sedert 1869 geen inkomstebelasting vir sy inwoners nie, maar wél 'n
   monopolie oor die posdiens en tabak. Die telefoonnetwerk is vroeër deur
   die staat beheer. Intussen is 49 persent in die besit van Cable and
   Wireless, 45 persent van die staat en 6 persent van die Compagnie
   Monégasque de Banque (Monegaskiese Bankmaatskappy), alhoewel dit nog
   steeds 'n monopolie is. Monopolies is dalk die opmerklike kenmerk van
   Monaco se ekonomie; hulle bestaan ook ten opsigte van die
   televisie-opvangs (antennes word nie toegelaat nie en die plaaslike
   kabeltelevisie is 'n verpligte diens), gas-, elektrisiteits- en
   watervoorsiening.
   Hôtel de Paris
   Hôtel de Paris

   Die belangrikste belasting is dié op toegevoegde waarde. Die
   kasinomaatskappy, wat deur die Société des Bains de Mer (SBM) beheer
   word en na die Tweede Wêreldoorlog sowat 70 persent van die staat se
   inkomste oplewer, dra met sy vyf kasino's nou minder as 5 persent by
   (in die jaar 1949 is dit nog 45 persent). Die kasino's staan alleenlik
   oop vir buitelandse besoekers, Monegasse mag nie speel nie. Die SBM
   beheer tans veral gastronomiese ondernemings soos sy vier hotelle
   (onder meer die luukse hotelle Monte Carlo Beach Hotel en die Hôtel de
   Paris), meer as twintig restourante en die nagklub Jimmy'z. Die
   splinternuwe Monte Carlo Bay Hotel & Resort, 'n viersterhotel met elf
   verdiepings en 335 kamers, is op 1 Oktober 2005 op die skiereiland van
   die Larvotto ingewy en spog met sy eie strandmeer en chloorvrye water.
   Daarnaas beskik die SBM oor aansienlike eiendomme. Die staat besit 70
   persent van die SBM se aandele, wat op die Paryse effektebeurs gelys
   is.

   Die gebrek aan 'n inkomstebelasting maak Monaco 'n aantreklike woonplek
   vir Europese welgesteldes, wat die belastingnet in hulle tuislande wil
   ontwyk (met die merkwaardige uitsondering van Frankryk). Die vorstedom
   het sodoende die tuiste van sowat 20 000 miljoenêrs geword. Die meeste
   van hulle is sakelui en verdien hulle inkomste met besighede buite die
   vorstedom. In die onlangse verlede is daar onthullings oor
   geldwas-aktiwiteite.
   Boubedrywighede in Fontvieille
   Boubedrywighede in Fontvieille

   Aan die begin van die 21ste eeu vergroot Monaco se tekort op die
   lopende rekening duidelik. Die regering onder Prins Albert II besef dat
   die vorstedom sy gewildheid onder veral jong toeriste aansienlik moet
   vergroot. Monaco begin dus nie net sy beeld as toeristebestemming
   heeltemaal verander nie, maar het ook 'n grootskaalse beleggingsprogram
   van stapel gestuur.
   Die paleis van Monaco
   Die paleis van Monaco

   Aangesien die prys vir 'n vliegkaartjie van byvoorbeeld Duitsland na
   Nice in 2005 tot sowat 25 Euro gedaal het, probeer Monaco nou ook meer
   jong toeriste met minder koopkrag na die vorstedom te lok.

   'n Nuwe stasie is opgerig, en die vorstedom sal in die toekoms 'n deel
   van Frankryk se TGV-sneltreinspoorwegnet wees. Die aantal bushaltes is
   tot meer as 140 vergroot.

   Teen die jaar 2006 sal die aantal hotelbeddens met 40 persent styg. Die
   tekort aan goedkoper driesterhotelle word nou verlig deur onder meer 'n
   nuwe hotel van die Franse Novotel-ketting, wat op die voormalige
   perseel van Radio Monte Carlo opgerig word.

   Monaco is geen lidstaat van die Europese Unie nie, maar deur die
   monetêre en doeane-unie nou verbind met Frankryk. Volgens 'n monetêre
   ooreenkoms, wat Monaco met Frankryk as die verteenwoordiger van die
   Europese Unie gesluit het, mag die vorsetedom sedert Januarie 1999 die
   Euro as amptelike geldeenheid gebruik. Die vorstedom mag nie self
   Euro-banknote uitgee nie, tog het Monaco die reg om vanaf 1 Januarie
   2002 Euro- en Centstukke met sy eie ontwerpe op die nasionale sy te
   munt.

[wysig] Demografie

   'n Lugfoto van Monaco
   'n Lugfoto van Monaco

   Met die inlywing van Macau by die Volksrepubliek van Sjina is Monaco
   tans die digbevolkste land ter wêreld. Monaco vorm saam met die
   aangrensende en nabygeleë Franse stede soos Menton 'n agglomerasie met
   meer as 100 000 inwoners.
   Die sokkerstadion Stade Louis II
   Die sokkerstadion Stade Louis II

   Volgens die laaste amptelike sensus in 2000 was daar 32 020 inwoners.
   Die sowat 7 700 Monegasse is 'n minderheid in hul eie land. Die
   grootste deel van die woonbevolking, wat in 2003 op 33 000 mense beraam
   is, is Franse burgers (32 persent), Italianers (20 persent) en
   Monegasse (19 persent). Die ander 29 persent van Monaco se
   internasionale bevolking kom uit 125 verskillende lande. Monaco is een
   van die mees digbevolkte lande ter wêreld met 16 923 inwoners per
   vierkante kilometer in 2003.

   Die ampstaal is Frans, maar daar word ook Monegaskies ('n taal wat van
   die Genuese dialek afgelei is), en Engels en Italiaans as omgangstale
   gepraat. Monegaskies is 'n verpligte skoolvak in Monaco. 99 persent van
   die bevolking is geletterd.

   Die Rooms-Katolieke geloof is Monaco se staatskerk, maar die vryheid
   van godsdiens word in die grondwet erken. Van die bevolking was in 2002
   91 persent Rooms-Katolieke, met minderhede van Protestantse en
   Ortodokse Christene en Jode.

[wysig] Sport

   Die vorstedom tree sedert die jaar 1929 as die gasheerstad van die
   Grand Prix automobile de Monaco Formule Een-motorwedrenne en van die
   Rallye automobile Monte-Carlo op, alhoewel die laasgenoemde oorwegend
   in die Franse département Alpes-Maritimes plaasvind.

   Monaco beskik ook oor sy eie sokkerklub, die Association sportive de
   Monaco Football Club (AS Monaco), wat in die Franse Premier-sokkerliga
   speel.

[wysig] Museums

   Die Oseanografiese Museum van Monaco
   Die Oseanografiese Museum van Monaco

   Die Oseanografiese Museum van Monaco, 'n instelling wat uitgebou is tot
   wêreldfaam, is in 1910 deur die verligte vors Albert I gestig, wat self
   in die Franse vloot diens gedoen het. 'n Kort tyd later is Jacques-Yves
   Cousteau (1910-1997), die bekende Franse vlootoffisier,
   ontdekkingsreisiger, navorser en ekologis, aangestel as direkteur.

   Die museum huisves 'n groot aantal akwariums met seediere soos
   seesterre, seeperdjies, seeskilpaaie, seekwalle, krappe, kreef,
   rogvisse, see-egels, seekomkommers, palings, inkvisse en ander spesies,
   asook 'n groot verskeidenheid voorwerpe soos modelskepe, geraamtes van
   seediere, werktuie, wapens en ander objekte.

[wysig] Vermaak

   Van 21 tot 30 Oktober 2005 vier Monaco sy eerste Oktoberfest volgens
   die Beiers-Duitse tradisie, met 'n egte Bierzelt langsaan die Casino.
   Die inheemse Bière de Monaco, Duitse Weißwurst (wit worsies),
   Weihenstephan- en Hefeweizenbier word tydens die Oktoberfest selfs in
   die luukse Hôtel de Paris bedien.

[wysig] Bronne

[wysig] Politiek / Nuwe staatsverdrag met Frankryk / Demografie

     * Der Fischer Weltalmanach 2007. Frankfurt am Main: Fischer
       Taschenbuch Verlag 2006, bl. 343

                                Lande in Europa
          Albanië | Andorra | Armenië^2 | Azerbeidjan^1 | België |
      Bosnië-Herzegowina | Bulgarye | Kroasië | Ciprus^2 | Denemarke |
     Estland | Finland | Frankryk | Duitsland | Georgië^1 | Griekeland |
      Hongarye | Ysland^3 | Ierland | Italië | Letland | Liechtenstein |
   Litaue | Luxemburg | Macedonië | Malta | Moldawië | Monaco | Montenegro
      | Nederland | Noorweë | Oostenryk | Pole | Portugal | Roemenië |
    Rusland^1 | San Marino | Serwië | Slowakye | Slowenië | Spanje | Swede
    | Switserland | Tsjeggië | Turkye^1 | Oekraïne | Verenigde Koninkryk |
                          Vatikaanstad | Wit Rusland
     Afhanklikhede: Akrotiri and Dhekelia^2 | Faroëreilande | Gibraltar |
             Guernsey | Jan Mayen | Jersey | Eiland Man | Svalbard
    1. Land deels in Asië. 2. Geografies in Asië , maar gereeld beskou as
     deel van Europa agv kulturele en historiese oorwegings. 3. Land deels
                               in Noord-Amerika


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Monaco

