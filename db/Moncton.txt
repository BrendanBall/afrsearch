Moncton


   Moncton heet sy besoekers welkom
   Moncton heet sy besoekers welkom

   Moncton is een van die ag stede in die Oos-Kanadese provinsie
   Nieu-Brunswick met sowat 64 128 woners in die stad en sowat 126 424 in
   die metropolitaanse gebied (2006). Die stad dra die naam van Robert
   Monckton, 'n Britse offisier wat destyds die toesig oor die deportasie
   van die Akadiërs hou.

   Inhoud

        * 1 Geografie
        * 2 Taal en kultuur
        * 3 Vervoer
        * 4 Besienswaardighede
        * 5 Onderwys
        * 6 Mediese instellings
        * 7 Media
        * 8 Geboue
        * 9 Ekonomie
        * 10 Eksterne skakels

[wysig] Geografie

   Moncton lê in die suidoostelike deel van die provinsie Nieu-Brunswick;
   in die vallei van die Petitcodiacrivier, ten die noordoewer van 'n
   gedeelte waar die rivier 'n draai maak. Die vroeë setlaars gebruik dan
   ook die Franse bynaam le Coude vir die gebied. Moncton lê in die
   hartland van die maritieme provinsies. Teen die einde van die 19de eeu
   staan Moncton danksy die bou van belangrike spoorweglyne as die Hub
   City bekend. Die stad word ook die hoofkwartier van die
   Intercontinental Railway van Kanada.

[wysig] Taal en kultuur

   Terwyl Moncton nou oorwegend Engelstalig is, praat sowat een derde van
   die bevolking Frans. Moncton tree ook as die gasheerstad van die
   Internasionale Spitsberaad van die Frankofonie in Augustus 1999 op. 'n
   Aantal Franstaliges in die stad bewaar die ou Akadiese Chiac-dialek.

   Die stadsraad het op 6 Augustus 2002 besluit om van Moncton die eerste
   Kanadese stad te maak wat amptelik tweetalig is.
   Moncton
   Moncton

   Die Capitol Theatre is 'n gerestoureerde vaudeville-huis uit die
   twintigerjare van die 20ste eeu wat nou as die sentrum van die stad se
   kulturele lewe dien. Ander belangrike instellings is die Atlantic
   Ballet Theatre en die Franstalige Théâtre l'Escouette. In die Moncton
   Coliseum, 'n arena met 8 000 sitplekke, vind konserte en handelskoue
   plaas. Dit is ook die hoofkwartier van die Moncton Wildcats, die
   plaaslike hockeyspan. Die hoofmusea is die Moncton-museum en La Musée
   Acadienne by die Franstalige Université de Moncton.

   Die tweetalige Northrop Frye Literêre Fees vind in April plaas, ter ere
   van die literêre kritikus Northrop Frye. Skrywers van dwarsoor die
   wêreld woon die fees by. Die Internasionale Wyn- en Kos-uitstalling
   (World Wine and Food Exposition), wat elke November in Moncton
   plaasvind, is die grootste in Oos-Kanada.

   Ter herdenking van 400 jaar Franse nedersettings in Noord-Amerika bied
   die museum Pointe-à-Callière (Montreal) in samewerking met die Musée du
   Château des ducs de Bretagne in Nantes (Frankryk) die uitstalling
   France / Nouvelle France, de l'Acadie à la Louisiane in die Musée
   acadien de l'Université de Moncton aan (29 Maart - 5 Junie 2005).

[wysig] Vervoer

   Die internasionale lughawe van Moncton is onlangs vergroot. Die
   spoorwegmaatskappye VIA Rail Canada en Canadian National Railway en die
   grootpad Trans Canada Highway verbind Moncton met die res van Kanada.
   Die stad is danksy sy ligging vandag 'n belangrike handelsentrum.

[wysig] Besienswaardighede

     * Champlain Place is 'n winkelsentrum in die voorstad Dieppe.
     * Crystal Palace is 'n vermaaklikheidspark teenoor Champlain Place.
     * Die Gat van die Getye word deur die enorme getye van die Fundybaai
       veroorsaak, waarby die Petitcodiacrivier stroomop begin vloei.
     * Magneetheuwel (Magnetic Hill) is 'n optiese illusie wat deur die
       plaaslike topografie veroorsaak word. Die plek word as 'n
       toeristesentrum ontwikkel; 'n dieretuin en 'n
       water-vermaaklikheidspark (Magic Mountain) is deel van die projek.

   Moncton is 'n belangrike bestemming vir toeriste. In die omgewing van
   die stad is twee nasionale parke, Fundy National Park en Kouchibouguac
   National Park). Die warmwaterstrande van Northumberland Straight en die
   rotse van Hopewell Rocks lê eweneens digby die stad. Die Confederation
   Bridge na Prince Edward-eiland is 'n argitektoniese besienswaardigheid.

[wysig] Onderwys

   Moncton beskik oor twee universiteite: Die Université de Moncton, die
   grootste Franstalige universiteit buite die provinsie Quebec, en die
   Atlantic Baptist University, 'n klein Christelike instelling wat hom op
   die vrye kunste en natuurwetenskappe toespits. Daarnaas bied die
   University of New Brunswick grade in verpleegkunde aan. Mount Allison
   University, wat as een van die beste voorgraadse universiteite in
   Kanada beskou word, lê naby in die stad Sackville.

   Daar is ook twee kampusse van die New Brunswick Community College in
   die gebied; die NBCC Moncton-kampus is Engelstalig, terwyl CCNB Dieppe
   Franstalige kursusse aanbied. Hierdie instellings spits hulle op die
   handels- en tegniese opleiding toe. Daar is ook 'n aantal
   privaatkolleges in die stad; die Moncton Flight College is een van die
   oudste in die land en het vir homself 'n baie goeie naam as een van die
   beste vliegskole verwerf.

[wysig] Mediese instellings

   Die twee grootse hospitale in die gebied is The Moncton Hospital
   (oorwegend Engelstalig, met sowat 400 beddens) en die Hôpital
   Georges-L. Dumont (oorwegend Franstalig, 350 beddens).

[wysig] Media

   Moncton beskik oor twee koerante wat daagliks verskyn, die Engelstalige
   Times & Transcript, wat ook die belangrikste blad in Nouveau-Brunswick
   is, en die Franstalige L'Acadie Nouvelle. Daar is twee plaaslike
   televisiestasies, Radio-Canada/CBC (Franstalig) en ATV / CTV Television
   Network (Engelstalig). Daarbenewens saai twaalf radiostasies hul
   programma's vanuit Moncton uit.

[wysig] Geboue

     * Aliant Tower: Die uitsaaitoring van 35 verdiepings oorheers die
       stadshorison van Moncton.

[wysig] Ekonomie

   Nadat Moncton twee keer bankrot gegaan het, is dit in 1891 met die
   leuse Resurgam (Ons gaan herrys) as 'n stad geïnkorporeer.

   Aanvanklik was die Intercolonial Railway en National Transcontinental
   Railway die belangrikste werkverskaffers in die stad. Ná die
   samesmelting van die twee maatskappye as Canadian National Railways,
   het CNR die grootste onderneming in die gebied geword. Spoorwegwerwe
   het die ekonomiese basis van die stad gevorm. Nadat die werwe in 1988
   gesluit is, het die federale en provinsiale regerings met die
   herstrukturering van die plaaslike ekonomie begin. In die jare negentig
   het die informasietegnologie nuwe werkgeleenthede vir Moncton se
   inwoners aangebied; veral inbelsentrums het op sy tweetalige werkers
   gesteun. Moncton is nou die stad wat in die maritieme provinsies die
   vinnigste groei beleef, en daar word verwag dat dit teen die jaar 2010
   die grootste stad van Nouveau-Brunswick sal wees.

[wysig] Eksterne skakels

     * Webwerf van L'Université de Moncton
     * Webwerf van die stad Moncton

   Kategorieë: Stede in Kanada • Nieu-Brunswick

