Mons


                                                            Mons (Bergen)
                                                 Land:              België
                                    Gewes (deelstaat):            Wallonië
                                           Gemeenskap:   Franse Gemeenskap
                                            Provinsie:             Hainaut
                                           Koördinate:  50°27’ N, 03°56’ O
                                          Oppervlakte:        146,56 vk km
                                            Bevolking: 90 946 (Julie 2005)
                                   Bevolkingsdigtheid:         621 / vk km
                                         Burgemeester:   Elio Di Rupo (PS)

   Mons (Duits en Nederlands: Bergen) is die hoofstad, handel- en
   kulturele sentrum van die Belgiese provinsie Hainaut (Wallonië). Sedert
   31 Maart 1967 huisves Mons ook die Militêre Hoofkwartier van die
   Noord-Atlantiese Verdragsorganisasie (NAVO), SHAPE (Supreme
   Headquarters Allied Powers Europe).

   Die stad het sy naam te danke aan die geografiese ligging en is
   oorspronklik op een van die vyf heuwels in die riviervlakte van die
   Haine gestig. In die tydperk tussen die 9de en die 15de eeu is Mons die
   woonplek van die grawe van Hainaut. Mons lê digby die Franse grens in
   die Borinage-gebied, die voormalige sentrum van die steenkoolmynbou in
   België, en word deur middel van kanale met die Schelderivier en die
   kanaal van Brussel-Charleroi verbind.

[wysig] Geskiedenis

   Mons: Die Grand' Place (markplein) met die raadsaal en kloktoring
   Mons: Die Grand' Place (markplein) met die raadsaal en kloktoring

   Argeologiese opgrawings in die nabygeleë vuursteengroewe van Spiennes,
   wat deur die UNESCO as wêrelderfenisgebiede gelys is, het die bewys
   gelewer dat die eerste menslike nedersettings in die gebied reeds in
   die Laat-Steentydperk en in die Ystertydperk bestaan.

   Die oorspronge van Mons gaan terug op 'n Romeinse castrum, wat deur
   Gaius Julius Caesar tydens sy oorlog teen die Galliërs opgerig is. Mons
   dien in hierdie tydperk as 'n militêre kamp langs die grootpad van
   Bavay na Utrecht.

   Die huidige stad ontwikkel ringsom 'n klooster uit die vroeë
   Middeleeue. Ter beskerming van die stad laat die hertog van Hainaut 'n
   kasteel op die bergspits van een van die heuwels in die omgewing oprig.
   'n Verdedigingswal met 'n lengte van een kilometer is in die 12de eeu
   gebou.

   Tydens die Nederlandse Vryheidsoorloë is Mons in 1572 deur die prins
   Lodewyk van Nassou ingeneem, tog slaag die Spanjaarde daarin om die
   stad in dieselfde jaar weer te herower. Pogings deur Coligny en die
   prins van Oranje om die stad te bevry, het misluk.

   Ná 'n eerste Franse blokkade in 1677 onder die bevel van die maarskalk
   Humières is Mons op 8 April 1691 deur verraad aan die Franse generaal
   Vauban uitgelewer. As gevolg van die Vrede van Ryswyk, wat in 1697
   gesluit is, is die Spaanse heerskappy oor die stad herstel.

   Tydens die Spaanse erfopvolgingsoorlog word die stad opnuut deur die
   Franse ingeneem, gee egter in 1709 aan die gealliëerde magte oor. Op 10
   Julie 1746 is Mons nog 'n keer deur Franse troepe beset, nogtans kom
   die stad later weer onder Oostenrykse heerskappy. Die laaste Franse
   besetting volg op die slag van Jemappes in 1792.

   As gevolg van die besettings deur vreemde magte is die versterkings van
   Mons voortdurend uitgebrei en gemoderniseer. Tegelykertyd groei die
   stad en begin geleidelik ook om die omliggende dorpe by die stadsgebied
   in te lyf.

   Teen die einde van die 19de eeu het Mons meer as 25 000 inwoners, met
   die suiker-, seep-, tabak-, kantwerk-, aardewerk-, yster-, wol- en
   katoennywerhede, brouerye en steenkoolmynbou as ekonomiese basis.

[wysig] Eksterne skakels

     * Die amptelike webwerf van Mons

   Kategorie: Stede in Wallonië

