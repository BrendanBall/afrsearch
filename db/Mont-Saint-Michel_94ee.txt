Mont-Saint-Michel


   Die Mont-Saint-Michel
   Die Mont-Saint-Michel

   Mont-Saint-Michel (Bretons Menez Mikael) is 'n abdy, gebou op 'n
   rotsagtige eiland met 'n oppervlak van 55 000 vierkante meter aan die
   Normandies-Bretonse kus (département Manche, Frankryk). Die abdy maak
   deel uit van die gelyknamige dorp in die kanton van Pontorson.

   Die berg, wat sedert die jaar 1979 as een van die UNESCO se
   wêrelderfenisgebiede gelys word, is in 1987 tot 'n nasionale historiese
   monument verklaar. Dit word dikwels met die Sewe wonders van die wêreld
   vergelyk en is met jaarliks meer as drie miljoen besoekers een van die
   gewildste toeristebestemmings in Frankryk.

   Inhoud

        * 1 Geskiedenis
        * 2 Besienswaardighede
        * 3 Veeboerdery en kookkuns
        * 4 Eksterne skakels

[wysig] Geskiedenis

   Oorspronklik het die berg onder sy aanvanklike naam Mont Tombe saam met
   die klein eiland van die rif Tombelaine en die berg Mont Dol op die
   vasteland 'n soort heidense sentrum gevorm. Die Mont Tombe het as 'n
   belangrike vergaderplek van druïdes gedien, maar ook as offerplek, waar
   die gode deur die offers van jong mans gunstig gestem is.

   In die Romeinse tydperk is die berg aan die Romeinse god Mercurius
   gewy.

   Die Christelike geskiedenis van die berg het met die heilige Aubert,
   die biskop van die Normandiese stad Avranches, begin. In die jaar 708
   het die aartsengel Michael vir hom in 'n droom verskyn en aan hom die
   opdrag gegee om 'n Christelike kapel op die 80 meter hoë Mont Tombe op
   te rig.

   Eers na die derde verskyning - en ná 'n hewige slag op sy kop, wat 'n
   groot gat in sy skedel agtergelaat het - het die biskop 'n kapel
   opgerig en aan die aartsengel gewy. Kort ná die voltooiing is die
   gebied deur 'n vloedgolf oorstroom, waarby talle dorpe verwoes en die
   berg as 'n eiland van die vasteland afgesny is.

   Die biskop was diep geskok en het die natuurramp as 'n vingerwysing van
   God beskou. Hy het die berg na die aartsengel vernoem en 'n klooster
   teen die hang van die rots opgerig.
   Weivelde naby die Mont-Saint-Michel
   Weivelde naby die Mont-Saint-Michel
   'n Lugfoto van die Mont-Saint-Michel
   'n Lugfoto van die Mont-Saint-Michel

   Die dorp op die berg, wat vandag 50 inwoners tel, dateer uit die jaar
   709. Normandiese monnike het hier in 966 'n Benediktynse klooster
   gestig, wat tot een van die belangrikste geestelike sentra in Europa en
   'n gewilde bestemming van bedevaarte ontwikkel het. Die kerk van die
   abdy is tussen 1022 en 1135 opgerig. Tydens die Honderdjarige Oorlog
   tussen Engeland en Frankryk was die berg die simbool van die Franse
   verset, en die eiland is tussen die 13de en 15de eeu versterk.

   In die tyd van die Franse Rewolusie het die monnike die eiland verlaat,
   en dit is in 1810 tot 'n gevangenis omskep. Danksy die pogings van
   Victor Hugo is die gevangenis in 1863 gesluit. Die Mont-Saint-Michel is
   in 1874 tot Monument Historique verklaar en in 1879 deur middel van 'n
   dam met die vasteland verbind. Na uitgebreide herstelwerk is in 1966
   die millenium (millénaire) van die Mont-Saint-Michel gevier, en in 1969
   het die monnike uiteindelik teruggekeer na die abdy. Sedert 1979 is die
   berg een van die wêrelderfenisgebiede wat deur die UNESCO gelys word.

[wysig] Besienswaardighede

   'n Restourant op die berg
   'n Restourant op die berg
   Tombelaine, 'n klein eiland naby die Mont-Saint-Michel
   Tombelaine, 'n klein eiland naby die Mont-Saint-Michel

   Vandag is die eiland met sy heilige berg een van die vernaamste
   toeristebestemmings in Noord-Frankryk. Die museum L'Historique et
   Maritime behandel die geskiedenis van die eiland en die ekosisteem van
   Mont-Saint-Michel. Die hoogste getye in Europa word hier aangetref en
   dit verseker 'n gereelde verbinding tussen die vasteland en die eiland.
   Daar word gereeld noodsaaklike ontsandingswerk gedoen om die
   oorspronklike toestand van die eiland te behou.

   Daar is ook 'n versameling van modelskepe wat die geskiedenis van die
   skeepsbou sedert die 16de eeu uitbeeld.

   'n Ongewone besienswaardigheid is die skedel van die stigter, biskop
   Saint Aubert, wat nog steeds op die Mont-Saint-Michel bewaar word. Die
   groot gat, wat as oorblyfsel van 'n hewige slag op sy kop beskou word,
   kan besigtig word. Volgens die legendes is die slag selfs deur die
   aartsengel Michael aan hom toegedien.

[wysig] Veeboerdery en kookkuns

   Deur middel van inpoldering is in die omgewing van die berg soutige
   weivelde geskep, wat uitstekend geskik is vir skaapboerdery. Danksy die
   pré-salés (soutige weivelde) lewer die skape in die omgewing vleis van
   'n hoë gehalte op, en agneau de pré-salé (lam van soutige weivelde) is
   nou 'n gewilde gereg op die plaaslike restourante se spyskaarte.

[wysig] Eksterne skakels

   Die historiese dorp van Mont-Saint-Michel
   Die historiese dorp van Mont-Saint-Michel
     * Reis in Afrikaans: Die Mont-Saint-Michel
     * Le Mont-Saint-Michel


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Eilande • Normandië

