Mont Ventoux


                                          Mont Ventoux

                                          Mont Ventoux

                                    Hoogte                     1 912 meter
                              Breedtegraad    {{{graad1}}}° {{{minuut1}}}'
                               Lengtegraad    {{{graad2}}}° {{{minuut2}}}'
                                Koördinate          44°10′25″N, 5°16′38″O'
                                   Ligging   Vaucluse (Provence, Frankryk)
                                  Gebergte Massif des Baronnies (Vooralpe)
                          Eerste bestyging              Francesco Petrarca
                                                          op 26 April 1336
                        Eenvoudigste roete                       Fietstoer
                        Ouderdom gesteente
                                      Tipe                      {{{tipe}}}
                        Laaste uitbarsting
                                          {{{overig}}}

   Mont Ventoux (in Oksitaanse Provensaals: Mont Ventor, afgelei van die
   oorspronklike Latynse Venturi) is 'n bergspits in die département
   Vaucluse (Provence, Suid-Frankryk), sowat 20 kilometer noord-oos van
   Carpentras. Die berg se noordelike kant grens aan die département
   Drôme.

   Mont Ventoux maak deel uit van die Massif des Baronnies in die
   Provensaalse Vooralpe-gebied, maar verrys nogtans as 'n eensame
   bergspits met 'n hoogte van 1 912 meter. Dit is die hoogste berg in die
   gebied en dra byname soos "Reus van Provence" of "Die Kaal Berg". Die
   UNESCO het die Mont Ventoux en sy omgewing in 1990 tot
   biosfeerreservaat verklaar om die oorlewing van sy ryke verskeidenheid
   flora te verseker.

   Soos die Franse naam al andui (venteux beteken "winderig") word die
   bergspits deur die groot windsnelhede gekenmerk wat hier optree, veral
   sodra die Mistral met gewoonlik meer as 100 kilometer per uur waai, en
   op 19 November 1967 is daar selfs windsnelhede van 320 km/h aangeteken.
   Die pad oor die berg word dikwels vanweë die sterk plaaslike winde
   gesluit. Die ware oorspronge van die naam kan teruggevoer word na die
   1ste of 2de eeu n.C. toe dit as Vintur (afgelei van 'n Galliese god van
   bergspitse) of Ven-Top (Gallies "sneeubedekte piek") bekend gestaan
   het. Sommige navorsers neem egter ook aan dat die berg se naam van die
   Oud-Keltiese went afgelei is wat "berg" beteken. In die 10de eeu was
   Latynse name soos Mons Ventosus en Mons Ventorius gebruiklik.

   Inhoud

        * 1 Geskiedenis
        * 2 Geografie
        * 3 Flora
        * 4 Toerisme
        * 5 Tour de France en fietssport
        * 6 Eksterne skakels
        * 7 Verwysings

[wysig] Geskiedenis

   Die heilige berg van Provence: Sneeu bedek die hange tot by Mei
   Die heilige berg van Provence: Sneeu bedek die hange tot by Mei

   Op 26 April 1336 is die berg vir die eerste keer sedert die antieke
   oudheid deur die Italiaanse digter en geleerde Francesco Petrarca
   (1304-1374) bestyg (die priester Jean Buridan het hom egter vroeër in
   daardie eeu moontlik as eerste moderne bergklimmer voorafgegaan). Die
   beskrywing van hierdie bestyging wat Petrarca in 'n brief neergeskryf
   het, het uitdrukking gegee aan 'n nuwe natuur- en landskapservaring
   waarby estetiese en kontemplatiewe sienswyses met mekaar verbind is.
   Sommige navorsers beskou die bestyging derhalwe as 'n sleutelmoment in
   die oorgang van die Middeleeue na die moderne tydperk. Petrarca se
   dokumentasie word daarnaas as die beginpunt van die alpinisme beskou
   aangesien bergklim hier vir die eerste keer in eie reg beskryf word:

          “Den höchsten Berg dieser Gegend, den man nicht unverdient
          Ventosus, den Windumbrausten, nennt, habe ich am heutigen Tage
          bestiegen, einzig von der Begierde getrieben, diese
          ungewöhnliche Höhenregion mit eigenen Augen zu sehen.“
          ("Ek het vandag die hoogste berg van hierdie streek bestyg wat
          nie onverdiend Ventosus, die Winderige, genoem word nie. Ek was
          net aangedryf deur my begeerte om hierdie ongewone berggebied
          met my eie oë te sien.")^[1]

   Francesco Petrarca is deur baie ander geesdriftiges opgevolg, waaronder
   die Provensaalse digter Frédéric Mistral wat in 1859 'n nagtelike
   ekspedisie onderneem het om vanuit die bergspits na die sonsopgang te
   kan kyk. Later het hy sy ervaring beskryf: "Nous vîmes le soleil
   surgir, tel un superbe roi de gloire, entre les cimes éblouissantes des
   Alpes couvertes de neige". ("Ons het die son sien opgaan, soos 'n
   pragtige koning van glorie, tussen die Alpe se sneeubedekte skitterende
   pieke.")

   Vir die veelsydige Franse geleerde Jean-Henri Fabre (1823-1915) het die
   Mont Ventoux as biologiese opeluglaboratorium gedien wat so te sê op sy
   drumpel geleë was - die berg verenig op sy hange immers alle Europese
   klimaat- en vegetasiesones van die Middellandse See tot by Lapland.
   Reeds in die 15de eeu is 'n kapel op die berg opgerig en aan die
   Heilige Kruis gewy.

   In 1882 is 'n weerkundige stasie van die nasionale weerburo op Mont
   Ventoux opgerig. In die 1960's is 'n televisie-uitsaaieenheid gebou
   waarvan die mas 'n hoogte van 50 meter bereik. Die sein is met 195 kW
   so sterk dat programme nog oor 'n afstand van 90 kilometer opgevang kan
   word. Sedert 31 Maart 2007 saai die eenheid die Franse digitale
   terrestriële televisie TNT uit.

[wysig] Geografie

   Die weerstasie op Mont Ventoux
   Die weerstasie op Mont Ventoux

   Die uitgestrekte kalksteenveld net onderaan die bergspits is eers met
   die ontginning van die plaaslike bosse blootgelê. Net soos elders in
   Provence is die bome wat teen sy hange gegroei het reeds vanaf die 12de
   eeu deur die skeepswerwe van Toulon en later ook deur die Ancien Régime
   vir sy skeepsbou-aktiwiteite gebruik. Nog in die tyd van Jean-Henri
   Fabre is na die Mont Ventoux as 'n "kaal" of "geskeerde" berg verwys.
   Danksy die inisiatief van M. Tichadou, 'n inspekteur van Eaux et
   Forêts, is in die 1860's met 'n program van bebossing begin. Die projek
   het veral op die aanplanting van Atlas-seders uit Noord-Afrika gesteun
   wat in die plaaslike klimaat goed geaard het. Vandag is sy hange lankal
   weer met bosse beplant, en verskeie spesies van sy oorspronklike flora
   word goed versorg en kan aan die noordelike kant van die berg langs die
   staproete van GR 9 besigtig word. Die hoër geleë gedeeltes van veral
   die suidelike die berghange is egter nog steeds kaal.

   Vanweë die groot afstand van ander bergspitse in die gebied - die
   Signal de Lure met 'n hoogte van 1 826 meter lê 40 kilometer oos van
   Mont Ventoux - wil dit voorkom of dié berg aansienlik hoër is. Op 'n
   helder dag bied die Mont Ventoux 'n pragtige uitsig oor die
   Alpe-bergreeks, die Middellandse See, Camargue en die Rhône-vallei in
   die rigting van Avignon, die Cévennes-bergreeks, die Sentraalmassief en
   selfs die kerk Notre-Dame-de-la-Garde in Marseille.

   Aan die voet van sy suidelike flanke dra 'n AOC-wyn van oorsprong in
   die tradisionele wynbougebied van Comtat Venaissin die berg se naam -
   die wyn Côtes du Ventoux. Sy wingerde maak deel uit van die suidelike
   Rhône-vallei se wynbougebiede. Danksy die beskermende invloed van Mont
   Vendoux trek die Comtat Venaissin voordeel uit 'n baie milde
   mikroklimaat en lewer 'n groot deel van Frankryk se vrugte- en
   groente-oes op, waaronder kersies, aarbeie, rosyntjies, spaanspek,
   appelkose en aspersie.

[wysig] Flora

   Absintkruid (Artemisia absinthium)
   Absintkruid (Artemisia absinthium)

   Mont Ventoux pronk vanweë sy buitengewone vorm en ligging met 'n
   noordelike en suidelike hang twee verskillende sones op. Aan die
   suidelike kant is sonskyn volop sodat 'n Mediterreense flora tot by die
   top uitgebrei het. Op die plante aan die noordelike hang skyn minder
   son, en hulle maak deel uit van die Middel-Europese en Alpynse flora.
   Tipiese boomspesies sluit konifere soos larikse in, naas dennebome,
   seders en ander soorte.

   Die bergtop met sy termoklastiese rolstene word deur 'n ekstreme
   klimaat gekenmerk. Hier aard selfs spesies wat gewoonlik net in
   arktiese geweste voorkom. Van die groot aantal beskermde plante groei
   sommige slegs op Mont Ventoux voor. Geen plant op die berg mag gepluk
   word nie, selfs al is dit nie beskerm nie. Die UNESCO het hierdie
   habitat van seldsame plante in 1990 tot biosfeerreservaat verklaar. Die
   reservaat sluit die berg en sy onmiddellike mgewing in en strek tans
   oor 'n gebied van 90 000 hektaar met 38 000 inwoners.

   Tipiese plantspesies wat op Mont Ventoux voorkom is byvoorbeeld
   absintkruid (Artemisia absinthium) wat bekendheid verwerf het danksy
   die absint-ekstrak, 'n aperitief wat vanweë sy toksiese effekte sedert
   1915 in Frankryk nie meer gedistilleer mag word nie. Die kruid groei
   teen die oostelike kant van Mont Ventoux.

[wysig] Toerisme

   Sonop oor die Mont Ventoux
   Sonop oor die Mont Ventoux

   Die berg het vanuit baie rigtings gesien 'n keëlvormige voorkoms.
   Aangesien dit soos 'n magtige, eensame bergreus verrys en van veraf
   sigbaar is, het die indrukwekkende Mont Ventoux vir die bewoners van sy
   omgewing en besoekers besondere betekenis. Die berg is een van min
   plekke wat op 'n helder dag 'n pragtige uitsig oor die Middellandse
   See, die hoogste bergspitse van die Alpe en die Pireneë bied. Hierdie
   "heilige" berg van Provence is 'n gewilde bestemming vir toeriste wat
   die berg met hulle motors vanuit die dorpe Malaucène, Sault of Bédoin
   kan bereik, maar ook vir fietsryers.

   Besoekers kan die toeristepad verlaat en die Mont Ventoux op
   voetslaanpaaie verken. Twee van die tipiese Franse sentiers de grande
   randonnée of groot nasionale voetslaanpaaie, die GR 9 en GR 4, kruis
   mekaar by die Mont Ventoux se Balcon Nord.

   Tussen Desember en April word die bergspits van 'n sneeulaag bedek.
   Sneeuvalle kom soms nog in Mei voor, en besoekers moet dwarsdeur die
   jaar met sterk winde rekening hou wat in die somer as baie koud ervaar
   kan word. Temperature op die bergspits is in die algemeen sowat 10 °C
   laer as dié aan die voet van Mont Ventoux.

[wysig] Tour de France en fietssport

   Die renpad se haarnaalddraai
   Die renpad se haarnaalddraai

   Daar is drie paaie na die top van Mont Ventoux. Die moeilikste pad
   vanuit Bedoin in die suid-weste loop oor 'n afstand van sowat 21
   kilometer en met 'n gemiddelde styging van 7,6 persent tot by 'n hoogte
   van meer as 1 600 meter. Hier word ook motorwedrenne gehou wat egter in
   plaas van die top die Chalet Reynard as eindpunt het. Aangesien Mont
   Ventoux ook oorskry kan word, beskik die top oor sy eie pasnaam - Col
   des Tempêtes ("Stormpas"). Die oostelike pad is die maklikste en loop
   met 'n gemiddelde styging van 4,5 persent en oor 'n afstand van 26
   kilometer tot by 'n hoogte van 1 150 meter.
   'n Uitsig oor die bergtop
   'n Uitsig oor die bergtop

   In 1951 is Mont Ventoux vir die eerste keer by die Tour de
   France-fietsren ingesluit. Alhoewel hierdie roete tot vandag toe eers
   13 keer bemeester is (die laaste fietsjaers het die top in 2000 en 2002
   bereik), het hy tot een van die mees legendariese bergspitse van die
   toer ontwikkel en behoort saam met die Col du Galibier, die Col du
   Tourmalet en L'Alpe d'Huez tot die "heilige berge" van die Tour de
   France. Fietsjaers vrees naas sy moelike styging veral die kaal top van
   Mont Ventoux vanweë sy smorende somerhitte en sterk winde.

   Mont Ventoux het op 13 Julie 1967 tragiese bekendheid verwerf toe die
   Britse professionele fietsjaer Tom Simpson net kort voor die top van
   uitputting neergeval en gesterf het. By die post mortem, wat later
   uitgevoer is, is 'n hoë dosis van amfetamiene en alkohol gediagnoseer.

   Drie jaar later het die Belgiese fietsjaer Eddy Merckx die Mont
   Ventoux-toer op pad na sy tweede Tour de France-oorwinning bemeester,
   maar het as gevolg van fisiese uitputting suurstofbehandeling
   ondergaan. Volgens die plaaslike owerhede word daar jaarliks tussen
   tien en twintig sterfgevalle van amateur-fietsryers aangeteken wat hul
   eie krag oorskat het of die slagoffers van ongelukke word.

[wysig] Eksterne skakels

     * Der Geburtstag des Alpinismus. Francesco Petrarca und die
       Besteigung des Mont Ventoux
     * Panoramiese uitsigte vanuit die bergspits
     * Réserve de biosphère du Mont Ventoux (fr)

[wysig] Verwysings

    1. ^ Zebhauser, Helmuth: Frühe Zeugnise der Alpenbegeisterung.
       München: Stiebner Verlag 1986

   Kategorieë: Geografie van Frankryk • Provence-Alpes-Côte d'Azur •
   Alpinisme

