Montevideo


                                           Montevideo
                                                  Kaart              Wapen

                                                                      Vlag

                                                   Land            Uruguay
                                             Koördinate 34°53' S, 56°10' W
                                               Stigting   24 Desember 1726
                                             Oppervlak:
                                               - Totaal          526 vk km
                                      Hoogte bo seevlak             0-43 m
                                             Bevolking:
                                        - Totaal (2004)          1 325 968
                        - Metropolitaanse gebied (2004)          1 668 335
                                   - Bevolkingsdigtheid        2 523/vk km
                                                Tydsone             UTC -3
                                           Burgemeester    Ricardo Ehrlich
                                      Amptelike Webwerf  Montevideo.gub.uy

   Montevideo [monteβi'ðeo] is die hoofstad en grootste stad van Uruguay
   en dien ook as die ekonomiese, finansiële en kulturele sentrum en
   belangrikste hawestad van dié Suid-Amerikaanse republiek. Die stad met
   'n oppervlak van 526 vierkante kilometer en 1,3 miljoen inwoners lê
   teen die monding van die Río de la Plata.

[wysig] Geskiedenis

   Montevideo is op 24 Desember 1726 deur die Goewerneur van Buenos Aires,
   Bruno Mauricio de Zabala, gestig, nadat die Portugese uit die fort, wat
   deur hulle hier twee jaar vroeër opgerig was, verdryf is. Volgens die
   oorlewering gaan die naam Montevideo terug op 'n Spaanse seeman in
   diens van die Portugese seevaarder Magellaan, wat, toe hy die heuwel
   raakgesien het, "Monte vi eu" - "Ek het 'n heuwel gesien" uitgeroep
   het.

   Wetenskaplike verklarings lei die naam van die stad van ou seekaarte
   af, waarop die heuwel as "Monte VI D. E. O." of "Berg 6 van Oos na Wes"
   ingeteken was. Magellaan het die berg moontlik ook na die Heilige
   Ovidio Monte de San Ovidio vernoem. Die volledig oorspronklike naam van
   die stad was San Felipe y Santiago de Montevideo.
   'n Nagtelike uitsig oor die Ramirez-strand
   'n Nagtelike uitsig oor die Ramirez-strand

   In die tydperk tussen 1790 en 1804 is Montevideo se hoofkerk uit
   baksteen op die Plaza de la Constitución opgerig.

   Vanaf die vroeë 19de eeu is Montevideo verskeie kere deur die Britte,
   Spanjaarde, Portugese, Brasilianers en Argentyne gebombardeer en
   beleër. In 1828 is Montevideo tot hoofstad van Uruguay verklaar.

   Sedert die begin van die 19de eeu tot by die vroeë 20ste eeu het
   Montevideo onder sterk Britse invloed gekom en sodoende Brasiliaanse en
   Argentynse pogings om sy handel te oorheers afgeweer. Die Argentynse
   diktator Juan Manuel de Rosas het die stad in die tydperk tussen 1838
   en 1851 verskeie kere beleër.

   Vanaf 1851 het die stad vinnig begin groei, en in 1860 was daar reeds
   37 787 inwoners. Britse maatskappye het Montevideo tussen 1860 en 1911
   deur middel van 'n uitgestrekte spoorwegnetwerk met die omliggende
   plattelandse gebiede verbind. Tot by die jaar 1884 het die inwonertal
   meer as verdubbel, en die destydse bevolking van 104 472 het reeds baie
   Europese immigrante ingesluit. Handel was die belangrikste bron van
   inkomste, en Montevideo was in hierdie opsig 'n sterk mededinger van
   die Argentynse hoofstad Buenos Aires.

   Tydens die Tweede Wêreldoorlog het die Duitse pantserskip Graf Spee,
   wat besig was om die seehandel in die Suidelike Atlantiese Oseaan te
   versteur, die nuus gehaal, toe dit ná 'n seegeveg met Britse kruisers
   die neutrale hawe van Montevideo binnegevaar het. Aangesien hy net die
   keuse tussen 'n verdere geveg met die Britte of 'n internering deur die
   Uruguayaanse owerhede gehad het, het die Duitse kaptein sy skip op 17
   Desember 1939 self laat sink.

[wysig] Demografie

   Sowat die helfte van Montevideo se 1,3 miljoen inwoners is van
   Italiaanse afkoms, en ook die oorgrote meerderheid van die res het
   Europese (veral Spaanse) wortels. Slegs twaalf persent van die
   bevolking is geen nasate van Europese immigrante nie.

   Die metropolitaanse gebied van Montevideo, wat hoofsaaklik uit die stad
   self en die omliggende provinsie van Canelones met Montevideo se
   voorstede en aangrensende landelike gebiede bestaan, verteenwoordig
   meer as veertig persent van Uruguay se totale bevolking.

[wysig] Klimaat

   Montevideo het 'n gematigde Mediterreense klimaat met 'n gemiddelde
   jaarlikse temperatuur van 13 °C.
   Kategorieë: Uruguay • Stede in Uruguay • Hoofstede in Suid-Amerika

