Montreal


          Hierdie artikel handel oor die Kanadese stad. Vir die
          gelyknamige dorpe en kastele, sien gerus Montreal
          (dubbelsinnigheid).

                                        Ville de Montréal
                                              Kaart                  Wapen

                                                                      Vlag

                                               Land                 Kanada
                                          Provinsie                 Québec
                                         Koördinate      45°31' N 73°34' W
                                           Stigting            18 Mei 1642
                                       Oppervlakte:
                                           - Totaal           363,52 vk km
                                  Hoogte bo seevlak     200 m (Mont Royal)
                                         Bevolking:
                                    - Totaal (2006)              1 637 563
                               - Bevolkingsdigtheid          4 504,7/vk km
                           - Metropolitaanse gebied              3 700 000
                                            Tydsone UTC -5 (Oostelike tyd)
                                       Burgemeester        Gérald Tremblay
                                  Amptelike Webwerf         montreal.qc.ca

   Montreal (Standaardfrans: [mɔ̃ʀeˈal], Kanadese Frans: [mɒ̃ʀeˈal],
   Engels: [ˌmʌntɹiˈɒːl]) is die naam van die stad, eiland en eilandsee by
   die vereniging van die riviere Sint-Laurens (Frans: fleuve
   Saint-Laurent) en Outaouais in die sentrale gedeelte van die
   Sint-Laurens-vallei. Montreal se hawe, wat 1 600 kilometer landinwaarts
   van die oseaan lê, behoort tot die grootstes van Noord-Amerika.

   Montreal (amptelik: Ville de Montréal) is die grootste stad van die
   Franstalige provinsie Quebec (Oos-Kanada) - en op een na ook die
   grootste Franstalige stad in die wêreld. Die Île de Montréal
   (Montrealeiland) het sowat 1,6 miljoen en die metropolitaanse gebied
   van Montreal 3,7 miljoen inwoners. Volgens die sensus van 2005 is meer
   as 70 persent van die bewoners van Montrealeiland Franssprekendes. Die
   grootste minderhede is die sogenaamde Néo-Canadiens (immigrante, 23
   persent) en Engelstaliges (sowat tien persent). Daar is 'n aantal
   oorwegend Engelstalige voorstede veral in die weste van Montrealeiland
   soos byvoorbeeld Montreal West.

   Teen die einde van die 17de eeu het Montreal se agterland feitlik tot
   by die Rotsgebergte (Frans: Les Rocheuses, Engels: Rocky Mountains),
   verby die Groot Mere en tot by die mond van die Mississippi gestrek toe
   die voyageurs (die Franse pelshandelaars en ontdekkers) Montreal hulle
   vertrekpunt gemaak het vir togte dwarsoor Noord-Amerika. Die voyageur
   Daumont de Saint-Lusson het die Groot Mere, Louis Jolliet die
   Mississippirivier en Charles Albanel en Paul Denys die Baie d´Hudson
   (Hudsonbaai) ontdek.
   Die sakekern van Montreal, soos gesien vanuit die Mont Royal
   Die sakekern van Montreal, soos gesien vanuit die Mont Royal

   Die vestiging van Engelse en Skotse handelaars het tot 'n vinnige groei
   gelei wat van Montreal in die 19de eeu die belangrikste nywerheids- en
   handelsentrum van Kanada gemaak het. Teen die einde van die 19de en
   begin van die 20ste eeu het grootskaalse immigrasie die stad se
   karakter verander.

   Montreal is een van die mees kosmopolitiese - en danksy lae
   misdaadsyfers ook veiligste - metropole ter wêreld (in 2005 is daar
   slegs 35 moorde in die metropolitaanse gebied van 3,6 miljoen mense
   gepleeg). Besoekers kan gerus na middernag deur die stad wandel - veral
   Amerikaanse toeriste is meestal verbaas dat Montreal se strate op
   daardie tyd nog steeds besig is.

   Montreal het internasionale bekendheid verwerf met die tentoonstelling
   Expo '67 en die Olimpiese Spele van 1976. Die stad is ook die setel van
   die International Civil Aviation Organization (ICAO), 'n Specialized
   Agency van die Verenigde Nasies (VN) wat die ontwikkeling en bedryf van
   die burgerlugvaart, lughawens, lugvaartroetes en lugvaartveiligheid
   beheer, en die International Air Transport Association (IATA). Daarnaas
   het ook die Canadian Space Agency / Agence spatiale canadienne
   (CSA/ASC) sy hoofkwartier in Longueuil, 'n voorstad suid-oos van
   Montreal.

   Die Montrealers - of Montréalais soos hulle in Frans genoem word -
   gebruik dikwels die bynaam "La Belle" - "Die Skone" vir hulle stad en
   geniet die Franse "Savoir vivre" in 'n moderne Noord-Amerikaanse
   metropool wat sy Europese karakter steeds gehandhaaf het.

   Inhoud

        * 1 Bevolking
             + 1.1 Arrondissemente
                  o 1.1.1 Historiese arrondissemente
        * 2 Ekonomie
        * 3 Geskiedenis
             + 3.1 Vroeë geskiedenis
             + 3.2 Die Irokese
             + 3.3 Ville-Marie (1642-1665)
             + 3.4 Pelshandel en gebiedsuitbreiding
             + 3.5 Frankryk se koloniale ryk in Noord-Amerika
             + 3.6 Britse gesag 1760-1800
             + 3.7 Montreal as handelsmetropool van Kanada
             + 3.8 Nywerheidsentrum van Kanada
             + 3.9 Kanadese metropool
             + 3.10 Die Groot Depressie en die Tweede Wêreldoorlog
             + 3.11 Die na-oorlogse tydperk
             + 3.12 Metropool van Frans-Kanada
        * 4 Weer en klimaat
        * 5 Met 'n oogopslag
        * 6 Onderwys
        * 7 Besienswaardighede
        * 8 Kuns en kultuur
        * 9 Musiek
        * 10 Sport
        * 11 Museums
        * 12 Kookkuns
        * 13 Inkopies en vermaak
             + 13.1 Ondergronds
             + 13.2 Bogronds
        * 14 Eksterne skakels

[wysig] Bevolking

   Die Îles des Sœurs in die aandskemering
   Die Îles des Sœurs in die aandskemering

   Die Metropolitaanse Gebied van Montreal het vandag sowat 3,6 miljoen
   inwoners (waarvan sowat 1,6 miljoen mense in die stad Montreal). 53
   persent van die bevolking is tweetalig, dertien persent praat naas
   Frans en Engels 'n derde taal. 'n Vyfde van die Montrealers is buite
   Quebec gebore (sowat tien persent is van Italiaanse afkoms), en daar
   word meer as 100 verskillende tale in die stad gepraat.
   Montreal in die winter, soos gesien vanuit die Mont Royal
   Montreal in die winter, soos gesien vanuit die Mont Royal

   'n Groot deel van die Montrealers is van Ierse afkoms, aangesien die
   stad en die provinsie Quebec vir hulle meer aantreklik was as ander
   dele van die Britse Ryk, in die besonder Toronto (vroeër York). Die
   Franse bevolking het nie teen die Ierse setlaars op grond van hulle
   herkoms en godsdiens gediskrimineer nie aangesien albei groepe
   dieselfde Rooms-Katolieke godsdienstige agtergrond het. Tydens die
   groot Ierse hongersnood van 1842 tot 1852 het baie Iere na Quebec
   geëmigreer, en 'n groot aantal weeskinders is deur Franstalige gesinne
   aangeneem. Die Ierse immigrasie het vir baie jare aangehou, en daar
   word beraam dat sowat veertig persent van die Franstaliges in Quebec
   van gemengde Frans-Ierse afkoms is.

   Montreal is ook die Kanadese hoofstad van die gay en lesbiese
   gemeenskap en het die 1ers Outgames mondiaux Montréal 2006, die Gay en
   Lesbiese Olimpiade, georganiseer.

[wysig] Arrondissemente

   Die arrondissemente en voorstede van Montreal.
   Die arrondissemente en voorstede van Montreal.

   In administratiewe opsig bestaan Montreal uit 19 arrondissemente. 'n
   Aantal stede, wat vroeër by Montreal ingelyf is, het op 1 Januarie 2006
   weer onafhanklik geword.
     * Ahuntsic-Cartierville
     * Anjou
     * Côte-des-Neiges–Notre-Dame-de-Grâce
     * Lachine
     * LaSalle
     * Le Plateau-Mont-Royal
     * Le Sud-Ouest
     * L'Île-Bizard–Sainte-Geneviève
     * Mercier–Hochelaga-Maisonneuve
     * Montréal-Nord
     * Outremont
     * Pierrefonds-Roxboro
     * Rivière-des-Prairies–Pointe-aux-Trembles
     * Rosemont–La Petite-Patrie
     * Saint-Laurent
     * Saint-Léonard
     * Verdun
     * Ville-Marie
     * Villeray–Saint-Michel–Parc-Extension

[wysig] Historiese arrondissemente

     * L'Île-Bizard–Sainte-Geneviève–Sainte-Anne-de-Bellevue was tot en
       met 31 Desember 2005 'n arrondissement van Montreal.

[wysig] Ekonomie

   Die gebou van die Banque de Montréal (BDM) in Place d'Armes. Tot by die
   stigting van die Bank van Kanada in 1935 het die BDM as Kanada se
   sentrale bank (reserwebank) gefungeer
   Die gebou van die Banque de Montréal (BDM) in Place d'Armes. Tot by die
   stigting van die Bank van Kanada in 1935 het die BDM as Kanada se
   sentrale bank (reserwebank) gefungeer

   Montreal is die finansiële, handel- en nywerheidsentrum van Quebec. Sy
   belangrikste nywerhede sluit elektroniese goedere, vervoertoerusting,
   farmaseutiese produkte, tekstiele, drukwerk en tabak in. Die stad het
   een van die besigste hawens in Noord-Amerika en is die oostelike
   eindpunt van die Canadian Pacific Railway. Montreal huisves ook die
   hoofkwartiere van die Canadian National Railway en die grootste
   Kanadese lugdiens, Air Canada. Aan die oostelike rand van
   Vieux-Montréal ontstaan die Cité Multimédia, 'n nywerheidsgebied tussen
   die rue de la Commune en die rue King wat hom op die rekenaar- en
   sagtewareontwikkeling gaan toespits.

   Sowat veertig persent van die ondernemings in die Kanadese mediabedryf
   het hulle hoofkwartiere in Montreal en maak van die stad ook 'n
   eersterangse sentrum vir die nasionale nuus- en vermaaklikheidsbedrywe.

   Montreal se lugvaartnywerheid is een van die belangrikste ter wêreld,
   en moontlik is die stad die enigste plek waar 'n hele vliegtuig ontwerp
   en gebou kan word. Bombardier is die hoofonderneming van die plaaslike
   lugvaartbedryf en naas Boeing en Airbus een van die drie grootstes
   wêreldwyd.

   Classé Audio, Kanada se vernaamste vervaardiger van hoëtrou-toerusting,
   het sy hoofkwartier in die voorstad Lachine. Die stadswyk Dorval
   huisves Matrox, die bekende Kanadese vervaardiger van grafikakaarte.

[wysig] Geskiedenis

[wysig] Vroeë geskiedenis

   Montrealeiland is al duisende jare gelede deur plaaslike stamme van die
   Eerste Nasies vir die stigting van tydelike of permanente nedersettings
   gekies. Die Mont Royal en die bosse in sy omgewing was net soos die
   Sint-Laurensrivier geografiese kenmerke wat 'n belangrike rol vir die
   eerste bewoners gespeel het, alhoewel hulle deur die
   Lachine-stroomversnellings gedwing is om die vrag van hul bote op die
   landweg te vervoer.

   Dit is tans nie bekend wanner presies die eerste menslike nedersettings
   op Montrealeiland ontstaan het, maar die Franse seevaarder Jacques
   Cartier, wat destyds op soek na goud was, het in 1535 op 'n permanente
   Irokese-dorp afgekom wat deur sy bewoners Hochelaga genoem is. Cartier
   het die berg in die sentrum van die eiland ter ere van die Franse
   koning Frans I Mont Royal of "Koninklike Berg" genoem.

[wysig] Die Irokese

   'n Kaart van Hochelaga
   'n Kaart van Hochelaga

   Die Irokese-stamme van die Sint-Laurensriviergebied het saam met ander
   Irokese-stamme en die Hurone deel uitgemaak van die groot Irokese
   taalgemeenskap. Hulle het as bestaansboere permanente dorpe bewoon en
   handel met die Algonkins, 'n stamgroep van jagters en versamelaars,
   gedryf waarby hulle hul mielies vir pelse en vleis geruil het.

   Cartier se beskrywings kom ooreen met ons huidige kennis. Die
   Irokese-gemeenskappe was matriargaal, en vroue het as gesins- en
   stamhoofde gefungeer. Hulle het mielies, bone, pampoene en tabak verbou
   asook potte vervaardig wat met kenmerkende motiewe versier is. Die
   dorpe was met palisades versterk en het soms meer as eenduisend
   bewoners gehuisves. Sodra die landbougrond in hul onmiddellike omgewing
   uitgeput geraak het, het die Irokese hul nedersettings na 'n ander
   gebied verskuif.

   In 1603 het die Franse ontdekkingsreisiger Samuel de Champlain die
   Sint-Laurensrivier verken en tot by die Lachine-versnellings geseil,
   maar net 'n verlate dorp op Montrealeiland aangetref. Navorsers neem
   aan dat die Irokese moontlik as gevolg van siektes wat deur die Franse
   saamgebring is Hochelaga verlaat het, of deur vyandelike stamme
   aangeval is.

   Danksy sy Indiaanse gidse het Champlain kennis gekry van die gebied wat
   langs die boloop van die Sint-Laurens tot by die Huronmeer gestrek het
   en van die Outaouais-rivier wat deur Indiaanse handelaars as 'n
   waterweg gebruik is. Champlain het vanweë die strategiese ligging van
   Montreal in 1611 'n tydelike handelspos wes van die hedendaagse Place
   Royale gestig. Op 'n kaart wat hy in 1613 gepubliseer het, het hy vir
   die eerste keer die naam Montréal gebruik om na die eiland te verwys.

   Montrealeiland was gedurende die somer 'n belangrike handelspos waar
   Indiaanse en Franse handelaars byeengekom het om pelse uit die noorde
   teen Europese goedere te ruil. Champlain het af en toe as 'n
   geallieerde van die Algonkins en Hurone opgetree en aan hulle invalle
   in Irokese-gebiede deelgeneem. Die Irokese was eweneens pelshandelaars,
   maar het gewoonlik handel met die Nederlandse kolonie Nieu-Amsterdam
   (die historiese voorloper van New York Stad) gedryf. Hierdie invalle
   was daarop gemik om die Irokese mededingers uit te skakel en die handel
   met pelse op die Sint-Laurens te belemmer. In 1634 het Champlain 'n
   bykomende Franse handelspos in Trois-Rivières gestig.

[wysig] Ville-Marie (1642-1665)

   Die kapel Notre-Dame-de-Bon-Secours is oorspronklik in 1655 deur
   Marguerite Bourgeoys gestig. Die huidige gebou dateer uit die jaar 1771
   Die kapel Notre-Dame-de-Bon-Secours is oorspronklik in 1655 deur
   Marguerite Bourgeoys gestig. Die huidige gebou dateer uit die jaar 1771

   Champlain was van voorneme om van Montrealeiland 'n permanente
   handelspos te maak, maar die nedersetting, wat op 18 Mei 1642 deur
   veertig Franse setlaars onder leiding van Paul Chomedey de Maisonneuve
   gestig en Notre-Dame de Ville-Marie genoem is, het aanvanklik
   hoegenaamd geen ekonomiese belange gehad nie. Dit was eerder 'n
   apostoliese projek en gemik op die kerstening van die plaaslike Eerste
   Nasies. Maisonneuve het 'n fort en sentrale gebou op die plek opgerig
   wat reeds in 1611 deur Champlain ontdek is.

   Reeds omstreeks 1630 het die Rooms-Katolieke elite van Frankryk onder
   die invloed van 'n godsdienstige herlewing gekom wat destyds oor die
   land gegaan het. Die Jesuïete-kronieke (Frans: Les relations) oor
   Franse aktiwiteite in Noord-Amerika het hul aandag op die sendingwerk
   in Kanada gevestig, en uiteindelik het die Société de Notre-Dame de
   Montréal pour la conversion des sauvages in Nouvelle-France ("Geselskap
   van ons Liewe Vrou van Montreal vir die bekering van die wildes in
   Nieu-Frankryk") uit hierdie belangstelling voortgespruit. Die
   sendingstasie, wat in hul opdrag gestig sou word, was beplan om
   bekeerde Indiane en Franse setlaars te huisves.

   Nadat hulle die seigneurie (landgoed) Montrealeiland gekoop het, het
   Chomedey de Maisonneuve as goewerneur die opdrag gekry om die kolonie
   te stig. In 1644 het Jeanne Mance, die tesourier van Ville-Marie,
   danksy die ondersteuning van 'n welvarende weldoenster met die bou van
   die kolonie se eerste hospitaal (Hôtel-Dieu) begin. Aanvanklik is veral
   ambagsmanne as koloniste aangewerf. Die eerste jare was baie moeilik
   vir die setlaars (waaronder enkele vroue), wat in Frans as
   Montréalistes bekend gestaan het, maar uiteindelik is die nedersetting
   gevestig.
   Historiese geboue in Vieux-Montréal
   Historiese geboue in Vieux-Montréal

   Maisonneuve het nie daarin geslaag om 'n Indiaanse nedersetting naby sy
   kolonie te vestig nie - die Irokese was destyds besig om die
   pelshandelsroetes te oorheers en het die stigting van 'n nedersetting
   as 'n bedreiging beskou. Ville-Marie is sodoende verskeie kere
   aangeval, en Franse setlaars is vermoor of ontvoer. Ville-Marie het
   gevolglik in 'n staat van beleg verkeer, en aangesien die setlaars
   gedwing was om meestal binne die fort te bly, is boerderyaktiwiteite
   belemmer.

   Die Franse setlaars het nogtans alle aanvalle afgeweer en tydelike
   wapenstilstande benut om Ville-Marie verder te ontwikkel, alhoewel die
   kolonie in die erste tien jaar van sy bestaan nie gegroei het nie.

   In die periode tussen 1653 en 1659 het die Société de Notre-Dame byna
   200 nuwe setlaars (waaronder egpare en ongetroude vroue) na Ville-Marie
   gestuur. Die vroue het vinnig met setlaars getrou sodat daar vir die
   eerste keer 'n beduidende natuurlike bevolkingsaanwas aangeteken is.

   Met die aankoms van priesters uit die Paryse Séminaire de Saint-Sulpice
   is die eerste kerkgemeente gestig, en susters van die Les Religieuses
   Hospitalières de Saint-Joseph-orde het begin om Jeanne Mance in haar
   Hôtel-Dieu te ondersteun. 'n Ander vrou, Marguerite Bourgeoys het in
   1653 die eerste skool in Ville-Marie asook die Kongregasie van
   Notre-Dame gestig. Die Société de Notre-Dame het land aan hierdie
   instellings geskenk en sodoende die finansiëring van hul weldadige
   dienste verseker. Marguerite Bourgeoys was daarnaas die "geestelike
   moeder" van die sogenaamde Filles du Roy ("Dogters van die Koning") -
   die jong dames wat deur die Franse koning na die kolonie gestuur is om
   hier te trou. Die meeste van hulle het uit Normandiese weeshuise gekom.
   Vieux Séminaire de Saint-Sulpice
   Vieux Séminaire de Saint-Sulpice

   Die nedersetting het nou gestalte gekry met huise wat langs Rue
   Saint-Paul ontstaan het, terwyl 'n landstrook teen die
   Sint-Laurensrivier as meent gedien het. Maisonneuve het lang reghoekige
   landstroke teen die Sint-Laurens of sy takriviere aan setlaars
   toegeken, en die seigneurale meul het de kolonie se graan (hoofsaalik
   koring) verwerk.

   Daarnaas het Ville-Marie geleidelik ook begin om aan die pelshandel
   deel te neem, en sommige setlaars soos Charles Le Moyne en Jacques Le
   Ber, wat Franse pelshandelaars uitgestuur het om pelse van die Eerste
   Nasies in die Groot Mere-gebied aan te koop, het vinnig welvarend
   geword.

   Een van die helde, wat Montreal se koloniale geskiedenis opgelewer het,
   was Adam Dollard des Ormeaux wat die kolonie met sy 16 metgeselle in
   1660 heldhaftig teen die Irokese verdedig het. Die aantal koloniste het
   in dieselfde jaar gestyg tot 2 500.

   Met die vestiging van sosiale strukture het die kolonie se ekonomie 'n
   opbloei beleef. Die habitants of inwoners het as boere, ambagsmanne,
   handelaars en soms ook adellikes die bolaag van die kolonie
   verteenwoordig, terwyl setlaars wat volgens 'n kontrak met die Société
   de Notre-Dame na Kanada gekom het, reisende ambagsmanne en dienaars die
   tweede klas gevorm het.

   Vanaf 1663 is die kolonie van Nieu-Frankryk deur die Franse Koninklike
   Administrasie bestuur sodat Ville-Marie se outonomie beperk en die
   seigneurie van Montrealeiland aan die Séminaire de Saint-Sulpice in
   Parys oorgedra is. In 1665 het die nuwe Franse bewind troepe in
   Nieu-Frankryk ontplooi - die regiment van Carignan-Salières - wat met
   hulle teenanvalle op Irokese-gebied die vreedsame ontwikkeling van
   Ville-Marie verseker en tot 1667 in die kolonie gebly het. Sowat 440
   van die oorspronklik 1 000 soldate het hulle egter in Ville-Marie
   gevestig en met sommige van die Filles du Roy getrou. Baie Québécois is
   nasate van hierdie soldate. In 1665 het die eerste groepe setlaars
   hulle in Pointe-aux-Trembles in die noordooste van Montrealeiland
   gevestig. Maisonneuve is nog in dieselfde jaar deur die Franse koning
   se verteenwoordiger skielik en sonder enige verklaring na Frankryk
   teruggeroep.

[wysig] Pelshandel en gebiedsuitbreiding

   'n Kaart van Montreal (omstreeks 1730)
   'n Kaart van Montreal (omstreeks 1730)

   Maisonneuve se kolonie was nou in die hartland van Frankryk se
   uitgestrekte kolonies in Noord-Amerika geleë en het as die
   administratiewe en ekonomiese sentrum van die pelshandelnetwerk tot die
   strategiese hoofstad van Frans-Noord-Amerika ontwikkel. Ná die militêre
   intervensie het die pelshandel 'n grootskaalse opswaai beleef. Die
   plaaslike uitrusters en voyageurs het strategiese vennootskappe gebou
   waarby die uitrusters Franse goedere ingevoer en alle benodigdhede aan
   die voyageurs verskaf het wat op hulle beurt stroomop na die Pays d'en
   haut (letterlik "Boland") getrek het. Hulle is vergesel van
   kontraknemers wat die vervoer behartig het. Die voyageurs het
   vervolgens hul goedere vir bewerpelse verhandel wat hulle na Montreal
   gebring het. Vir hierdie soort ekspedisies is vanaf 1681
   handelspermitte benodig wat deur die plaaslike owerhede uitgereik is.

   Aangesien die natuurlike hulpbronne vinnig uitgeput was, was die
   voyageurs gedwing om steeds verder na die binneland te trek. Hulle het
   eers tot by die Groot Mere, daarna na die Mississippi-vallei en
   uiteindelik tot die hedendaagse Kanadese Prairiegebiede getrek. Die
   grootskaalse uitbreiding van die handelsgebied het die stigting van
   nuwe handelsposte en forte vereis om Frankryk se gesag te handhaaf.
   Daar was immers talle mededingers soos Engelse handelaars uit die
   kolonie New York in die suide en die Hudsonbaaikompanjie in die noorde.

   Strawwe mededinging het egter ook in die kolonie self voorgekom. Naas
   die handelaars was ook koloniale amptenare in Quebecstad en die
   kommandeurs van die westelike garnisoene stilletjies by die pelshandel
   betrokke. Ville-Marie was die administratiewe sentrum wat die
   pelshandel georganiseer het. Alhoewel dit nie tot snelle groei bygedra
   het nie (in 1672 het 6 700 mense hulle in die kolonie gevestig), het
   die handel werksgeleenthede aan 'n derde van Ville-Marie se inwoners
   voorsien en 'n groot aantrekkingskrag op jongmense gehad wat dikwels
   enkele seisoene in die bedryf werksaam was voordat hulle getrou en hul
   eie boerderye begin het. Net soos later in die Verenigde State het die
   roepstem van die weste die avontuurlus aangewakker en groot invloed op
   die mentaliteit van die latere Montrealers uitgeoefen.

[wysig] Frankryk se koloniale ryk in Noord-Amerika

   'n Muurskildery ter herdenking van die Groot Vrede van 1701 in Montreal
   se Rue Duluth
   'n Muurskildery ter herdenking van die Groot Vrede van 1701 in Montreal
   se Rue Duluth

   Die nuwe tuisland het nog steeds talle gevare ingehou. In 1689 het
   Irokese in die Bloedbad van Lachine talle Franse setlaars vermoor. Eers
   met die Groot Vrede van Montreal (La Grande Paix), wat in 1701 tussen
   die Irokese en die Franse gesluit is, is die hoeksteen vir Frankryk se
   oorheersing van groot dele van Noord-Amerika gelê. Met die
   vredesooreenkoms, wat deur Frankryk, sowat dertig Eerste Nasies onder
   Franse invloed en die Irokese se Bond van Vyf Nasies onderteken is, het
   Frankryk oor belangrike Indiaanse geallieerdes beskik. Frankryk se
   besittings het in die vroeë 18de eeu van Akadië aan die huidige
   Kanadese ooskus tot by Louisiana aan die Golf van Mexiko gestrek.
   Ville-Marie se bevolking het in 1701 2 000 mense beloop. Vanaf die
   vroeë 18de eeu is die naam van die eiland, Montreal, geleidelik ook
   gebruik om na die stad te verwys. Die vroegste kaart, waarop die stad
   as "la ville de Montréal" verskyn, dateer uit die jaar 1726.

   Nieu-Frankryk is nou veral deur die politieke gebeure in Europa
   bedreig. In die tydperk tussen 1689 en 1763 het vier oorloë tussen
   Frankryk en Engeland uitgebreek wat ook uitwerkings op die kolonie
   gehad het. Adellikes uit Ville-Marie het as offisiere in die Franse
   leër gedien, terwyl handelaars, ambagsmanne en boere by die Kanadese
   burgermagte aangesluit het.

   Pierre Le Moyne d'Iberville was 'n uitstekende voorbeeld vir die groot
   bydraes wat Montreal in die oorloë gelewer het. Hy was die seun van 'n
   handelaar, Charles Le Moyne, en het tussen 1686 en 1697 aan talle
   veldtogte teen Engelse nedersettings aan die Hudsonbaai, in New York,
   Akadië en Newfoundland deelgeneem. Hy het in 1699 Louisiana gestig en
   die eerste Franse fort in die gebied opgerig.

   Vanaf 1683 was offisiere en soldate van die Troupes de la Marine as
   voltydse troepe in die kolonie gebly. Hulle is aanvanklik deur Frankryk
   met alle benodigdhede uitgerus, maar Kanadese boere en handelaars het
   geleidelik begin om alle belangrike goedere aan die troepe te verskaf
   en het sodoende die ekonomiese ontwikkeling bevorder.

   Die militêre en politieke magsbalans het nogtans geleidelik tot
   Frankryk se nadeel verander. In die Sewejarige Oorlog tussen 1756 en
   1763 het Anglo-Amerikaanse troepe daarin geslaag om Frans-Noord-Amerika
   die finale nekslag toe te dien. Britse troepe het in 1759 Quebecstad
   ingeneem, en drie Britse leërs onder bevel van Jefferey Amherst het in
   die somer van 1760 na Montreal - destyds 'n stad met 4 000 inwoners -
   voortgemarsjeer. Generaal Vaudreuil het vinnig besef dat weerstand in
   elk geval vergeefs sou wees en op 8 September gekapituleer.

[wysig] Britse gesag 1760-1800

   Die Britse verowering het vir die Franse bevolking van Montreal groot
   veranderings saamgebring, alhoewel sommige kenmerke en instellings uit
   die Franse periode soos byvoorbeeld die Rooms-Katolieke Kerk deur die
   Britte nie aangetas is nie. Terwyl baie Franse adellikes na hul
   tuisland teruggekeer het, was die bewind nou in Britse hande, en 'n
   nuwe periode van kolonisasie het van Franssprekende bewoners, wat as
   Canadiens bekend gestaan het, 'n minderheid in hul eie land gemaak.
   Montreal in 1784
   Montreal in 1784

   Die Engelse, Skotse en Amerikaanse handelaars, wat die plaaslike
   ekonomie begin oorheers het, het met hul verwaande en arrogante optrede
   teenoor die plaaslike bevolking spannings veroorsaak. Die inheemse
   elites, waaronder veral die Rooms-Katolieke outoriteite, was egter
   lojaal teenoor die nuwe Britse bewind, en as 'n minderheid het die
   Britse setlaars aanvanklik ten opsigte van taal en boukuns by die
   Franse bewoners aangepas. Met die Québec-wet van 1774 het
   Groot-Brittanje die godsdiensvryheid en die toepassing van Franse reg
   in die provinsie gewaarborg.

   Die stad het nog steeds as die sentrum van die pelshandel gefungeer,
   maar inheemse handelaars het ná 1760 geen vervoerpermitte vir die
   westelike gebiede of lenings vir groter ekspedisies meer ontvang nie en
   is geleidelik deur nuwe setlaars, veral Skotte, vervang.

   Die North West Company, wat in 1776 deur Skotse pelshandelaars gestig
   is, het die pelshandel in Brits-Noord-Amerika oorheers. Sy digte
   netwerk van handelsposte, wat vanuit Montreal bestuur is, het dwarsoor
   die vasteland en tot by die kuslyn van die Stille Oseaan gestrek.
   Montreal het as stoorplek en uitvoerhawe vir pelse gedien wat
   hoofsaaklik vir Groot-Brittanje bestem was.

   Die Hudson's Bay Company was 'n strawwe mededinger wat sy handelsposte
   naby dié van die North West Company geopen het, en omstreeks 1810 was
   die twee kompanjies in 'n verbete stryd om markaandele verwikkel.
   Uiteindelik het die twee maatskappye onderhandelinge gevoer en in 1821
   saamgesmelt. Die nuwe kompanjie is deur die Hudson's Bay Company
   oorheers, en Montreal het sy ekonomiese rol as pelshandelsentrum
   kwytgeraak.

   Met 9 000 inwoners in 1800 was Montreal nog steeds 'n klein stad. Daar
   was nogtans vooruitgang op talle gebiede. Molson's Accommodation,
   Kanada se eerste stoomboot, het Montreal in 1809 met Québec-Stad
   verbind, en in 1821 is die Engelstalige McGill-universiteit gestig.

[wysig] Montreal as handelsmetropool van Kanada

   In die eerste helfte van die 19de eeu het Montreal ongekende groei
   ervaar, maar die ekonomiese ontwikkeling het met 'n vinnige
   verengelsing gepaardgegaan. Montreal was nou 'n handelsentrum in die
   hartland van 'n Franssprekende agrariese samelewing en het voordeel
   sowel uit die groei in die landbousektor asook die ontwikkeling van
   Ontario, die provinsie in die weste, getrek waar Lojaliste uit die
   Verenigde State hulle as gevolg van die Amerikaanse Rewolusie gevestig
   het.

   Die groot Britse immigrasiegolwe het in 1815 'n aanvang geneem en die
   ekonomiese groei bevorder. Montreal het 'n uitvoerhawe vir Kanadese
   koring geword en Britse invoergoedere gehanteer. Plaaslik vervaardigde
   produkte is in die landelike gebiede van die omgewing versprei. Die
   nywerheidsektor is nog steeds deur ambagsmanne oorheers, maar met die
   nywerheidsomwenteling is die eerste fabrieke gestig.

   Handelaars het in 1817 die Bank van Montreal gestig, en danksy hulle
   inisiatief het rederye ontstaan wat die vervoer tussen Montreal en
   Ontario en Quebecstad beheer het. Danksy hulle invloed het die owerhede
   ingestem om kanale te bou soos die Lachine-kanaal wat in 1825 geopen
   is. Die eerste spoorwegverbinding in die land tussen La Prairie en
   Saint-Jean is in 1836 ingewy. Montreal het nou 'n belangrike funksie in
   Groot-Brittanje se koloniale ekonomiese netwerk vervul. Die eerste
   burgemeester, Jacques Viger, is in 1833 verkies.

   Die bevolking het tot 23 000 mense in 1825 en 58 000 in 1852 gegroei,
   en reeds vanaf 1831 was die meerderheid van Montreal se inwoners
   Engelssprekendes. Die verskillende etniese groepe het hul eie
   stadsbuurte bewoon; Engelse en Skotse immigrante het die weste van die
   stad oorheers, Iere was in die suidweste gekonsentreer, terwyl die
   Franssprekende Canadiens die meerderheid in die oostelike dele van
   Montreal gevorm het.

   Etniese spannings het hul hoogtepunt met die Rebellies van 1837 en 1838
   bereik wat deur die sogenaamde Patriotes aangevoer is. Die
   Frans-Kanadese opstand het misluk, en 'n nuwe bourgeoisie van Britse,
   Skotse en plaaslike Franssprekende handelaars het die ekonomie begin
   oorheers. Die aantal ambagsmanne het vinnig gegroei, en talle Ierse
   immigrante, waaronder baie vroue en tienermeisies, het as werkers of
   dienaars in Montreal gewerk en later die basis van die plaaslike
   werkersklas gevorm. As gevolg van grootskaalse immigrasie het sosiale
   probleme steeds verskerp, en naas brand- en vloedrampe het veral
   epidemieë duisende slagoffers geëis.

   In die tydperk tussen 1841 en 1849 het Montreal as administratiewe
   hoofstad van Kanada gefungeer. Sedert 1847 was die stad ook die
   grootste spoorweg- en ekonomiese sentrum van die land. Op 28 Junie 1886
   het die eerste transkontinentale trein vanuit Montreal se
   Dalhousie-stasie na Vancouver in Brits-Kolombië gery.

[wysig] Nywerheidsentrum van Kanada

   Montreal in 1889
   Montreal in 1889

   Saam met sy nywerheidsektor het ook die bevolking van Montreal vinnig
   gegroei tot 107 000 mense in 1871 en meer as 'n kwart miljoen in 1901.
   Die bevolkingsaanwas was nou veral aan die ontvolking van die
   platteland te danke. Alhoewel honderdduisende Québécois na die
   Verenigde State geëmigreer het, was ook Montreal 'n gewilde bestemming,
   en nuwe voorstede het begin uitbrei.

   Danksy die uitvinding van die hysbak en nuwe boumetodes en -materiale
   het steeds hoër sakegeboue ontstaan, en die VIctoriaanse boustyl het 'n
   nuwe voorkoms aan Montreal gegee. Openbare dienste soos gesondheidssorg
   is voortdurend uitgebou en verbeter, en groot parke soos dié van Mont
   Royal, La Fontaine en Île Sainte-Hélène is geskep. Die openbare vervoer
   is net soos gas, elektrisiteit en telefoondienste deur privaat
   maatskappye voorsien.

   Met die stigting van die Kanadese Konfederasie in 1867 het die
   binnemark aansienlik vergroot. Danksy 'n kanaal wat in die
   Sint-Laurensrivier tussen Quebecstad en Montreal gegeawe is, kon
   oseaanskepe in Montreal-hawe aandoen. Orals in die land is nuwe
   spoorwegverbindings gebou. Die Canadian Pacific Railway, wat tussen
   1874 en 1885 gebou is, het Montreal met Vancouver aan die weskus
   verbind en was met 4 575 kilometer die belangrikste transkontinentale
   lyn naas die Canadian National Railway. Die Université Laval is in 1876
   gestig, en in 1887 het Mntréal se eerste wolkekrabber, die New York
   Life-gebou, ontstaan.

   Montreal se fabrieke het steeds meer goedere plaaslik vervaardig. Ligte
   nywerhede het talle ongeskoolde werkers, veral Franssprekendes, in
   diens geneem, terwyl die swaar nywerhede werkgeleenthede vir opgeleide
   werkers van hoofsaaklik Britse afkoms gebied het. Werksomstandighede in
   die ligte nywerhede was baie onaangenaam, die lone was laag. Die
   werkersklas het onder epidemieë gely, terwyl ook talle kindersterftes
   aangeteken is.

   Omstreeks 1866 het Franssprekendes weer die meerderheid in die stad
   geword, wat ondanks die deografiese veranderings sy oorwegend Britse
   karakter ten opsigte van ekonomie, boukuns en taal bewaar het. Die
   welvarende Engels-Skotse bourgeoisie van Montreal het 'n sterk invloed
   op die Kanadese ekonomie uitgeoefen, die meeste groot ondernemings
   beheer en nou bande met Groot-Brittanje gehandhaaf. Hierdie invloedryke
   burgers is veral deur die Board of Trade verteenwoordig.

   Die Franssprekende bevolking het sy eie nuwe middelklas ontwikkel wat
   geleidelik die plaaslike groothandel en vervaardigingsnywerhede begin
   beheer het. Sedert die 1880's het Franko-Kanadese ook die politieke
   lewe in Montreal oorheers en 'n era van populistiese benaderinge
   ingelui. Die Rooms-Katlieke Kerk het eweneens sy invloed in die
   maatskaplike lewe laat geld.

   Montreal was sodoende verdeel in 'n Brits-Protestantse en 'n
   Frans-Katolieke wêreld wat naas mekaar bestaan het, met Ierse
   immigrante wat vanweë hul Engelse taal en Rooms-Katolieke gosdiens
   tussen die twee groepe beweeg het. Danksy groot aantalle immigrante het
   ook die Joodse bevolking vanaf die 1880 gegroei. Die betrekkinge tussen
   die etniese groepe was in die algemeen deur solidariteit op etniese,
   godsdienstige en sosiale gebied gekenmerk.

[wysig] Kanadese metropool

   Buitetrappe is 'n tipiese kenmerk van Montreal se argitektuur. Die
   beeld wys 'n straat in die stadsbuurt Hochelaga-Maisonneuve
   Buitetrappe is 'n tipiese kenmerk van Montreal se argitektuur. Die
   beeld wys 'n straat in die stadsbuurt Hochelaga-Maisonneuve

   Die ekonomiese opswaai tussen die einde van die 19de eeu en die begin
   van die Eerste Wêreldoorlog was een van die grootstes in die
   geskiedenis van Montreal, en die bevolking van die metropolitaanse
   gebied het in 1911 528 000 mense beloop. Immigrasie het 'n nuwe
   hoogtepunt bereik met die aankoms van Oos-Europese Jode, Italianers,
   Pole, Russe en ander etniese groepe.

   Die uitbou van hawe- en spoorweggeriewe het Montreal se rol as Kanadese
   vervoersentrum bevestig, terwyl die konsentrasie van groot maatskappye
   die belangrikheid van Montreal se effektebeurs onderstreep het.
   Plaaslike banke was weereens die dryfkrag agter hierdie ontwikkeling.
   Die sakebedryf het met die ontginning van natuurlike hulpbronne begin
   en tegelykertyd die vervaardigingsbedryf in sowel Quebec asook Ontario
   uitgebrei.

   Terwyl die nywerheidsgebiede van Montreal uitgebrei is, het in sy
   sakekern nuwe kantoorgeboue ontstaan. Danksy die bou van tremlyne was
   Montrealers in staat om hulself in 'n groter afstand van hul werkplekke
   te vestig. Met sy uitbreidingsprogram het Montreal begin om sy
   oppervlakte in die tydperk tussen 1876 en 1918 te vervyfdubbel.

   As gevolg van die Eerste Wêreldoorlog het Montreal se groei tydelik tot
   stilstand gekom, veral omdat Groot-Brittanje die finansiële steun vir
   sy oorsese gebiede moes staak, tog het die vinnige groei in die 1920's
   hervat, en Montreal het uiteindelik ondanks sy Europese karakter tot 'n
   moderne Noord-Amerikaanse metropool ontwikkel. Die Franstalige
   Université de Montréal is in 1920 gestig.

   In die periode tussen 1921 en 1931 het die bevolking van 619 000 tot
   meer as 800 000 mense gegroei; die inwonertal van Montrealeiland het
   selfs 'n miljoen oorskry. Nuwe wolkekrabbers volgens die Amerikaanse
   boustyl het die stadshorison begin verander. Die nuwe hoofkwartier van
   die Banque Royale du Canada, wat in 1928 voltooi is, was vir enkele
   jare selfs die hoogste wolkekrabber van die Britse Ryk.

   Die lewenskwaliteit van die plaaslike bevolking het aansienlik
   verbeter, en terwyl tuberkulose nog 'n ernstige probleem in benadeelde
   stadsbuurte was, het kindersterftes duidelik afgeneem. Die Verenigde
   State het hul invloed sowel in die vermaaklikheids- en rolprentbedryf
   asook die leefstyl laat geld, en Amerikaanse verbruikersware, wat
   dikwels deur Kanadese dogtermaatskappye vervaardig is, het simbole van
   die moderne lewe geword.

   Die Franssprekende gemeenskap van Montreal het diepgaande veranderings
   beleef, en sy unieke kultuur en leefstyl het meer stedelike en
   Noord-Amerikaanse karaktertrekke vertoon as dié van ander
   Franssprekende Québécois.

[wysig] Die Groot Depressie en die Tweede Wêreldoorlog

   Vanaf 1930 het die Groot Depressie 'n periode van ekonomiese krisisse
   ingelui. Die ekonomie het in die volgende drie jare ineengestort, veral
   as gevolg van laer uitvoere van natuurlike hulpbronne. Die nywerhede,
   wat op Kanada se minerale en ander uitvoerprodukte gebaseer het, het
   feitlik tot stilstand gekom, en die krisis het ook alle ander sektore
   geraak.

   Die werkloosheid en armoede gedurende die 1930's het veral
   Franssprekende Montrealers swaar getref. Sommige het troos gevind in
   hul geloof, maar die krisis het veral die Frans-Kanadese nasionalisme
   laat herleef en tot etniese spannings gelei. Die nasionaliste,
   waaronder die École sociale populaire, het onder meer vir die
   nasionalisering van die elektrisiteits- en ander bedrywe gepleit.

   Die uitbreek van die Tweede Wêreldoorlog het die prentjie verander. Die
   nywerheidsektor het voordeel uit Kanada se militêre betrokkenheid
   getrek. Nuwe fabrieke het ammunisie en vliegtuie vervaardig, en ook
   skeepswerwe en vervaardigers van spoorwegtoerusting is deur die navraag
   na militêre uitrusting geraak. Franssprekende Kanadese was nogtans
   oorwegend teen diensplig gekant wat vanaf 1944 ingevoer is.

[wysig] Die na-oorlogse tydperk

   Beeld:USSR Pavilion Expo67 Aerial view.jpg
   Expo '67: Die Sowjet-pawiljoen

   Die na-oorlogse tydperk was gekenmerk deur 'n ekonomiese opswaai en
   modernisering op baie terreine. Montreal se bevolking het in 1951 die
   een-miljoenkerf verbygesteek, en Groter Montreal het in 1961 twee
   miljoen inwoners gehad. Werkgeleenthede was volop, en die koopkrag het
   gegroei. Steeds meer Montrealers kon nou duursame verbruikersgoedere
   soos yskaste, motors en moderne huise bekostig. Die stadsgebied het
   verder uitgebrei en die suidelike oewer bereik.

   Die groeiende voorstadgordel en motorisering het die leefsty van mense
   ingrypend verander. Stadsbeplanning het op die bou van gesinshuise,
   winkelsentrums en veral nuwe snelpaaie gefokus. In Montreal se
   middestad is die Boulevard Dorchester (tans Boulevard René-Lévesque)
   gebou, en Place Ville-Marie was die eerste in 'n groter aantal nuwe
   wolkekrabberprojekte. Die historiese stadskern het sy rol as
   sakesentrum aan die kwartier langs Boulevard Dorchester afgestaan.

   Ekonomiese welvaart en beter opvoeding, wat deur talle nuwe kolleges
   versinnebeeld is, het die sosiale mobiliteit van die Franssprekende
   middelklas verhoog. Mense het begin om oor die toekoms van Quebec as 'n
   Franssprekende gemeenskap in Kanada en sosiale en politieke hervormings
   te debatteer. Die Rooms-Katolieke Kerk was as gevolg van die groeiende
   vraag na sosiale en welsynsdienste gedwing om steeds meer leke in diens
   te neem wat nie bereid was om hulle aan die gesag van kerklike
   outoriteite te onderwerp.

   Die Franssprekende elites het beswaar aangeteken teen die
   tweedeklasburger-status van Frans-Kanadese in hul eie stad. Die
   oorheersende rol wat Engels in die daaglikse en die beroepslewe gespeel
   het, het nog steeds tot diskriminasie teen Franssprekendes gelei.

[wysig] Metropool van Frans-Kanada

   Die kasino van Montreal (© www.aviewoncities.com)
   Die kasino van Montreal (© www.aviewoncities.com)
   'n Nagtelike uitsig oor Montreal
   'n Nagtelike uitsig oor Montreal

   Ná 1960 moes Montreal sy rol as Kanada se metropool aan Toronto
   afstaan, maar het vinnig begin om homself as die metropool van die
   Franssprekende Quebec te herdefinieer. Die periode tussen 1960 en 1986
   is oorheers deur die burgemeester Jean Drapeau.

   Die ekonomiese ontwikkeling was gekenmerk deur staatsintervensies en
   herstrukturering. Die staat het veral sosiale, mediese en opvoedkundige
   dienste deur regstreekse intervensies verbeter. Die resesssies van
   1981-82 en 1990-92 het Montreal se ekonomie 'n ernstige nekslag
   toegedien, en tradisionele nywerhede het agteruitgegaan. Die ekonomiese
   transformasie het tot 'n groei in die plaaslike dienstesektor gelei,
   terwyl die opening van die Sint-Laurenswaterweg, die agteruitgang van
   die spoorwegbedryf en die opkoms van Toronto as die ekonomiese sentrum
   van Kanada die belangrikheid van Montreal as 'n nasionale
   vervoersentrum verminder het. Terwyl Toronto voordeel uit grootskalse
   Amerikaanse beleggings getrek en steeds meer ondernemings gelok het,
   het Montreal sy nywerheidstrukture gemoderniseer. Steeds meer
   Franssprekende maatskappye het hul hoofkwartiere in Montreal gevestig
   en sodoende die verhuising van Anglofone ondernemings na Toronto
   gedeeltelik gekompenseer.

   'n Aantal ambisieuse bouprojekte soos Place Ville-Marie en die bou van
   die Ondergrondse Montreal, die restourasie van die historiese stadskern
   en die Place des Arts het 'n internasionale karakter aan Montreal
   gegee. Terwyl die bevolking in die metropolitaanse gebied tot meer as
   drie miljoen gestyg het, het die bou van Montreal se moltreinstelsel
   openbare vervoer in die stad vanaf 1966 verbeter. In 1967 is die
   wêreldtentoonstelling Expo '67 in Montreal gehou wat met meer as vyftig
   miljoen besoekers 'n buitengewone sukses geword het.

   In die 1970's het Frans-Kanadese nasionalisme toegeneem. Montreal het
   destyds nog 'n groot Engelssprekende minderheid gehuisves wat baie
   aspekte van die openbare lewe oorheers het. Die stad het gevolglik
   sentraal gestaan in die Oktoberkrisis van die jaar 1970 wat deur
   nasionalistiese en linksgesinde geweldpleging gekenmerk was. Die
   owerhede het 'n noodtoestand afgekondig en honderde aktiwiste in
   hegtenis geneem. Franssprekende Montrealers het 'n groot rol by die
   nasionalistiese Parti Québécois se oorwinning in die verkiesing van
   1976 gespeel.

   As die sentrum van die taalstryd in Québec het die gebeure in Montreal
   die afkondiging van 'n reeks taalwette bevorder wat geleidelik die
   status van Frans as eerste taal in Québec gevestig het.
   Vroue-emansipasie het gepaadgegaan met die taalstryd. As gevolg van
   hierdie sogenaamde Stille Rewolusie in Montreal en Québec het ook die
   Rooms-Katolieke Kerk sy rol in die Frans-Kanadse samelewing
   geherdefinieer en sy groot invloed op die bevolking kwytgeraak.

   As gasheerstad van die Olimpiese Somerspele van 1976 en danksy die
   kulturele bande met ander Franssprekende gebiede het Montreal sy rol as
   'n Franssprekende en multikulturele metropool gevestig. Die Olimpiese
   Spele was nogtans 'n finansiële fiasko, en die skuldlas wat daaruit
   ontstaan het is eers in 2006 volledig afbetaal.

[wysig] Weer en klimaat

   Winter in Montreal
   Winter in Montreal

   Die jaarlikse temperatuurvariasie in die metropolitaanse gebied van
   Montreal is sowat 70 °C. Die jaargetye met hulle verskillende
   temperature het 'n deel van Montreal se leefwyse geword. Die gemiddelde
   jaarlikse temperatuur is 10,1°C en die gemiddelde jaarlikse reënval
   1 030 millimeter. Die gemiddelde jaarlikse aantal sonskynure is
   2 015,2. Die weer is baie wisselvallig en word sterk deur die jaargetye
   beïnvloed. Montreal is baie warm, gereëld ook bedompig, in die somer.
   Dit is ook die tyd van die donderbuie. Julie is die warmste maand van
   die jaar, alhoewel die hoogste temperatuur ooit in Augustus 1975 gemeet
   is (37,6°C of 100°F). Op 15 Januarie 1957 het die temperatuur tot -37,8
   °C gedaal.

   Stewels, handskoene, musse en warm mantels is noodsaaklik in die
   winter. Januarie is die koudste maand, en deur die ysige winde word die
   lae temperature nog sterker ervaar. Op 14 Januarie 2004 word
   temperature van -40°C (-40°F) gemeet, die laagstes ooit. Sneeuval tree
   gereëld op, met 'n gemiddelde van 240 sentimeter gedurende die winter.
   Die stadsregering bestee jaarliks meer as CDN-$50 miljoen aan
   sneeuverwydering. Sneeuval tree ook in die lente en herfs op.

   Montrealers geniet dikwels die warm weer van die été indien of Indian
   Summer, wat nog laat in die herfs optree.

   Maand Jan Feb Mar Apr Mei Jun Jul Aug Sep Okt Nov Des Jaar
   Daaglikse gemiddeldes in °C -10,3 -8,8 -2,4 5,7 12,9 18,0 20,8 19,4
   14,5 8,3 1,6 -6,9 10,1
   Reënval in mm 20,8 18,8 34,1 62,6 66,7 82,5 85,6 100,3 86,5 72,8 70,4
   35,1 -
   Sneeuval in cm 47,7 41,2 31,3 10,9 1,6 0 0 0 0 2,6 24,1 54,8 -

[wysig] Met 'n oogopslag

   Place-Saint-Henri-stasie (Metro van Montreal)
   Place-Saint-Henri-stasie (Metro van Montreal)

   Vakansie-, vierings- en waarnemingsdae: Nuwejaarsdae (1 en 2 Januarie),
   Goeie Vrydag, Paasfees (Gesinsdag), Fête de Dollard des
   Ormeaux/Victoria Day (Derde Maandag in Mei), Fête
   Nationale/Saint-Jean-Baptiste (24 Junie), Canada Day (1 Julie),
   Werkersdag (Eerste Maandag in September), Oesfees (Eerste Maandag in
   Oktober), Kersdag, Welwillendheidsdag

   Lughawens: Montreal beskik oor twee internasionale lughawens, die
   Aéroport International Pierre-Elliott-Trudeau de Montréal (passasiers)
   en die Aéroport de Montréal-Mirabel (vrag).

   Openbare vervoer: Die Métro (moltrein) van Montreal is in 1966 as die
   tweede oudste in Kanada na dié van Toronto. Tans is daar vier lyne met
   altesaam 65 stasies, wat almal deur 'n ander argitek ontwerp is. 'n
   Uitbreiding na Laval met drie nuwe stasies is in aanbou en sal in in
   die loop van 2007 ingewy word. Die moltreinstelsel word aangevul deur
   'n netwerk van 1 600 busse.

[wysig] Onderwys

   Die belangrikste tersiére instellings is die Université de Montréal
   (Franstalig), Université du Québec à Montréal (almal Franstalig),
   McGill University en Concordia University (Engelstalig); daar is
   altesaam 158 000 studente in die stad.

   McGill is die oudste universiteit van Montreal en is in 1821 danksy 'n
   skenking van die pelshandelaar James McGill gestig. McGill is vandag
   een van die beduidendste tersiêre instellings in Noord-Amerika.

   Die Université de Montréal in die buitewyke van die welvarende
   woonbuurt Outremont is die grootste Franstalige universiteit buite die
   Franse hoofstad Parys en vorm met sy toring in die Moorse styl een van
   die argitektoniese bakens van Montreal. Net soos die toring is ook die
   meeste ander geboue met geel-grys bakstene opgerig. Sedert sy stigting
   in die 1940's het die studentetal tot meer as 50 000 gegroei.

[wysig] Besienswaardighede

   'n Nagaansig van Montreal se stadsaal
   'n Nagaansig van Montreal se stadsaal
     * Die katedraal Basilique Notre-Dame, wat in 1829 voltooi is, word as
       die pragtigste kerkgebou in Noord-Amerika beskou en is 'n goeie
       voorbeeld van die Neo-Gotiese boustyl. Die binneruimte met sy
       pragtige houtsnykuns is volgens middeleeuse voorbeelde ontwerp en
       bied sitplekke vir sowat 4 000 besoekers. Sy vergulde altaar staan
       voor 'n agtergrond van veertien blou glasvensters uit Limoges
       (Frankryk), wat die hemel en die sterre versinnebeeld. Die klok van
       die basiliek weeg twaalf ton. Notre-Dame kan ook met een van die
       grootste orrels wêreldwyd spog - daar is 5 772 pype. Danksy die
       perfekte akoestiek vind hier gereëld konserte van die Simfonieorkes
       van Montreal plaas (Place d'Armes).
     * Die oudste gebou van Montreal, die Séminaire de Saint-Sulpice, is
       in 1685 deur Dollier de Casson, die Sulpisiaanse kloosterhoof,
       opgerig en dien oor 'n lang tydperk as die administratiewe sentrum
       van die nedersetting. Saam met die notaris Basset ontwerp Dollier
       de Casson ook die oorspronklike plattegrond van die stad.
     * L'Oratoire Saint-Joseph du Mont-Royal is in 1924 as een van die
       grootste basilieke ter wêreld opgerig. Die gebou met sy
       indrukwekkende argitektuur is 'n belangrike voorbeeld van die
       Frans-Katolieke boustyl in Kanada.
     * Die Cathédrale Marie-Reine-du-Monde (Boulevard René-Lévesque), wat
       in 1894 voltooi is, is 'n namaaksel van die St. Pieterskerk in Rome
       en die setel van Montreal se aartsbiskop.
     * Dominion Square vlakby die katedraal behels gedenktekens vir die
       eerste minister Wilfried Laurier (1896-1911), koningin Victoria en
       Kanadese soldate wat tydens die Vryheidsoorloë in Suid-Afrika
       gesneuwel het.
     * Die Lachine-museum gee met sy versameling van ou meubels en
       gereedskap 'n goeie voorbeeld van die plattelandse lewe in toeka se
       tyd. Die hoofgebou is tussen 1669 en 1685 deur die handelaars
       Charles Lemoyne en Jacques LeBer opgerig. Dit is een van die oudste
       geboue in die omgewing van Montreal. (110 Rue LaSalle). Lachine is
       bekend vir sy kanaal wat in 1824 voltooi is en aan die beginpunt
       van Montreal se ekonomiese ontwikkeling in die 19de eeu staan. 'n
       Klein pawiljoen in die Monk-park is aan die geskiedenis van die
       kanaal gewy. Lachine is ook die eerste stad op die eiland wat 'n
       spoorweg-verbinding met Montreal gekry het (1847). 'n Klein
       steenskuur huisves die Fur trade Interpretation Centre (Boulevard
       Saint-Joseph). Alexander McTaggart Gordon het hier vanaf 1803
       bontwerk vir die North-West Company gestoor. Gedurende die
       sonstilstand in Junie kan besoekers hier 'n historiese skouspel
       bywoon wat die vertrek van 'n voyageur-ekspedisie vertoon. Lachine
       verdank sy naam aan 'n mislukte ekspedisie wat die Franse ontdekker
       Robert Cavelier de La Salle 1673 van hier onderneem het. Sy poging
       om 'n roete na Sjina te vind was vergeefs, en die reis het naby die
       Ontariomeer geëindig. La Salle se huis en erf kry toe die spotnaam
       "Lachine" ("Sjina").

   Die ondergrondse Montreal
   Die ondergrondse Montreal
     * Kahnawake (Caughnawaga, dit beteken "daar is stroomversnellings")
       is 'n dorpie naby Montreal, en sy museum gee 'n indruk van die
       Irokese kultuur. Die geboue van die sendingstasie is tussen 1717 en
       1745 opgerig en bewaar die relieke van die salige Kateri
       Tekakwitha. (Route 138 Ouest, 18 km vanaf Montreal)
     * Die Olimpiese Park van 1976 is 'n groot sportkompleks wat met die
       21ste Olimpiade geopen is. Tot die futuristiese groep geboue wat
       vir die spele opgerig is behoort die wêreld se hoogste geneigde
       toring, die Tour Olympique de Montréal (190 meter). Hy kon in 1976
       nie meer betyds vir die Olimpiese Spele voltooi word nie.
     * Die Biosphère is 'n moderne sentrum wat veral ekologiese
       vraagstukke behandel. Die klemtoon word op die Sint-Laurensrivier
       gelê. Die indrukwekkende gebou, wat soos 'n koeël gevorm is, is die
       Verenigde State se pawiljoen tydens die wêreldtentoonstelling Expo
       '67. (Île Sainte-Hélène)
     * Die Ondergrondse Montreal met sy inkoopsentrums, bioskope en
       restourante maak dit nie net moontlik om die winterkoue te ontvlug
       nie - dit skei ook die voetgangers van die verkeer op straat.
     * Die Parc Maisonneuve sluit die Jardin botanique de Montréal
       (Botaniese Tuin) in wat met Londen se Kew Gardens en die Berlynse
       Botanischer Garten kan meeding (dit is op hierdie twee na die
       grootste wêreldwyd). Die tuin wat in 1931 geopen is beslaan 75 ha
       en vertoon meer as 21 000 plantspesies. Meer as 30 tuinafdelings
       behandel verskeie botaniese onderwerpe - die Sjinese Tuin is die
       grootste van sy soort buite Asië. Daarnaas kan 'n outentieke
       Japanse tuin en 'n skoenlappers-tuin besigtig word.
     * Die berg Mont Royal, 'n ou vulkaan wat 350 miljoen jaar gelede
       ontstaan het, lê in die hart van die stad. Die Parc du Mont-Royal
       het 'n terras - die Belvédère du Chalet - wat 'n uitsig oor die
       stad, die rivier en tot by die Adirondack-gebergte in die Verenigde
       State bied.
     * Die Pierrefonds Manor van 1904 is 'n namaaksel van die Château
       Pierrefonds (1392) in die Franse woud van Compiègne (région
       Picardie). Joseph-Adolphe Chauret, 'n bekende notaris van Montreal,
       was so verbaas oor hierdie kasteel dat hy dit in dieselfde styl in
       'n voorstad van Montreal laat bou het. Die stad is later na die
       kasteel vernoem. (15,928 boulevard Gouin Ouest)
     * Vieux-Montréal (Ou Montreal) en sy historiese argitektuur is sonder
       weerga in Noord-Amerika. Die ou stadskern, wat deur die rue
       Notre-Dame, rue Saint-Paul, rue Bonsecours en die oewer van die
       Sint-Laurensrivier begrens word, lê op die terrein van die
       oorspronklike nedersetting Ville-Marie. Die buurt bewaar die
       atmosfeer van 'n ou Europese stad, met nou straatjies, koffiekroeë,
       straatkunstenaars en straatmusikante. Die Château Ramezay (1705)
       was vroeër die residensie van die goewerneur van Montreal; vandag
       is dit 'n museum wat 'n pragtige indruk gee van die weelde wat 'n
       Franse edelman in die 18de eeu kon geniet.

   Vieux-Montréal, die historiese stadskern
   Vieux-Montréal, die historiese stadskern
     * Die Quartier Chinois, die tradisionele woonbuurt van die Sjinese
       gemeenskap in Montreal, lê digby die historiese stadskern, met die
       rue de la Gauchetière as sy besige middelpunt.

[wysig] Kuns en kultuur

     * Die Montréal Just for laughs Festival in die stadswyk Quartier
       Latin de Montréal en die Festival International de Jazz de Montréal
       is wêreldwyd bekende feeste
     * Februarie is die maand van die Festival Montréal en Lumière -
       vuurwerk, musiekfeeste en ander vermaak is deel van die fees
     * Die beroemde somerfees van Lanaudière bied eersterangse konserte
       van klassieke en moderne musiek aan en vind van Julie tot Augustus
       in Joliette, sowat 70 km vanaf Montreal, plaas
     * Place des Arts: In die Salle Wilfrid-Pelletier speel die bekende
       Orchestre symphonique de Montréal. Place des Arts is ook die tuiste
       van L'Opéra de Montréal (175 rue Sainte-Catherine Ouest)

[wysig] Musiek

   Bekende musikante en sangers wat in Montreal gebore is sluit onder meer
   Leonard Cohen in. Jérôme Minière is 'n jong sanger wat die Prix Félix
   van die jaar 2003 ontvang het. Bekende plaaslike groepe sluit Arcade
   Fire en die Stars in.

[wysig] Sport

   Junie is die maand van die Grand Prix van die Formule Un by die Circuit
   Gilles-Villeneuve. Die Rogers AT&T Cup lok tennisspelers in Augustus na
   die Stade du Maurier van Montreal.

[wysig] Museums

   Die Oratoire Saint-Joseph is die grootste kerk in Kanada
   Die Oratoire Saint-Joseph is die grootste kerk in Kanada
     * Centre Canadien d'Architecture: Die museum behandel die
       ontwikkeling van die argitektuur vanaf die 15de eeu. Die gebou is
       self ook 'n argitektoniese besienswaardigheid (1920 rue Baile)
     * Centre d'histoire de Montréal: Die museum behandel die geskiedenis
       van die stad. Die Ancienne caserne centrale de pompiers (Ou
       brandweerstasie) van 1903 is deel van die museum (335 Place
       d'Youville)
     * Die Musée David M. Stewart / David M. Stewart Museum op die Île
       Sainte-Hélène behandel die geskiedenis van Kanada. Sy versamelings
       sluit ou vuurwapens, kaarte, dokumente, wetenskaplike gereedskap,
       kombuisgoed en ou haarde in. Militêre seremonies wat uit die 18de
       eeu dateer word in die somer vertoon.
     * Just for Laughs / Juste pour rire-museum: Hier gaan dit net om
       humeur; besoek hulle webwerf: Juste pour rire (2111 Boulevard
       Saint-Laurent)
     * Musée McCord d'Histoire Canadienne / McCord Museum of Canadian
       History: Die museum behandel onder meer die geskiedenis van die
       Eerste Nasies (690 rue Sherbrooke Ouest)
     * Pointe-à-Callière - Musée d'archéologie et d'histoire de Montréal:
       Die museum is in 1992 ingewy en behandel die aregologiese erfenis
       van Montreal en ander gebiede. Die permanente uitstalling Ici
       naquit Montréal neem die besoeker op 'n ondergrondse toer na
       outentieke oorblyfsels van die vroeë Montreal. 'n Begraafplaas van
       die eerste setlaars en 'n vase in die Huroonse styl, wat omtrent
       1500 vervaardig is, word in die museum vertoon (350 place Royale,
       Angle de la Commune, Vieux-Montréal)
     * Saidye Bronfman Centre for the Arts: Kunsmuseum en teater (5170 rue
       de la Côte-Sainte-Catherine)

[wysig] Kookkuns

   Wêreldhandelsentrum met die standbeeld van Amphitrite
   Wêreldhandelsentrum met die standbeeld van Amphitrite

   Net soos Parys, sy Franse eweknie, staan Montreal as 'n tuiste van
   eersterangse kookuns bekend. Die eerste vereniging van fynproewers word
   reeds in 1606 deur die kartograaf en velhandelaar Samuel de Champlain
   gestig. Sy Ordre de Bon Temps sien die kookkuns as 'n geskikte
   tydverdryf gedurende Québec se lang winters.

   Vandag doen die Institut de tourisme et d'hôtellerie, wat in 1968
   gestig is, navorsing oor die plaaslike tradisionele kookkuns en die
   Nouvelle cuisine. Die instituut onderhou 'n biblioteek met meer as
   30 000 resepte uit Québec se 400-jarige geskiedenis.

   Die American Automobile Association (AAA) het Montreal selfs tot
   gastronomiese hoofstad van Noord-Amerika verklaar.

   Montreal se kroeë is oop tot drie uur snags, en daar is 'n groot aantal
   eersterangse restourante, wat hulle op Haute Cuisine en Franse kookkuns
   toespits. Outentieke Frans-Kanadese en internasionale geregte word
   eweneens in talle restourante aangebied. Die kosmopolitiese karakter
   van die stad word in die groot verskeidenheid etniese restourante
   weerspieël. Sidewalk cafés is oop tussen Mei en Oktober. Tipiese
   plaaslike gastronomiese instellings sluit cafés-concerts en
   cafés-théâtres in.

   Gewilde plaaslike spesialiteite sluit Franse brood en bagels in, asook
   gerookte vleis (sandwich à la viande fumée), esdoringstroop, kreef van
   die Magdalene-eilande, Matane-garnale en salm uit die Gaspé-streek in.
   Tipiese dranke, wat plaaslik vervaardig word, is bier en sider.

[wysig] Inkopies en vermaak

[wysig] Ondergronds

   Die Ondergrondse Montreal (La Ville Souterraine, sedert 2004 amptelik
   RÉSO) verbind oor 'n afstand van 30 kilometer 1 700 winkels, 200
   restourante, 37 rolprentteaters en kunsgalerye, 'n aantal hotelle en 60
   kantoorgeboue. Die ondergrondse kompleks beskik oor lugversorging sodat
   'n mens selfs in die koue van die winter maklik inkopies kan doen - en
   voetgangers en padverkeer is van mekaar geskei. 'n Moltreinnet (Frans:
   Métro) en wandellane vebind die ondergrondse sentra.
   Place Ville-Marie
   Place Ville-Marie
     * Place Ville-Marie is die oudste ondergrondse winkelsentrum (1962),
       met die bogrondse kruisvormige wolkekrabber as sy sigbare baken.
     * Die Complexe Desjardins beskik oor 'n grote agora of sentraalplein
       (Place Desjardins) wat van daglig deurstroom word. Die Place des
       Arts met sy teaters, die winkelsentrum Complexe Guy Favreau en die
       Palais de Congrès is binne maklike loopafstand van die Complexe
       Desjardins. Die Palais is in 1983 geopen en kan tot 10 000
       kongresgangers akkommodeer.
     * Die winkelsentrums Galeries 2001, 2020 University en Les Terrasses
       (met 'n verbinding tot die Centre Eaton-winkelsentrum - die
       grootste in Montreal) is naby die McGill-stasie.

[wysig] Bogronds

     * Ogilvy is 'n afdelingswinkel wat sedert 1866 bestaan. Dit is trots
       op sy Skotse tradisie, en twalfuur word nog steeds deur 'n Skotse
       doedelsakspeler aangekondig (rue Sainte-Cathérine)
     * Naas die Centre Eaton en Ogilvy is La Baie die derde groot
       afdelingswinkel langs die rue Sainte-Cathérine; dit het sy
       oorsprong in die historiese handelmaatskappy Hudson's Bay Company.
     * Rue Crescent, Rue de la Montagne, Rue Bishop en Rue Mackay bied
       elegante winkels, restourante, nagklubs en diskoteke
     * Rue Sherbrooke - vroeër die Golden Square Mile van Montreal waar
       omtrent 1900 die rykste inwoners van Kanada hul huise gebou het -
       is vandag nog 'n elegante straat met statige ou geboue en talle
       boetieke.
     * Die Casino de Montréal lyk saans en snags soos 'n vonkelende
       diamant. Bedags herinner die argitektuur aan 'n kruisvaartskip.
       (Île Notre-Dame).
     * La Fête des Neiges (die Sneeufees) is een van die hoogtepunte
       tydens die winter. Van einde Januarie tot Februarie is daar
       allerlei "vreemde" en bekende sportsoorte waaraan besoekers kan
       deelneem. Vatspring of selfs 'n wedren met beddens is deel van die
       vermaak.
     * Vanaf Mei open die La Ronde-vermaaklikheidspark op die Île
       Sainte-Hélène. Die park is in 1967 tydens die Expo 67 ingewy.
     * Die Montréal Highland Games vind elke somer in die voorstad Verdun
       plaas.

[wysig] Eksterne skakels

   Geskiedenis
     * Montreal, 500 jaar se geskiedenis in argiewe

   Stadsbuurte
     * Die webwerf van Ou-Montreal

   Wolkekrabbers
     * SkyscraperPage Forum - Montreal


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Montreal • Quebec • Stede in Kanada

