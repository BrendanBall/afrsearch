Montreux


                                                                 Montreux


                                        Image:Paris_plan_pointer_b_jms.gif
                                        Die ligging van Montreux

                                  Land:                        Switserland
                                Kanton:                               Vaud
                               Distrik:                              Vevey
                            Koördinate:                 46°26' N, 06°55' O
                           Oppervlakte:                          33,40 km²
                             Bevolking:             23 010 (Desember 2005)
                    Bevolkingsdigtheid:                        688,9 / km²
                                Hoogte:                 390 m bo seespieël
                                Syndic:                  Pierre Salvi (PS)

   Montreux is die derde grootste stad van die Franstalige kanton Vaud in
   Switserland, aan die oostelike oewer van die Meer van Genève (Frans:
   Lac Léman), met sowat 23 000 inwoners (2005). Danksy die beskermende
   agterland met berge van meer as 2 000 meter het Montreux 'n baie milde
   klimaat met subtropiese flora langs die oewerpromenade.

   Die stad is vandag een van die belangrikste toeristebestemmings van
   Switserland en met sy Montreux Jazz Festival ook 'n internasionale
   ontmoetplek van die musiekbedryf.

   Montreux het ook 'n verbintenis met Suid-Afrika: In die noordwestelike
   stadswyk Clarens lê die huis waar Paul Kruger, die President van die
   Zuid-Afrikaansche Republiek (ZAR), op 14 Julie 1904 oorlede is en wat
   nou as Krugerhuis bekend staan.

   Inhoud

        * 1 Geografie
        * 2 Geskiedenis
        * 3 Bevolking
        * 4 Ekonomie
        * 5 Musiek
        * 6 Die Krugerhuis in Clarens
        * 7 Ander prominente besoekers en besienswaardighede
        * 8 Eksterne skakels

[wysig] Geografie

   Montreux lê 390 meter bo seevlak aan die voet van die Vaud-Alpe aan die
   oostelike oewer van die Meer van Genève op alluviale afsettings van die
   bergstroompies Baye de Montreux en Baye de Clarens en teen die hellings
   van die Riviera van Vaud. Die oppervlak van Montreux is 33,4 vierkante
   kilometer, met 'n oewerlyn van 5,5 kilometer.

   Die landskap in die noordwestelike stadswyk Clarens word deur lae
   hellings gekenmerk, die res van die stadsgebied bestaan uit 'n smal
   strokie land langs die meer, waaraan steil berghange aansluit. Cubly is
   die hoogste spits met 1 188 meter bo seevlak.

[wysig] Geskiedenis

   Oorblyfsels van die vroegste nedersettings, wat deur argeoloë naby
   Baugy opgegrawe is, dateer uit die laat Bronstydperk. Die Romeine het
   'n heerweg tussen die Groot Sint-Bernard en Aventicum (die huidige
   Avanches) en Lausanne gebou, wat deur die huidige stadsgebied van
   Montreux geloop het. In Montreux is die fundament van 'n Romeinse villa
   ontdek, wat tussen die 2de en 4de eeu bewoon is. Ook 'n begraafplaas
   uit die Boergondiese tydperk is in Montreux opgegrawe.
   Die kasteel Château Chillon naby Montreux
   Die kasteel Château Chillon naby Montreux
   Montreux in die aandskemer
   Montreux in die aandskemer
   Die standbeeld van die sanger Freddy Mercury
   Die standbeeld van die sanger Freddy Mercury

   Gedurende die Middeleeue was Montreux 'n besitting van die abdy
   Saint-Maurice in Valais/Wallis, wat later onder die heerskappy van die
   biskop van Sion gekom het. Die biskop het die eerste groot gemeente in
   Montreux gestig. Die naam Montreux verwys na hierdie historiese
   oorspronge en is afgelei van die Latynse monasterium ("klooster").

   In 1295 het die gebied onder die heerskappy van Girard van Oron gekom.
   Die here van Oron het die suidelike gedeelte van Montreux (Les Planches
   en Veytaux) in 1317 aan die grawe van Savoie verkoop. Die noorde het 'n
   leengebied van Savoie geword, wat later as die gebied van Le Châtelard
   bekend gestaan het en deur 'n huwelik aan die La Sarraz-gesin oorgedra
   is.

   Met die verowering van Vaud deur Bern in die jaar 1536 het albei
   gebiede 'n deel van die ampsgebied van Chillon gevorm, wat in 1735 na
   Vevey herdoop is. Ná die ontbinding van die ancien régime in die
   tydperk van die Franse Rewolusie en die stigting van die Helvetiese
   Republiek het Le Châtelard, Les Planches en Veytaux tussen 1798 en 1803
   'n deel van die kanton Léman gevorm. Met die inwerkingtreding van die
   Mediasie-grondwet is Léman ontbind en het 'n deel van Vaud geword.
   Sedert 1798 maak die gebied deel uit van die distrik Vevey.

   Montreux verwerf teen die middel van die 18de eeu bekendheid deur
   Jean-Jacques Rousseau en later ook Lord Byron, wat in die stad gebly
   het. Met die uitbou van die vervoerstelsel en die oprigting van 'n
   aantal hotelle, gastehuise en sanatoriums (vir pasiënte met
   longsiektes) het Montreux sedert 1850 'n ekonomiese bloeitydperk
   beleef. Die eerste groot kulturele feeste soos die Narsingfees
   (1897-1957) het plaasgevind. Die hoogtepunt van die toerisme is omtrent
   1910 bereik.

   Tydens die Eerste en Tweede Wêreldoorlog het die toerismebedryf in 'n
   krisis beland, en baie hotelle is gesluit of as woonstelle gebruik.
   Montreux het sy huidige internasionale bekendheid aan nuwe kulturele
   feeste soos die Septembre Musical (sedert 1967) en die Fees van die
   Goue Roos (sedert 1954) te danke. Die Montreux Jazz Festival is in 1967
   deur Claude Nobs, 'n medewerker van die plaaslike toeristekantoor, in
   die lewe geroep en lok nou jaarliks 200 000 musiekgeesdriftiges. In
   1990 het Montreux vir die bewaring van die 19de eeuse
   toerisme-infrastruktuur die Wakkerprys ontvang.

[wysig] Bevolking

   Montreux is met 23 000 inwoners die derde grootste stad in die kanton
   Vaud na Lausanne en Yverdon-les-Bains. Van die bevolking is 74,4
   persent Franstalig, 6,2 praat Duits en 4 persent Italiaans. Die
   bevolking het veral in die tydperk tussen 1850 en 1910 vinnig
   toegeneem. Tans vorm Montreux saam met die buurdorpe La Tour-de-Peilz,
   Blonay en Veytaux 'n klein agglomerasie.

[wysig] Ekonomie

   Die kasino van Montreux
   Die kasino van Montreux

   Die toerisme is die ekonomiese basis van Montreux. Van die 9 500
   werkgeleenthede in die stad is 1 persent in die tersiêre sektor, 13
   persent in die nywerheids- en 86 persent in die dienstesektor.

   Klein wingerde lê teen die sonnige hange bo-oor die voorstad Clarens en
   naby Chailly en Brent. Die hoër gebiede is geskik vir akkerbou,
   veeteelt en melkproduksie, terwyl die Vooralpegebied deur weivelde
   oorheers word.

   Die industrialisering van Montreux begin in die tweede helfte van die
   19de eeu, tog bly dit altyd ondergeskik aan die toerisme en vervaardig
   veral goedere soos meubels, juweliersware, voedsel en die bekende
   Switserse sjokolade. Ander belangrike nywerhede is drukkerye,
   laboratoriums- en oudiovisuele toerusting.

   Die werksgeleenthede in die dienstesektor word deur die hotelle,
   gastronomie, administrasie, banke, assuransiemaatskappye, opvoedkundige
   en geneeskundige instellings.

[wysig] Musiek

   Die Britse rockgroep Deep Purple het Montreux in 1971 met hulle lied
   "Smoke on the Water" bekend gemaak - nadat 'n bewonderaar van die
   kunstenaar Frank Zappa die kasino van Montreux aan die brand gesteek
   het:

   We all came out to Montreux on the Lake Geneva shoreline
   To make records with a mobile - We didn't have much time
   Frank Zappa & the Mothers were at the best place around
   But some stupid with a flare gun burned the place to the ground
   Smoke on the water, fire in the sky

   Die kasino is in 1975 heropen.

   Montreux huisves die bekende Mountain-musiekateljee, waar baie
   musieksterre reeds plate opgeneem het. In 1978 is die ateljee deur die
   Britse groep Queen gekoop. Dit is nog steeds in die besit van die
   Queen-produsent David Richards.

[wysig] Die Krugerhuis in Clarens

   Die President van die Zuid-Afrikaansche Republiek, Paul Kruger, het
   enkele weke in die huis, wat nou as Krugerhuis bekend staan, gewoon en
   is hier op 14 Julie 1904 oorlede. Die Krugerhuis, wat in 1873 opgerig
   is, lê langs die Meer van Genève en is in 1910 as 'n museum ingerig en
   vir die publiek toeganklik gemaak. President Kruger se sterfkamerbed en
   ander meubels is reeds in 1932 deur Suid-Afrika aangekoop en na die
   Krugerhuis in Pretoria gebring. Die museum het replikas ontvang.

   In 1949 is die sterfhuis van President Kruger aan die Suid-Afrikaanse
   regering te koop aangebied. Die Federasie van Afrikaanse
   Kultuurverenigings (FAK) is versoek om geld in te samel, en nadat
   Suid-Afrikaners landswyd hulle bydraes tot die koste gemaak het, is die
   huis op 27 Februarie 1950 gekoop. Die museum is namens die regering
   deur die Suid-Afrikaanse ambassade in Switserland in stand gehou.

   In die negentigerjare kon die regering die onderhoud nie meer bekostig
   nie, en die FAK het die museum in 1994 weer oorgeneem. Danksy die
   bydrae van die Uitvoerende Voorsitter van die maatskappy Genfood,
   Johann Roode, is die Krugerhuis in Clarens gerestoureer en as 'n
   gastehuis onder die naam "Villa Kruger" bedryf.

   In 2005 is die Krugerhuis aan 'n Switserse privaateienaar verkoop. Die
   FAK het egter 'n servituut oor die sterftekamer van President Kruger
   behou, en die huis staan ook oop vir die publiek. Tans stel veral
   besoekers uit Nederland, Duitsland en Rusland belang in die Krugerhuis.

[wysig] Ander prominente besoekers en besienswaardighede

   Montreux en sy omgewing was reeds in die vroeë 19de eeu 'n gewilde
   bestemming vir kunstenaars en ander bekendes. Die laat-Romantiese
   Engelse digter en windmaker lord Byron het in 1816 onder meer 'n besoek
   aan die kasteel Chillon afgelê en hier sy naam in die kolomme van die
   kerker gekerf.

[wysig] Eksterne skakels

     * Amptelike webwerf van Montreux - in Engels beskikbaar


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Switserland

