Montérégie


   Montérégie is 'n administratiewe gebied aan die suidoewer van die
   Sint-Laurensrivier in die Kanadese provinsie Quebec met 'n oppervlakte
   van 11 127,74 vierkante kilometer en 'n bevolking van 1 357 720 volgens
   die sensus van 2006. Die bevolkingsdigtheid is 122 inwoners per
   vierkante kilometer.

   Inhoud

        * 1 Geografie
        * 2 Demografie
        * 3 Ekonomie
        * 4 Eksterne skakels

[wysig] Geografie

   Montérégie: Mont Saint-Hilaire
   Montérégie: Mont Saint-Hilaire

   Montérégie lê teenoor Montreal en grens in die suide aan die Verenigde
   State. Hierdie streek word onder meer oorheers deur talle mere en
   uitgestrekte groentevelde, appelplantasies en wingerde.

   Die gebied se naam, wat op 5 Desember 1985 amptelik ingevoer is, is
   afgelei van die Montérégie-bergreeks, wat - met die uitsondering van
   Mont Royal - heeltemaal in die gebied lê en met sy bergspitse
   Saint-Hilaire, Rougemont, Yamaska, Saint-Grégoire, Saint-Bruno en
   Rigaud vanaf die Montrealeiland tot by die Appalagge-bergreeks strek.

   'n Aantal groot riviere soos die Richelieu, Yamaska en L'Acadie vloei
   deur Montérégie.

   Montérégie bestaan in administratiewe opsig uit veertien
   streeksdistrikte (Frans: municipalités régionales de comté [MRC]) en
   176 munisipaliteite. Montérégie behels sowel stedelike asook landelike
   gebiede.

[wysig] Demografie

   Montérégie verteenwoordig 18,1 persent van Québec se totale bevolking
   en is die derde mees digbevolkte administratiewe gebied in die
   provinsie. Die bevolking is merendeels gekonsentreer naby die
   Sint-Laurensrivier, aan die suidoewer van Montréal. Die belangrikste
   stede is Boucherville, Brossard, Granby, Longueuil, Sorel-Tracy,
   Saint-Jean-sur-Richelieu en Saint-Hyacinthe.

[wysig] Ekonomie

   Landbou, nywerhede, dienste en toerisme vorm die ekonomiese basis van
   die gebied. Montérégie, wat ook die "Tuin van Québec" genoem word is,
   is die provinsie se belangrikste produsent van appels en sider, wyn en
   kaas. Die plaaslike Sider- en Wynroete is gewilde toeristebestemmings.

   Die plaaslike wynbou trek voordeel uit Montérégie se mikroklimaat wat
   met meer sonskyndae as enige ander gebied in Québec pronk. 'n Twaalftal
   wynbouers het in die vroeë 1980's hulle tamatie- en aartappelvelde met
   uitgestrekte wingerde vervang. Langs die Wynroete (Route 202, Frans:
   Chemin des Vignobles) word naas witwyn selfs druiwe vir rooiwyn verbou
   wat met Kaliforniese wyne kan meeding.

[wysig] Eksterne skakels

     * (fr) Die amptelike webwerf van Montérégie

   Kategorie: Quebec

