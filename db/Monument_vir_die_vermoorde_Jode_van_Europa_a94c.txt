Monument vir die vermoorde Jode van Europa


   'n Lugfoto van die monument
   'n Lugfoto van die monument

   Die Monument vir die vermoorde Jode van Europa (of Holocaust-monument
   vir kort; Duits: Denkmal für die ermordeten Juden Europas) in die
   Duitse hoofstad Berlyn is ter herdenking van die Joodse burgers
   opgerig, wat tydens die Sjoa (of Holocaust) deur die
   Nasionaal-Sosialistiese Party (ook bekend as die Nazi-Party) vermoor
   is.

   Die monument het tussen 2003 en die lente van 2005 op 'n oppervlakte
   van sowat 19 000 vierkante meter naby die Brandenburgse Poort
   (Brandenburger Tor) in die middestad van Berlyn volgens 'n ontwerp van
   die Amerikaanse argitek Peter Eisenman ontstaan. Die monument is op 10
   Mei 2005 plegtig ingewy en staan sedert 12 Mei 2005 oop vir besoekers.
   In sy eerste bestaansjaar is die Holocaust-monument deur sowat 3,5
   miljoen mense besigtig.

   Inhoud

        * 1 Ontwerp
        * 2 Koste
        * 3 Literatuur
        * 4 Eksterne skakels

[wysig] Ontwerp

   Die monument in die aandskemer
   Die monument in die aandskemer
   Een van die gange tussen die blokke
   Een van die gange tussen die blokke

   Op 'n golwende grondvlak is 2 711 reghoekige, sag hellende betonblokke
   in parallele lyne met 54 spille in noord-suidelike en 86 spille in
   oos-westelike rigting opgerig. Die blokke is hol met 'n buitewand van
   sowat 15 sentimeter en het almal dieselfde plattegrond van 2,38 by 0,95
   meter, maar verskillende hoogtes, wat van gelykvloers (112 blokke) tot
   by 4,7 meter wissel. 367 blokke bereik 'n hoogte van minder as een
   meter, 869 is tussen een en twee meter hoog, 491 tussen twee en drie
   meter, 569 tussen drie en vier meter, en 303 is hoër as vier meter. Die
   swaartste blokke het 'n gewig van elf ton. Die oppervlak van die blokke
   is volgens 'n spesiale metode behandel sodat graffiti maklik verwyder
   kan word.

   In die blokkeveld is 41 bome aangeplant. Die geplaveide oppervlakte van
   13 100 vierkante meter is gedeeltelik benede die vlak van die
   omliggende strate. Tussen die blokke lê gelykmatige wandelgange met 'n
   wydte van 0,95 meter, sodat die hele monument vir besoekers begaanbaar
   is. Mense moet agter mekaar deur die nou gange loop.

   Die aantal van 2 711 betonblokke het volgens die stigting, wat die
   monument beheer, geen simboliese betekenis nie, maar is die gevolg van
   die perseel se mate.

   Die monument beskik oor 'n ondergrondse museum (Duits: Ort der
   Information - Plek van Inligting) met 'n oppervlakte van 930 vierkante
   meter. Die museum vertoon onder meer 'n lys met alle bekende name van
   Joodse slagoffers en bied daarnaas 'n tentoonstellingsruimte (778 vk
   m), lesingkamers (106 vk m) en 'n boekwinkel (46 vk m).

[wysig] Koste

   Die totale koste van die monument het 27,6 miljoen € beloop, wat deur
   die Duitse federale regering gedra is. 25,3 miljoen € is an die
   blokkeveld en die Ort der Information bestee, 2,3 miljoen aan die
   tentoonstellingsgebou. Die blokkeveld self is teen 'n koste van 14,8
   miljoen € opgerig.

   Die stigting, wat die monument beheer, beskik oor 'n jaarlikse
   begroting van 2,1 miljoen €, wat deur die Duitse Staatsminister van
   Kultuur gedra word.

[wysig] Literatuur

     * Ute Heimrod (uitgewer): Der Denkmalstreit – das Denkmal? Die
       Debatte um das „Denkmal für die ermordeten Juden Europas". Eine
       Dokumentation. Philo Verlagsgesellschaft: Berlyn 1999
     * Jan-Holger Kirsch: Nationaler Mythos oder historische Trauer? Der
       Streit um ein zentrales "Holocaust-Mahnmal" für die Berliner
       Republik. Böhlau-Verlag: Keulen 2003
     * Claus Leggewie, Erik Meyer: "Ein Ort, an den man gerne geht". Das
       Holocaust-Mahnmal und die deutsche Geschichtspolitik nach 1989.
       Carl Hanser Verlag: München 2005
     * Hans-Ernst Mittig: Gegen das Holocaustdenkmal der Berliner
       Republik. Karin Kramer Verlag: Berlyn 2005
     * Hans-Georg Stavginski: Das Holocaust-Denkmal. Der Streit um das
       "Denkmal für die ermordeten Juden Europas" in Berlin (1988-1999).
       Schöningh Verlag: Paderborn 2002
     * Holger Thünemann: Holocaust-Rezeption und Geschichtskultur.
       Zentrale Holocaust-Denkmäler in der Kontroverse. Ein
       deutsch-österreichischer Vergleich. Schulz-Kirchner Verlag: Idstein
       2005
     * Karen E. Till: The New Berlin. Memory, Politics, Place.
       Minneapolis/Londen: University of Minnesota Press 2005

[wysig] Eksterne skakels

   Commons
   Multimedia oor hierdie onderwerp is te vinde op Wikimedia Commons onder
   die titel:
   Denkmal für die ermordeten Juden Europas
     * Stigting Monument vir die vermoorde Jode van Europa - Stiftung
       Denkmal für die ermordeten Juden Europas
     * 'n Virtuele besoek aan die monument

   Kategorie: Berlyn

