Mos


                              ?
   Mos
   "Muscinae" uit Ernst Haeckel se Artforms of Nature, 1904
   "Muscinae" uit Ernst Haeckel se Artforms of Nature, 1904
                 Wetenskaplike klassifikasie

   Ryk:      Plantae
   Afdeling: Bryophyta
   Klas:     Bryopsida

                                  Subklasse

     * Takakiopsida
     * Sphagnopsida
     * Andreaeopsida
     * Andreaeobryopsida
     * Polytrichopsida
     * Bryopsida


   Mosse is klein plante wat selde hoër as 10 cm groei. Mos groei
   gewoonlik in digte trosse of matte in klam plekke of in skaduwee. Mosse
   groei op bome, rotse, vrot hout en grond. Veenmosse versamel in
   neerslae wat verskeie honderd meter dik kan wees.^[1] Die Bryophyta of
   mosplante kom in meeste landhabitatte voor en kan soms die dominante
   plantvorm wees.^[2] Moskolonies is belangrike elemente van talle
   ekostelsels, van die toendra tot die tropiese reënwoud. Mosse help om
   gronderosie te bekamp, water en voedingstowwe op te vang, verskaf
   beskutting vir mikrofauna en dien as kwekerye vir saailinge.^[3]

   Mosse het nie blomme of wortels nie en hulle eenvoudige blare bedek
   dun, draadagtige stingels. Met tye produseer mosse spoorkapsules wat as
   snawelvormige kapsules kan verskyn wat deur dun stingels omhoog gehou
   word.

   Naas blomplante en varings is mosse die mees diverse plantegroep met
   meer as 10 000 spesies in 700 genera.^[4]

   Inhoud

        * 1 Oorsig
        * 2 Lewensiklus
        * 3 Klassifikasie van mosse
        * 4 Habitat
        * 5 Verbouing
        * 6 Gebruike van mosse
        * 7 Sien ook
        * 8 Verwysings
        * 9 Eksterne skakels

[wysig] Oorsig

   Mosse en varings op 'n boom in die Noordweste van die VSA.
   Mosse en varings op 'n boom in die Noordweste van die VSA.

   Botanies gesproke is mosse briofiete, of nie-vaatplante. Hulle kan
   onderskei word van die oënskynlik soortgelyke lewermosse
   (Marchantiophyta of Hepaticae) en horingblad deur hulle meersellige
   risoïede.^[5] Ander verskille is nie universeel vir alle mosse en alle
   lewermosse nie, maar die teenwoordigheid van duidelik onderskeibare
   "stingels" en "blare", die gebrek aan diep gelobte of gesegmenteerde
   blare en die gebrek aan blare wat in drie range gerangskik is, dui
   almal aan dat 'n plant 'n mos is.

   Die divisie Bryophyta het voorheen nie net mosse ingesluit nie, maar
   ook lewermosse en horingblad. Die ander twee briofietgroepe word nou
   baie keer in hulle eie divisies, Hepatophyta en Anthocerophyta,
   geplaas.^[6]^[7]

   Behalwe daarvoor dat hulle 'n vaatstelsel ontbreek, het hulle 'n
   gametofiet-dominante lewensiklus, i.e. die plant se selle is haploïed
   (enkelkernig) vir die grootste deel van hulle lewensiklus. Sporofiete
   (die diploïedliggaam) is van korte duur en is afhanklik van die
   gametofiet. Dit is in teenstelling met die patroon wat deur meeste
   "hoër" plante en deur meeste diere gevolg word. In vaatplante word
   haploïedgenerasies byvoorbeeld deur die stuifmeel en die saadknoppie
   verteenwoordig, terwyl diploïedgenerasies deur die alom bekende
   blomplant verteenwoordig word.

   Mosse is 'n belangrike plantegroep in die verstaan die oorskakeling van
   lewe op land. Die groen blaaragtige uitloopsels (gametofiete) behou
   sommige van die eienskappe van die groenalg voorouers, maar die
   naaldagtige uitloopsels wat spore produseer vertoon deurslaggewende
   vernuwings vir lewe buite water soos huidmondjies, 'n eenvoudige string
   geleidende selle en spore wat in 'n enkele apikale kapsule (sporangium)
   geproduseer en deur die lug versprei word.^[3]

[wysig] Lewensiklus

   Meeste plantsoorte het 'n dubbele chromosoomgedeelte in hulle selle
   (diploïed, m.a.w. elke chromosoom het 'n ooreenstemmende chromosoon wat
   dieselfde genetiese inligting bevat) terwyl mosse (en ander briofiete)
   slegs 'n enkele stel chromosome het (haploïed, d.w.s. elke chromosoom
   in 'n sel is uniek). Daar is tydperke in die moslewensiklus wanneer
   hulle 'n volle gepaarde stel chromosome het, maar dit is slegs tydens
   die sporofietstadium.

   Die lewe van 'n mos begin met 'n haploïed spoor, wat ontkiem om 'n
   protonema te produseer, wat óf 'n massa filamente óf talloïed (plat en
   tallusagtig) is. Dit is 'n oorgangstadium in die lewe van 'n mos. Uit
   die protonema groei die gametofoor ("gamete-draer") wat differensieer
   in stingels en blare ('microphylls'). Van die punte van die stingels of
   stamme ontwikkel die geslagsorgane van die mosse. Die vroulike organe
   staan bekend as archegonia (enkelvoud archegonium) en word beskerm deur
   'n groep aangepaste blare wat as die perichaetum (meervoud perichaeta)
   bekend staan. Die archegonia het nekke genaamd venters waarin die
   manlike sperm afswem. Die manlike orgaan staan as antheridia (enkelvoud
   antheridium) bekend en word toegevou deur aangepaste blare genaamd
   perigonium (meervoud perigonia).
   Lewensiklus van 'n tipiese Mos (Polytrichum commune).
   Lewensiklus van 'n tipiese Mos (Polytrichum commune).

   Mosse kan óf tweehuisig (vergelyk met tweehuisigheid in saadplante) óf
   eenhuisig wees. In tweehuisige mosse word beide manlike en vroulike
   geslagsorgane op verskillende gametofietplante gedra. In eenhuisige
   mosse word dit op dieselfde plante gedra. In die teenwoordigheid van
   water swem sperm van die antheridia tot by die archegonia, waarna
   bevrugting plaasvind. Dít lei tot die produksie van 'n
   diploïedsporofiet. Die sperm van mosse is twee-geseldraend, met ander
   woorde hulle het twee sweephaarselle wat aandrywing ondersteun. Sonder
   water kan bevrugting nie plaasvind nie. Na bevrugting druk die
   onvolwasse sporofiet deur die die argegoniale buik. Dit neem omtrent 'n
   kwart tot 'n halwe jaar vir die sporofiet om volwasse te word. Die
   sporofietliggaam bestaan uit 'n lang steel, genaamd 'n seta, en 'n
   kapsule met 'n kappie wat die operkulum of sluitklep genoem word. Die
   kapsule en operkulum word op hulle beurt weer deur 'n haploïed
   calyptra-skede omvou wat die oorblyfsel van die archegoniale venter is.
   Die calyptra val gewoonlik af wanneer die kapsule ryp is. Binne die
   kapsule ondergaan spoorproduserende selle meiose om haploïde spore te
   vervaardig, waarna die siklus weer kan begin. Die mond van die kapsule
   word gewoonlik omring deur 'n stel tande genaamd die peristoom. Dit kan
   in sommige mosse afwesig wees.

   In sommige mosse word groen vegetatiewe strukture genaamd gemmas op die
   blare of stingels vervaardig. Die strukture kan afbreek en nuwe plante
   vorm sonder dat dit nodig is om deur 'n bevrugtingsiklus te gaan. Dit
   is 'n geslaglose voortplanting vermoeë.

[wysig] Klassifikasie van mosse

   Drie verskillende soorte mosse om 'n boomstam.
   Drie verskillende soorte mosse om 'n boomstam.
   Mier op 'n mosheuwel.
   Mier op 'n mosheuwel.

   Mos is tradioneel saam met lewermos en horingblad in die afdeling
   Bryophyta (briofiete) gegroepeer, waarbinne mosse die klas Musci
   verteenwoordig het. Die groep is egter parafilities en die neiging is
   tans om hulle te skei. In so 'n stelsel verwys die afdeling Bryophyta
   spesifiek na die mosse. Dit lyk of hulle die naaste lewendige familie
   van die vaatplante is.

   Die mosse word gegroepeer in 'n enkele klas nou genaamd Bryopsida, en
   word verdeel in sewe subklasse:
     * Andreaeidae
     * Sphagnidae
     * Tetraphidae
     * Polytrichidae
     * Buxbaumiidae
     * Bryidae
     * Archidiidae

   Andreaeidae word onderskei deur die biseriate (twee rye selle)
   rhisoïde, multiseriate (baie rye selle) protonema en sporangium wat
   lengtegewys verdeel. Meeste mosse het kapsules wat bo oopmaak.

   Die Sphagnidae, die veenmosse, bestaan uit die enkele genus Sphagnum.
   Dié vorm uitgebreide suur veenlande of veenmoerasse. Die blare van
   Sphagnum het groot dooie selle wat afwissel met lewendige
   fotosintetiese selle. Die dooie selle help om water te berg. Behalwe
   vir die kenmerk stel die unieke vertakking, thallose (plat en uitgerek)
   protonema, en ontploffende sporangium dit apart van ander mosse.

   Die Tetraphidae is uniek in die sin dat, soos hulle naam aandui, dit
   slegs vier groot peristome tande om die opening van die kapsule het.

   Polytrichidae het blare met lamellas: flappe op die blare is wat soos
   die vinne van 'n koelvin lyk. Dit help om vogtigheid te bewaar. Hulle
   verskil ook van ander mosse wat betref ander details van hulle anatomie
   en ontwikkeling.

   Die Buxbaumiidae word ook "bug mosses" genoem omdat hulle gewoonlik
   baie klein en minder gametofore het en die hele plant meestal die
   sporofiet kapsule is. Die vorm herinner aan die van 'n gogga, wat
   aanleiding gee tot die omgangsnaam.

   Meeste (>95%) mosse behoort tot die Bryidae.

   Die Archidiidae word onderskei deur hulle uiters groot spore en die
   wyse waarop die sporangium ontwikkel.

[wysig] Habitat

   Mos wat in die beskutting van die groeiringe van 'n stomp groei.
   Mos wat in die beskutting van die groeiringe van 'n stomp groei.
   Mos op 'n rots.
   Mos op 'n rots.

   Mosse word hoofsaaklik in vogtige plekke met lae ligvlakke in baie
   gebiede in die wêreld aangetref. Mosse is volop in beboste gebiede en
   op die rante van strome. 'n Paar spesies is geheel en al akwaties, soos
   Fontinalis antipyretica, en ander soos Sphagnum spp word in moerasse,
   veenlande en baie stadig bewegende waterweë aangetref. Sulke akwatiese
   of semi-akwatiese mosse kan baie langer wees as die normale lengtes van
   mosse wat op droë grond aangetref word. Individuele plante van
   20 - 30 cm lank is byvoorbeeld algemeen in Sphagnum spesies. Mosse word
   ook in krake tussen plaveiklippe in klam stadstrate aangetref. Sommige
   tipes is baie goed tot stedelike omstandighede aangepas en word
   wêreldwyd in stede op mure en ander mensgemaakte voorwerpe aangetref.
   Van die spesies is self bestand teen moderne stedelike probleme soos
   suurreën.^[8]

   Waar ook al hulle voorkom benodig mosse vog om te oorleef as gevolg van
   die klein grootte en dunheid van die weefsel, gebrek aan opperhuid
   (wasagtige bedekking wat waterverlies verhoed), en die vereiste vir
   water om bevrugtingand te bewerkstellig. Party mosse kan uitdroging
   oorleef en ná 'n paar ure van rehidrasie weer lewendig word.

   In suidelike breedtegrade sal die suidelike kante van bome meer mos
   ophê as elders. Daar word algemeen aanvaar dat dít gebeur as gevolg van
   die gebrek aan voldoende watervoorsiening vir voortplanting aan die
   kant van bome waar die son meer skyn. Noord van die ewenaar is die
   omgekeerde die geval. In digte bosse, waar sonlig nie deurdring nie,
   groei mosse ewe goed rég rondom 'n boomstam.

[wysig] Verbouing

   Japannese mostuin naby Kyoto.
   Japannese mostuin naby Kyoto.
   Jong sporofiet van die common hair cap moss (Polytrichum commune).
   Jong sporofiet van die common hair cap moss (Polytrichum commune).

   Mos word soms as 'n onkruid in grasperke beskou, maar dit word
   doelbewus in Japannese tuinbou aangemoedig om te groei onder estetiese
   beginsels. In baie ou tempeltuine vorm mos 'n tapyt in 'n woudtoneel.
   Een van die beste voorbeelde is die mostuin by Saiho-ji in Kyoto met
   120 verskillende soorte mos wat onder die welige bome floreer^[9]. Daar
   word geglo dat mos 'n gevoel van kalmte, ouderdom en stilte aan 'n tuin
   bring.

   Reëls vir die verbouing van mos is nie algemeen gevestig nie.
   Mosversamelings is baie keer begin deur wilde monsters oor te plant.
   Dit kan egter baie moeilik wees om sommige spesies weg van hulle
   natuurlike habitat te onderhou (met die unieke kombinasie van lig,
   vogtigheid, beskutting van die wind, ensovoorts).

   Die groei van mos van spore is selfs meer uitdagend. Mosspore reën
   voortdurend op blootgestelde oppervlaktes neer – die oppervlaktes wat
   geskik is vir sekere mosspesies sal tipies binne 'n paar jaar van
   blootstelling aan wind en reën deur daardie mos gekoloniseer word.
   Materiale wat poreus is en vog behou, soos baksteen, hout, en sekere
   growwe betonmengsels is mosgunstig. Oppervlaktes kan ook met suur
   stowwe insluitend karringmelk, joghurt, urine, en versigtig fyn
   gemaakte mos, water en egte heide-kompos voorberei word.

   'n Verbygaande gier in die laat 19de eeu het gelei tot die vestiging
   van mosserye in baie Engelse en Amerikaanse tuine. Die mossery is
   gewoonlik uit belatte hout gebou met 'n plat dak, oop aan die noorde
   kant (om skadu te bewaar). Mosvoorbeelde is in die krake tussen die
   houtlatte geïnstalleer. Die hele mossery is dan gereeld natgemaak om
   groei te handaaf.

[wysig] Gebruike van mosse

   Daar is 'n aansienlike mark vir die versameling van wilde mos. Die
   gebruik van ongeskende mos is hoofsaaklik in die bloemistehandel,
   kerskranse en ander tuisversiering. Vergane mos in die genus Sphagnum
   is ook die hoofkomponent van veen, wat ontgin word beide as 'n grond
   bymiddel en vir gebruik in die rook van mout in die vervaardiging van
   Skotse whisky. Daar is toenemende kommer in dele van die wêreld waar
   die handel aan die groei is dat beduidende omgewingskade deur die
   aktiwiteite van kommersiële mosoesers aangerig kan word. In Ierland en
   die Verenigde Koninkryk loop veenlande die gevaar om te verdwyn. Dit
   neem tot 25 jaar vir 'n veenland wat geoes is om te herstel.^[10] In
   Skotland is veenmos selfs al deur dwelmhandel en ander georganiseerde
   misdaadbendes versamel vir verkoop aan tuinsentrums met ernstige
   gevolge vir natuurgebiede in Skotland.^[11]

   In die Tweede Wêreldoorlog is mos as 'n soort pleister gebruik vir
   soldate se wonde. Sommige vroeë mense het dit ook as babadoeke gebruik
   as gevolg van die hoë absorbsievermoë.

   In die plattelandse dele van die Verenigde Koninkryk is Fontinalis
   antipyretica tradisioneel gebruik om brande te blus aangesien dit in
   groot hoeveelhede in stadigbewegende riviere aangetref kan word en die
   mos groot volumes water kon bevat wat met die uitdoof van vlamme gehelp
   het.

   Mosse en lewermosse is goeie aanduiders van ekologiese toestande.
   Sekere watermosse is by voorbeeld goeie merkers vir kalsium en ander
   voedingstowwe in water. Sommige biofriete groei slegs in spesifieke pH
   bande en kan dus as 'n meting van grond se pH-waarde gebruik word.
   Sommige mosse dui weer op die teenwoordigheid van spesifieke minerale.
   Merceya Mielichhoferia elongata en M. mielichhoferia staan byvoorbeeld
   as kopermosse bekend omdat hulle in koperryke grond groei. Verder is
   mosse goeie aanduiders van suurreën en lugbesoedling aangesien hulle
   meer sensitief daarvoor is as vaatplante.^[12]

[wysig] Sien ook

     * Embriofiet
     * Briofiet
     * Korsmos
     * Horingblad

[wysig] Verwysings

    1. ^ The Canadian Encyclopedia, Moss, Besoek op 4 Augustus 2007
    2. ^ The Ohio State University, BRYOPHYTA, Besoek op 4 Augustus 2007
    3. ^ ^3,0 ^3,1 Efrain De Luna, Angela E. Newton, and Brent D. Mishler
       The Tree of Life Web Project (ToL), Bryophyta - Mosses, Besoek op 4
       Augustus 2007
    4. ^ University of California Museum of Paleontology, Introduction to
       the Bryophyta - The Mosses, Besoek op 4 Augustus 2007
    5. ^ The University of the West Indies Department of Biological and
       Chemical Sciences Cave Hill Campus - Barbados, THE BRYOPHYTES,
       Besoek op 4 Augustus 2007
    6. ^ Tomas Hallingbäck and N. G. Hodgetts, Mosses, Liverworts, and
       Hornworts: Status Survey and Conservation Action Plan for
       Bryophytes, Published 2000, The World Conservation Union (IUCN),
       ISBN 2831704669
    7. ^ University of Hawai‘i - BOTANY, Botany 201 Lab-Hepatophyta,
       Anthocerophyta & Bryophyta, Besoek op 4 Augustus 2007
    8. ^ Shercoda G. Smaw and Raymond L. Petersen, The Bryologist,
       http://www.bioone.org/perlserv/?request=get-document&doi=10.1639%2F
       0007-2745(2005)108%5B0236%3AEOSRAC%5D2.0.CO%3B2 Effects of
       Simulated Rain and Cement Amendments on Protonematal Growth of the
       Urban Moss, Bryum capillare, in Culture], Besoek op 5 Augustus 2007
    9. ^ The Yamasa Institute [1] Japan Travel Guide - Saiho-ji, Besoek op
       6 Mei 2006
   10. ^ Sierra Club: Gather no moss? - peat moss and the environment.
       Besoek op 6 Mei 2006.
   11. ^ The Scotsman Gangs steal moss to fund crime. Besoek op 6 Mei 2006
   12. ^ D K Saxena and Harinder Uses of Bryophytes, RESONANCE, 2004,
       Afgelaai op 5 Augustus 2007

[wysig] Eksterne skakels

     * Inligting, diagramme en foto's
     * Mos beskrywing
     * Moss grower's handbook- 2.39MB, PDF file


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Plante

