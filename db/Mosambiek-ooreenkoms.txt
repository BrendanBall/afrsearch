Mosambiek-ooreenkoms


   Die Politieke ekonomie van Suid-Afrika-reeks


   Politieke ekonomie van Suid-Afrika
               Bothanomics
                 Krygkor
          Mosambiek-ooreenkoms

   Die Mosambiek-ooreenkoms is in 1912 deur die destydse Unie van
   Suid-Afrika en Portugal gesluit en daarna, tot by die jaar 1975,
   verskeie kere gewysig. Die ooreenkoms het die gebruik van Mosambiekse
   spoorweggeriewe en die hawe van Lourenço Marques (later Maputo) vir die
   vervoer van Suid-Afrikaanse goedere gereël, wat vir die Witwatersrandse
   nywerheids- en mynbougebied bestem was of van daar uitgevoer is.

   Tegelykertyd is Mosambiekse trekarbeiders toegestaan om in Suid-Afrika
   te gaan werk. Die ooreenkoms het hiervoor 'n sogenaamde goudopsie
   bevat, waarvolgens Suid-Afrika die invoer van Mosambiekse mannekrag met
   goud betaal het. Met die eensydige opsegging van die goudopsie deur die
   Republiek van Suid-Afrika in 1978 het Mosambiek se buitelandse
   valuta-inkomste ten opsigte van trekarbeid in Suid-Afrika van tussen
   150 en 175 miljoen VSA-dollar in die jaar 1975 tot slegs 15 miljoen in
   1978 verminder.

[wysig] Kritiek

   Die Mosambiek-ooreenkoms word dikwels as 'n tipiese voorbeeld van
   Portugal se sogenaamde "surrogaat-" of "ultra-kolonialisme" aangevoer,
   aangesien die Portugese owerhede Mosambiek se produksiefaktore land en
   mannekrag aan buitelandse maatskappye (soos die Britse
   Lonrho-korporasie) en Suid-Afrika "uitgeleen" het. Die staatsinkomste,
   wat uit hierdie ooreenkoms gevloei het, is deur Portugal weer gebruik
   om sy koloniale heerskappy in Mosambiek te finansieer - waaronder sy
   polisie- en weermag, geheimediens en koloniale administrasie.

[wysig] Bronne

     * W.J. Breytenbach: Migratory Labour in Southern Africa, in:
       Communications of the Africa Institute, No. 20, Pretoria 1972,
       veral hoofstuk 4, bladsy 19.
     * James H. Mittelman: Mozambique: The Political Economy of
       Underdevelopment, in: Journal of Southern African Affairs, Vol. 3,
       No. 1 (1978), bladsy 36.
     * W.J. Breytenbach: Mozambique: Migrant Labour and Gold, in: Bulletin
       of the Africa Institute of South Africa, Pretoria, Vol. 8, No. 3
       (1978), bladsye 116-119.
     * Perry Anderson: Portugal and the End of Ultra-Colonialism, in: New
       Left Review, No. 15/16 (1962).

   Kategorieë: Mosambiek • Suid-Afrika • Portugal

