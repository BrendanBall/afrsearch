Mosambiekeiland


   Mosambiekeiland lê digby die hawestad Nacala in die provinsie Nampula
   Mosambiekeiland lê digby die hawestad Nacala in die provinsie Nampula

   Mosambiekeiland (Portugees: Ilha de Moçambique) is 'n eiland en stad in
   Mosambiek met 54 315 inwoners (2005), wat deel uitmaak van die
   provinsie Nampula. Mosambiekeiland, wat sy naam ook aan die voormalige
   Portugese kolonie en huidige onafhanklike republiek in die suid-ooste
   van Afrika verleen het, is danksy sy historiese geboue deur die UNESCO
   in 1991 tot wêrelderfenisgebied verklaar.

   Inhoud

        * 1 Geografie
        * 2 Geskiedenis
        * 3 Bevolking
        * 4 Eksterne skakels

[wysig] Geografie

   Die smal eiland met 'n oppervlak van 1,5 vierkante kilometer het sy
   ontstaan aan 'n koralerif te danke. Mosambiekeiland lê enkele kilometer
   van die vasteland af oorkant 'n seestraat. 'n Brug met 'n lengte van
   drie kilometer, wat net vir motors, maar nie busse of vragmotors geskik
   is nie, verbind die eiland sedert 1960 met die hawestad Lumbo.

[wysig] Geskiedenis

   Mosambiek het al vroeg 'n belangrike rol vir Islamitiese handelaars uit
   Zanzibar gespeel, en hulle handelsbetrekkinge het tot by Asië gestrek.

   Die Portugese seevaarder en ontdekkingsreisiger Vasco da Gama was in
   1498 die eerste Europeër, wat die eiland se sjeik, Moussa Ben Mbiki,
   ontmoet het. Die sjeik het ook die naamgewer vir die eiland geword. In
   1506 het die Portugese Tristão da Cunha en Alfonso de Albuquerque die
   eilandstad beset.
   'n Kerk op Mosambiekeiland
   'n Kerk op Mosambiekeiland

   Alfonso de Albuquerque het in 1508 die fort São Sebastião op die mees
   noordelike punt van die eiland teen aansienlike koste opgerig; vir die
   fort is genommerde stene uit Europa ingevoer. In 1607 en 1608 het die
   eiland Nederlandse aanvalle weerstaan.
   Fort São Sebastião
   Fort São Sebastião

   Danksy die florerende slawehandel en sy gunstige geografiese ligging
   ontwikkel die stad tot een van die grootste en belangrikste hawens in
   Mosambiek. Ook goud en speserye is van hier uitgevoer. Met die opening
   van die Suezkanaal begin die ekonomiese agteruitgang van die eiland.
   Mosambiekeiland het tot by die jaar 1898 as die hoofstad van Mosambiek
   gedien; die setel van die koloniale regering is daarna verskuif na
   Lourenço Marques (die huidige Maputo) in die suide van die land.

   Tot by die einde van die 19de eeu was die stad, wat ook as 'n
   belangrike sentrum vir Christelike sendelinge gedien het, die setel van
   die goewerneur-generaal en van 'n biskop. Sy pragtige historiese geboue
   sluit die goewerneurspaleis, die katedraal, 'n doeanekantoor, 'n
   tuighuis en die stylvolle kantore van Franse, Switserse en Duitse
   handelshuise in.

   Die stad se bevolking het uit sowat 150 Europeërs (meestal Portugese),
   enkele honderd Baniane (wat die handel met Indië oorheers het), 'n
   aantal Sjinese en Arabiere en tussen 4 000 en 5 000 Makoea bestaan.
   Mosambiekeiland het sedert die einde van die 19de eeu en weens die
   gevolge van die Mosambiekse burgeroorlog toenemend verval.

[wysig] Bevolking

   Tans is oorbevolking een van die grootste probleme van die eilandstad:
   Daar is een inwoner per 27,6 vierkante meter. Die oorgrote meerderheid
   van die bevolking woon in die riethuise van Makutistad in die suide van
   die eiland.

[wysig] Eksterne skakels

     * Toeristekaart (JPG)

   Kategorieë: Mosambiek • Eilande van Afrika • Wêrelderfenisgebiede in
   Afrika

