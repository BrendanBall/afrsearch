Moskou


                                                                   Moskou

                                 Land:                  Russiese Federasie
                                Gewes:     Munisipaliteit met subjekstatus
                                Rajon:                                 ---
                           Koördinate:                55° 46' N, 37° 40' O
                          Oppervlakte:                        1 097,12 km²
                            Bevolking:                   10 381 288 (2005)
                   Bevolkingsdigtheid:                         9 462 / km²
                               Hoogte:                  156 m bo seespieël
                         Burgemeester: Joeri Michailowitsj Loesjkof (2005)

   Moskou (Russies: Москва) is die hoofstad van die Russiese Federasie en
   met 10 381 288 inwoners in die stad en 14 435 176 of 'n tiende van die
   totale Russiese bevolking in die metropolitaanse gebied (1 Januarie
   2005) die grootste stad in Europa.

   Moskou is die politieke, ekonomiese en kulturele sentrum van Rusland en
   beskik met die Lomonosof-universiteit en ander belangrike tersiêre
   instellings, talle kerke, teaters, museums, kunsgalerye en die
   televisietoring van 577 meter oor sommige van die bekendste geboue van
   die land. Met nege spoorwegstasies, vier internasionale lughawens en
   drie binnelandse hawens beskik Moskou as die grootste Russiese
   nywerheidsentrum oor 'n moderne infrastruktuur.

   Moskou is ook die setel van die Russies-ortodokse kerk. Die
   Danilof-klooster huisves die patriargaat van die kerk, terwyl die
   Christus die Verlosser-katedraal bekend staan as die grootste
   Russies-ortodokse kerkgebou.

   Die Kremlin en die Rooiplein word deur die UNESCO sedert die jaar 1990
   as wêrelderfenisgebiede gelys. Moskou, wat oor meer as 2 300 historiese
   monumente beskik, is 'n stad wat baie vinnig begin verander het. Sedert
   die middel van die negentigerjare word talle van die historiese geboue
   gerestoureer.

   Inhoud

        * 1 Geografie
        * 2 Administrasie
        * 3 Klimaat
        * 4 Geskiedenis
             + 4.1 Oorsprong
             + 4.2 Die groei van Moskou
             + 4.3 Die kommunistiese magsoorname
             + 4.4 Die Groot Vaderland-oorlog
             + 4.5 Die ontwikkeling na die Tweede Wêreldoorlog
             + 4.6 Moskva-Siti
        * 5 Demografie
        * 6 Ekonomie
        * 7 Kultuur en besienswaardighede
             + 7.1 Teater
             + 7.2 Museums
             + 7.3 Die Kremlin
             + 7.4 Die Rooiplein
             + 7.5 Twerskajastraat
             + 7.6 Die Breëstraat- en Tuinring
             + 7.7 Moderne argitektuur
        * 8 Wetenskap en hoër onderwys

[wysig] Geografie

   Moskou lê in die westelike, Europese deel van die Russiese Federasie,
   in die heuwelland tussen die riviere Oka en Wolga en teen die soms
   steile oewers van die Moskwarivier, wat as takrivier van die Oka in die
   Wolga uitmond. Die Moskwa vloei met sy kronkelende rivierbed oor 'n
   lengte van tagtig kilometer deur Moskou en bereik 'n breedte van tussen
   120 en 200 meter. Die Moskou-Wolga-kanaal, wat in 1937 geopen is,
   verbind die Russiese hoofstad oor 'n lengte van 128 kilometer met die
   Iwankowo-dam en die Wolga.

   Die ringvormige hoofpad van 109 kilometer, wat die stad sedert 1962
   omsluit, dien ook as stadsgrens. Sowat 'n derde van Moskou se
   oppervlakte van meer as duisend vierkante kilometer is groen gebiede en
   parke.

[wysig] Administrasie

   Die administratiewe distrikte van Moskou
   Die administratiewe distrikte van Moskou

   Moskou is die administratiewe setel van die oblast Moskou, wat uit die
   metropolitaanse gebied van Moskou sonder die stad self bestaan. Moskou
   vorm 'n selfstandige administratiewe eenheid (subjek) van die
   federatiewe distrik Sentraal-Rusland.

   Terwyl die oblast Moskou in 39 rajons (distrikte) verdeel is, bestaan
   die stad Moskou uit tien distrikte en altesaam 123 stadswyke, wat ook
   rajons genoem word. Talle stadswyke bestaan dikwels uit twee of meer
   kleiner historiese, nie-amptelike kwartiere.

   Elkeen van die tien administratiewe distrikte beskik oor 'n parlement
   met elf verkose afgevaardigdes en oor 'n prefek, wat deur die
   burgemeester van Moskou benoem word en rekenskap aan hom verskuldig is.
   Administratiewe distrik  Russiese naam   Inwoners (2005)
   Noorde (2)                      Северный       1 106 673
   Noordoos (3)            Северо-Восточный       1 237 069
   Noordwes (9)             Северо-Западный         788 105
   Ooste (4)                      Восточный       1 385 621
   Selenograd (10)           Зеленоградский         215 713
   Suide (6)                          Южный       1 584 665
   Suidooste (5)              Юго-Восточный       1 131 738
   Suidweste (7)               Юго-Западный       1 199 593
   Weste (8)                       Западный       1 062 737
   Sentrum (1)                  Центральный         694 664

[wysig] Klimaat

   Moskou maak deel uit van die gematigde klimaatsone. Die gemiddelde
   jaarlikse temperatuur is 5° C, die gemiddelde jaarlikse reënval 688
   millimeter. Julie is met 'n gemiddelde van 92 millimeter die natste
   maand van die jaar, Maart met 34 millimeter die droogste.

   Tydens die winter daal die temperature gewoonlik tot -12° tot -15° C,
   met uiterstes van minder as -20° C. Aangesien humiditeitsvlakke gematig
   is en sterk koue winde nie dikwels waai nie, is die aanvoelbare
   temperatuur dikwels hoër. In Januarie 2006 laat 'n ysige koue oostewind
   temperature in Moskou binne enkele ure van 0 °C tot -22 °C daal, met
   uiterstes wat snags al tot -36 °C gedaal het. Dit is een van die
   laagste temperature wat ooit gemeet is.

   Die somers in Moskou is warm en sonnig, met uiterstes van meer as 35°
   C.

[wysig] Geskiedenis

[wysig] Oorsprong

   Christus die Verlosser-katedraal aan die oewer van die Moskwa
   Christus die Verlosser-katedraal aan die oewer van die Moskwa

   Moskou speel eeue lank 'n oorheersende rol in die Russiese geskiedenis.
   "Wanneer hy na Moskou kyk, voel elke Russiese mens dat dit sy moeder
   is", sê die Russiese skrywer Leo Tolstoi. Die stad teen die Moskwa
   bestaan al nege eeue, en in talle legendes, liedere en sages besing die
   Russiese volk sy prag en grootte.
   Die Andries-saal (Andrejevski zal) in die Kremlin-paleis
   Die Andries-saal (Andrejevski zal) in die Kremlin-paleis

   Een sage beweer dat die grootprins Joeri Dolgoroeki (1090-1157) 'n stad
   van hout laat oprig en dit na die rivier Moskwa vernoem. Die eerste
   skriftelike verwysing na Moskou dagteken uit die jaar 1147, wat
   derhalwe as die stigtingsjaar beskou word. Die oudste menslike
   nedersettings in die gebied, wat by argeologiese uitgrawings gevind is,
   ontstaan egter al sowat 5 000 gelede.

   In die jaar 1156 word die eerste houtversterking rondom die Kremlin
   opgerig, wat as beskerming vir die vinnig groeiende stad dien.
   Desondanks verower die Mongole Moskou in die jaar 1238 en steek dit aan
   die brand.

   In 1263 word Moskou 'n vorstedom. Die Tataarse Grootkhan erken die
   Moskouse grootprins in die eerste helfte van die 14de eeu as die
   heerser van Rusland, alhoewel hy aan die Tatare belastingpligtig bly.
   Moskou groei in hierdie tydperk tot 'n stad van 30 000 inwoners.

   Met die oorwinning oor die Tatare in die slag van Koelikowo op 8
   September 1380 vestig Moskou onder sy heerser grootprins Dmitri Donskoi
   sy politieke, ekonomiese en militêre stelling. Tog word die land nog
   steeds deur die Goue Horde oorheers, wat Moskou in 1382 opnuut plunder
   en aan die brand steek. Eers in die jaar 1480 slaag Moskou daarin om
   die Tataarse juk af te skud en die hoofstad van die Russiese Ryk te
   word.

   Die Moskouse grootprins Iwan III die Grote (1440-1505), wat vanaf 1462
   regeer, trou in 1472 met die Bisantynse prinses Sofia (Zoë)
   Palaiologos, 'n niggie van die laaste Oos-Romeinse keiser Konstantyn XI
   Palaiologos, en neem die Bisantynse outokratiese staatsidee en sy
   simbole oor: die dubbelarend en die hofseremonies. Moskou word
   sedertdien as die "derde Rome" en die sentrum van die
   Christelik-ortodokse geloof beskou.

[wysig] Die groei van Moskou

   Tydens die laaste twee dekades van die 15de eeu begin die uitbou van
   die Kremlin, terwyl 'n groot aantal ambagsmanne en koopmans hulle in
   Moskou vestig. Die stad se inwonerstal steek vinnig die 100 000-kerf
   verby en maak - na 'n laaste Tataarse aanval in die jaar 1591 - omtrent
   1600 die bou van ' nuwe ringmuur noodsaaklik. In die tydperk tussen
   1605 en 1612 word Moskou deur die Poolse en Witrussiese adel oorheers.

   Terwyl die eerste laken-, papier-, glas- en teëlnywerhede en ook die
   eerste kruitmeule ontstaan, begin sosiale spannings in Rusland opbou.
   Die boere van die Wolga- en Dongebied kom in 1667 in opstand teen hulle
   onderdrukking. Hul aanvoerder Stepan Rasin word in 1671 op die
   Rooiplein van Moskou tereggestel.
   Sint Basilius-katedraal
   Sint Basilius-katedraal

   In 1687 word die eerste tersiêre onderwysinstelling in Rusland, die
   "Slawies-Griekse Akademie", geopen. In 1703 verskyn die eerste Russiese
   koerant, Wedomosti. Alhoewel tsaar Pieter die Grote (1672-1725) Sint
   Petersburg in 1712 tot die nuwe Russiese hoofstad verklaar, bly Moskou
   steeds die ekonomiese, kulturele en wetenskaplike sentrum van Rusland.
   In 1755 word die eerste Russiese universiteit in Moskou geopen.

   Die literêre en wetenskaplike lewe in Moskou bereik tydens die 18de eeu
   'n nuwe hoogtepunt. Skrywers soos Alexander Soemarokof, Denis Fonwisin,
   Nikolai Karamsin (1766-1826) en baie ander is net soos die groot
   Russiese wetenskaplike Michail Lomonosof in Moskou werksaam. Rusland
   lewer in hierdie tydperk sy eerste groot bydraes tot die kulturele
   wêrelderfenis.

   Napoléon Bonaparte se mars teen Moskou lei tot 'n groot ramp vir sowel
   die Russiese hoofstad asook Napoléon se "Groot Leër". Moskou se
   inwoners vlug uit die stad, nadat hulle dit self aan die brand gesteek
   het. Twee derdes van die stad se geboue is deur die brand vernietig.
   Die Franse leër verower 'n verlate en verwoeste stad en word deur
   honger en winterkoue gedwing om terug te keer. Die terugtog eindig met
   die ondergang van die leër.

   In die lente van die jaar 1813 begin die grootskaalse heropbou van
   Moskou. Die stad groei vinnig oorkant die ou stadsmure en word teen die
   middel van die 19de eeu deur nuwe paaie en spoorweë met die ander groot
   stede van Rusland verbind. Die eerste elektriese trems ry in die jaar
   1890. By die eerste sensus op 28 Januarie 1897 is daar een miljoen
   inwoners in die stad, en hulle verdubbel tot twee miljoen in 1914.

   Die laaste dekades van die 19de eeu word deur sosiale spanning
   gekenmerk. Die opheffing van die lyfeienskap in 1861 en die groei van
   die ligte nywerhede lok tienduisende landlose boere na Moskou, waar
   hulle as loonarbeiders 'n heenkome probeer vind. In 1898 word in Moskou
   die Sosiaal-Demokratiese Werkersparty van Rusland gestig.

[wysig] Die kommunistiese magsoorname

   'n Nagtelike oorsig oor die Rooiplein
   'n Nagtelike oorsig oor die Rooiplein

   Die Russiese Rewolusie van die jare 1905 tot 1907 bereik Moskou in
   Desember 1905, toe die arbeiders van politieke massastakings na 'n
   gewapende opstand begin oorgaan. Die chaotiese toestande, wat die
   ekonomie en voorsiening van Moskou met lewensmiddele en ander goedere
   tydens die Eerste Wêreldoorlog begin ontwrig, verskerp die spanning
   steeds verder. Tsaar Nikolaas II (1868-1918) word na die rewolusie van
   Februarie 1917 van die troon gedwing. Lenin (1870-1924) voer in
   dieselfde jaar die Oktoberrewolusie in Sint Petersburg aan. Dit lei tot
   die burgeroorlog van die jare 1917 tot 1922 en uiteindelik tot die
   kommunistiese magsoorname van die Bolsjewiste in Rusland.
   'n Wolkekrabber uit die Stalin-tydperk
   'n Wolkekrabber uit die Stalin-tydperk

   Op 12 Maart 1918 is Moskou tot hoofstad van Rusland verklaar, die
   regeringsetel word na die Kremlin verskuif. Hier word op 22 Desember
   1922 die Unie van Sosialistiese Sowjetrepublieke (Sowjetunie) gestig.
   Met die einde van die burgeroorlog begin in 1925 die opknapping van
   Moskou se woonkwartiere. Talle krotbuurte aan die buitewyke van die
   stad is verwyder en deur nuwe woonstelle vir Moskou se armes vervang.
   In 1926 het Moskou weer twee miljoen inwoners.

   In 1935 begin die stadshernuwing, wat deur Josef Stalin beplan is. Nuwe
   ringstrate, brûe en moltreinlyne word gebou en die Moskou-Wolga-kanaal
   geopen. Tegelykertyd is talle historiese geboue gesloop en deur
   oorgrote Sowjet-spoggeboue vervang. Sowat 200 000 konstruksiewerkers -
   oorwegend politieke gevangenes - is in die hoofstad werksaam.

   Die volledige sloping van die historiese stadskern is net danksy die
   uitbreek van die Tweede Wêreldoorlog gestaak. Selfs die gebou wat die
   hoogste ter wêreld moes wees, die "Paleis van die Sowjets" met 'n
   hoogte van 415 meter, is nie voltooi nie. Die Christus die
   Verlosser-katedraal is op 5 Desember 1931 opgeblaas om deur die
   reusagtige Politieke en Kulturele Forum vervang te word, wat die
   superioriteit van die Sowjet- maatskaplike model sou versinnebeld. Net
   die fondament van die gebou is voltooi, en die projek is na die einde
   van die oorlog gestaak.

[wysig] Die Groot Vaderland-oorlog

   'n Oproep om die Sowjet-hoofstad te verdedig
   'n Oproep om die Sowjet-hoofstad te verdedig

   Na die aanval van die Duitse Weermag op 22 Junie 1941 begin die
   Duitsers op 30 September met hulle militêre offensief teen Moskou.
   Sowat tagtig divisies met duisende tenks en honderde vliegtuie word
   ingespan om die Russiese hoofstad te verower. Adolf Hitler kondig aan
   dat hy die parade van sy troepe in Moskou persoonlik sal afneem. Die
   parade, wat inderdaad in daardie jaar in Moskou plaasvind, is egter die
   tradisionele militêre parade van die Sowjet-weermag.

   Op 15 November begin die tweede Duitse offensief, waarby hulle enkele
   voorstede in die suide kan inneem. Die Sowjet-teenaanval begin op 5
   Desember 1941, die Duitse troepe word 100 tot 300 kilometer
   teruggedring. Die Duitse Lugmag vlieg 10 000 aanvalle teen Moskou, tog
   bereik die meeste bomwerpers die stad nie. In die slag van Moskou
   sneuwel 250 000 Duitse soldate, terwyl die Sowjet-troepe sowat 700 000
   gesneuweldes en gewondes tel. Die Duitse troepe ly die eerste neerlaag
   in die oorlog.

   Die slag aan die Wolga tussen Julie 1942 en Februarie 1943 was die
   begin van die neerlaag van die Duitse Weermag in die Sowjetunie. Op 24
   Junie 1945 word die Sowjet-oorwinning met 'n militêre parade op die
   Rooiplein in Moskou gevier.

[wysig] Die ontwikkeling na die Tweede Wêreldoorlog

   Na die oorlog begin die heropbou van Moskou. In 1947 word die besluit
   geneem om in agt stadsbuurte met die oprigting van wolkekrabbers te
   begin. Weens die sloping van talle kerke en katedrale en die groter
   getal verdiepings van nuwe geboue het Moskou nie net sy skilderagtige
   stadshorison kwytgeraak nie, maar ook baie van sy bekendste bakens
   verloor. Die Sowjet-leierskap dring daarop aan dat nuwe wolkekrabbers
   nie as weergawes van buitelandse geboue beplan word nie, maar eerder
   die tradisies van die Russiese argitektuur moet volg.

   Na Stalin se dood in 1953 begin die boubedrywighede versterk. In 1970
   is daar reeds sewe miljoen inwoners in die stad. Moskou tree in 1980 as
   die gasheerstad van die Olimpiese Spele op. Die Christus die
   Verlosser-katedraal is herbou en op 16 Augustus 2000 heropen.

[wysig] Moskva-Siti

   Moskva-Siti in Maart 2008
   Moskva-Siti in Maart 2008

   Sowat vier kilometer van die Kremlin af lê Moskva-Siti, die grootste
   destydse bouterrein in Europa. Planne om 'n Russiese weergawe van
   Manhattan te skep, dagteken reeds uit die negentigerjare van die 20ste
   eeu, maar hulle is weens 'n tekort aan fondse nie onmiddellik uitgevoer
   nie. Na 'n ekonomiese opbloei en grootskaalse private beleggings is die
   eerste wolkekrabber in 2001 voltooi. Tans is talle projekte begin om in
   die groot vraag na kantoorruimte te voorsien. Die gebouekompleks, wat
   teen 'n koste van meer as twaalf miljard Amerikaanse dollar opgerig
   word, sal in die jaar 2012 voltooi wees.

   Ook die hoogste kantoorgebou in Europa, Federatsija (Afrikaans:
   Federasie), maak deel uit van die projek. Die gebou is ontwerp deur die
   argitekte Sergej Tchoban (Berlyn) en Peter Schweger (Hamburg) en
   bestaan uit twee torings met respektiewelik 93 verdiepings (met 'n
   hoogte van 354 meter) en 63 verdiepings (met 'n hoogte van 242 meter).
   Die twee torings word deur 'n naaldvormige hysbakskag van staal en glas
   met mekaar verbind. Die fondament vir die wolkekrabber met 'n hoogte
   van 448 meter (insluitende sy antenna) is op 9 Februarie 2005 gelê. Die
   wolkekrabber met 'n kantoorruimte van 341 000 vierkante meter, wat ook
   luukse woonstelle en 'n hotel (wat oor twaalf verdiepings uitgestrek
   sal wees) huisves, sal teen die jaar 2008 voltooi wees. Die boonste
   verdiepings sal uit twee glaskoepels bestaan. Die boukoste van die
   projek beloop sowat 500 miljoen Amerikaanse dollar.

   Tans hou die Triomf-paleis (Russies: Триумф-Палас) met 'n hoogte van
   264,1 meter die rekord as hoogste gebou in Moskou. Die bekende Britse
   argitek sir Norman Foster se nuwe wolkekrabber met 'n hoogte van 612
   meter, die Russia Tower ("Rusland-toring"), sal ná sy voltooing in 2012
   ook die hoogste in Europa wees.

[wysig] Demografie

   Alhoewel die lae geboortekoers die huidige bevolking van die Russiese
   Federasie van 143,8 miljoen mense jaarliks met 0,5 persent of 700 000
   mense laat krimp, toon Moskou nog steeds 'n aansienlike
   bevolkingsaanwas, veral danksy die binnelandse migrasie. Dit is veral
   onwettige inwoners wat nie die amptelike registrasieprosedure volg nie
   - mense wat woonplekke elders in die land het, nag langer as 90 dae in
   Moskou bly sonder om amptelik geregistreer te word nie. 'n Binnelandse
   paspoortstelsel is ingestel om binnelandse migrasie te beperk.

   Migrante word veral deur Moskou se hoë ekonomiese groeikoers van tot by
   20 persent gelok, terwyl die res van die land meesal stagneer. Hierdie
   ontwikkeling is te danke aan die sterk maatskaplike polarisasie oor die
   afgelope jare.

   Die stad is tradisioneel ook die tuiste van klein minderheidsgroepe van
   dwarsoor die wêreld, van studente uit Afrikalande tot Ierse sakemanne.
   Die grootste nie-Russiese groepe is egter Tatare, Oekraïeners en
   Witrusse.

[wysig] Ekonomie

   Die afdelingswinkel GUM
   Die afdelingswinkel GUM

   Moskou is die ekonomiese sentrum van die Russiese Federasie en lewer
   12,5 persent van die land se bruto geografiese produk asook sowat 'n
   kwart van die totale staatsinkomste. Die nywerheid steun veral op die
   masjienbou, elektriese, motor-, ligte, swaar, bou-, chemiese en
   petrochemiese nywerhede. Die stad is ook 'n sentrum van die
   konvensionele en hoë-tegnologiese wapennywerheid.

   Sowat tagtig persent van Rusland se finansiële potensiaal en twee
   derdes van die buitelandse beleggings is in die stad gekonsentreer.
   1 200 banke, meer as 60 assuransiemaatskappye en dosyne beurse het
   hulle hoofkwartiere in die hoofstad. Moskou beskik oor 18 000
   handelsondernemings, restourante en diensbedrywe. 9 000
   kleinsakeondernemings en sowat 150 markte verskaf werkgeleenthede aan
   een miljoen mense.

   Die ekonomiese hervormings in die tydperk van die perestrojka lei in
   die tagtigerjare tot 'n ernstige krisis in die stad en die res van die
   land. Die nywerheidsproduksie in Moskou neem in daardie periode met
   sowat dertig persent af. Die negatiewe gevolge van die ekonomiese
   agteruitgang is in Moskou deur die gunstige ontwikkeling van die
   kleiner ondernemings minder dramaties.

   Die werkloosheidsyfer is in 2005 net twee persent; veral arm burgers en
   werknemers sonder opleiding vind moeilik toegang tot die arbeidsmark,
   terwyl gekwalifiseerdes steeds gesog is. Die minimumloon van Moskouse
   werknemers is 720 roebel (158 rand), die gemiddelde loon 13 038 roebel
   (2 868 rand) per maand. Lone in die res van die land is aansienlik
   laer.

   Die lewensstandaard van die Moskouse bevolking het in die laaste dekade
   merkbaar verbeter. Moskou, wat aan die begin van die negentigerjare nog
   een van die goedkoopste metropole ter wêreld was, word tans onder die
   duurstes gereken. Dit was al die duurste stad in Europa en word tans
   wêreldwyd net deur Tokio en Osaka oortref.

   Tussen vyf en tien persent van die plaaslike bevolking word as
   welgesteld beskou - dit wil sê sowat een miljoen mense beskik oor 'n
   hoë koopkrag. Veertig persent of vier miljoen inwoners word by die nuwe
   middelstand gereken.

[wysig] Kultuur en besienswaardighede

[wysig] Teater

   Die Bolsjoi-teater ("Groot teater") is die bekendste teater in Moskou
   en bied sy opvoerings sedert die jaar 1776 aan. In daardie jaar ken die
   tsaar aan prins Pieter Oeroessov die eksklusiewe reg toe om
   teateropvoerings aan te bied. Die eerste akteurs is lyfeienes van die
   prins.
   Die Bolsjoi-teater
   Die Bolsjoi-teater
   Die ouditorium van die Bolsjoi-teater
   Die ouditorium van die Bolsjoi-teater

   Aanvanklik word 'n privaat huis vir die opvoerings gebruik. Eers in die
   jaar 1780 is die eerste teatergebou opgerig, waar tydens die 18de eeu
   veral die operas van Russiese komponiste, dramas en ballette opgevoer
   is.

   Deur 'n brand in die jaar 1805 is die gebou volledig verwoes. Twintig
   jaar later ontstaan die huidige Bolsjoi-teater volgens planne van die
   argitek Ossip Bowe. Die heropening vind op 18 Januarie 1825 met die
   proloog "Die triomf van die muses" en musiek van Alekse Werstofski en
   Aleksander Aljabjef plaas.

   Na 'n tweede brand in 1853 is die gebou deur die argitek Albert Cavos
   in 'n weelderige styl herstel wat tot vandag toe bewaar is. Die
   buitengewone argitektuur in die boustyl van die Russiese klassisisme
   maak van die Bolsjoi een van die mooiste teaters ter wêreld.

   Tans is sowat 900 akteurs, dansers, sangers en musikante by die Bolsjoi
   werksaam. Die Bolsjoi-ballet staan wêreldwyd bekend as een van die
   oudste en beste balletgeselskappe. Die sterre van die Bolsjoi is meesal
   op wêreldwye toernooie en word nie dikwels in Moskou aangetref nie.

[wysig] Museums

   Moskou beskik oor 'n groot aantal museums. Die Poesjkin-museum vir
   Beeldende Kunste spits hom toe op die antieke kultuurgeskiedenis en
   renaissance en vertoon 'n groot versameling skilderye van oorwegend
   Wes-Europese kunstenaars.
   Die Museum van die staatsgeskiedenis
   Die Museum van die staatsgeskiedenis

   Die Tretjakof-galery is die grootste museum van die nasionale Russiese
   kuns met meer as 100 000 skilderye, grafieke en beelde wat tussen die
   11de eeu en vandag ontstaan het. Die Russiese koopman Pawel
   Michailowitsj Tretjakof (1832-1898) is die stigter van die galery, wat
   in 1902 - vier jaar na sy dood - geopen is. Tretjakof begin as 'n
   toegewyde versamelaar in 1856 om die werke van destydse Russiese
   kunstenaars aan te koop. In 1892 het sy versameling, wat ook ikone
   insluit, tot sowat 2 000 stukke gegroei. In daardie jaar skenk hy sy
   versameling aan die stad Moskou.

   Na Tretjakof se dood is die museum deur die stadsdoema (stadsregering)
   beheer, en baie van die doema se lede is self kunstenaars soos
   byvoorbeeld Ilja Ostroechof. Na die Oktober-rewolusie van 1917 kry die
   galery nasionale status. In die tydperk tussen 1920 en 1930 is die
   versamelings van baie ander museums na die Tretjakof-galery oorgedra.

   Teen die middel van die dertigerjare word die galery weens die
   bestendige gebrek aan ruimte aansienlik vergroot. Die galerye lok in
   die laat 20ste eeu nog steeds groot skare besoekers en word in die
   tagtiger- en negentigerjare nog 'n keer uitgebou. 'n Afdeling vir
   moderne kuns word in 1985 geopen.

   Die Borodino-panorama-museum het 'n panoramiese uitbeelding van die
   "Slag van Borodino", wat deur Franz Robaut (1856-1928) geskep is.

   Die voormalige Andronnikof-klooster oos van die stadskern huisves die
   museum van die skilder Andrei Roebljof (1360-1430). Hierdie meester van
   die Russiese ikoonskildery en grondlegger van die Moskouse Skool in die
   skilderykuns leef hier in die 15de eeu as 'n monnik. Die museum vertoon
   ikone uit die tydperk van die 14de tot 17de eeu.

[wysig] Die Kremlin

   Die Kremlin is die oudste en belangrikste historiese en argitektoniese
   monument in Moskou en versinnebeeld al eeue lank Rusland se mag. Die
   indrukwekkende gebouekompleks en sy versterkings is in die 12de eeu in
   die stadsentrum opgerig en in 1812 deur Napoléon Bonaparte se troepe
   verwoes. Die kompleks is later herbou. Vandag dien dit as die setel van
   die Russiese president. Die dik mure en negentien torings, wat in die
   15de eeu opgerig is, het tot vandag bewaar gebly.
   Die Tsarekanon
   Die Tsarekanon

   Die oudste geboue is die Maria-Ontslapings-katedraal uit die jaar 1479,
   die Verkondigings-katedraal uit die jaar 1489 en die
   Aartsengel-katedraal, wat in 1509 opgerig is, die Fasettepaleis (1491)
   en die kloktoring van Iwan die Grote (1508) met 'n hoogte van 80 meter.
   Die Kremlin se Spasskajatoring (regs) en die Sint Basilius-katedraal,
   soos gesien vanuit die Rooiplein
   Die Kremlin se Spasskajatoring (regs) en die Sint Basilius-katedraal,
   soos gesien vanuit die Rooiplein

   Latere byvoegings is die Kerk van die Twaalf Apostels, die Paleis van
   die Patriarge, die Terem-paleis (17de eeu), die Tuighuis uit die jaar
   1737 en die Senaatsgebou (1787). Laasgenoemde dien in die jare van 1918
   tot 1922 as die woning en kantoor van Lenin.

   Die gebou van die wapenmagasyn (1851) huisves 'n unieke museum met
   versamelings van ou wapens en oorlogstrofeë, garderobes van die tsare,
   ordetekens, troonsetels, koetse en ander kosbare voorwerpe van die
   Russiese en buitelandse kunshandwerk, wat in die geskiedenis van
   Rusland 'n belangrike rol speel.

   Naby die kloktoring word die tsarekanon en die tsareklok vertoon, twee
   buitengewone voorbeelde van die Russiese ystergieterskuns van die 16de
   tot 18de eeu.

   Die Kremlin spog met die wêreld se grootste klok en swaarste kanon, wat
   egter albei nooit gebruik is nie.

   Die moderne Kongrespaleis is in 1961 op die Kremlin se terrein opgerig.
   Die groot saal van die paleis bied sitplekke vir 6 000 kongresgangers.

[wysig] Die Rooiplein

   Vlakby die Kremlin lê die Rooiplein, Moskou se hoofplein, met Lenin se
   praalgraf. Die naam van die plein is afgelei van die Russiese Krasnaja
   plosjtsjad en het geen politieke betekenis - byvoorbeeld uit die tyd
   van die Sowjetunie - nie. Dit verwys ook nie na die kleur van die mure
   en torings van die Kremlin nie, wat tot in die 19de eeu wit was. Die
   naam dagteken uit die 16de eeu en beteken "Mooi plein". Alhoewel die
   Russiese woord krasnaja in daardie tyd "mooi" beteken het, is sy
   moderne betekenis "rooi". Die plein se naam word dus in ander tale as
   "Rooiplein" vertaal.
   Lenin se praalgraf op die Rooiplein
   Lenin se praalgraf op die Rooiplein
   Die afdelingswinkel GUM lê teenoor die Kremlin
   Die afdelingswinkel GUM lê teenoor die Kremlin

   Digby die plein lê 'n aantal grafte. Die muur van die Kremlin bevat die
   urne met die as van bekende persoonlikhede uit die politieke,
   wetenskaplike en kulturele lewe van Rusland, onder meer dié van Josef
   Stalin en die ruimtevaarder Joeri Gagarin.

   Die Rooiplein se belangrikste geboue is die Basilius-katedraal, wat in
   1561 opgerig is, die monument van Koesma Minin, 'n aanvoerder van die
   burgermag van Nisjni Nowgorod en prins Dimitri Posjarski (1578-1642),
   albei helde van die vryheidsoorlog teen die Poolse magte teen die begin
   van die 17de eeu. Die monument is in 1818 geskep deur Iwan Petrowitsj
   Martos (1754-1835).

   In die Aleksander-tuin teen die Kremlinmuur lê die graf van die
   Onbekende Soldaat, 'n monument wat in 1967 ter ere van die gesneuweldes
   van die Tweede Wêreldoorlog opgerig is.

   Naby die Kremlin en die Rooipein het sommige van Moskou se oudste
   steenhuise in die Kitaigorod (ou stadskern) bewaar gebly, waaronder
   geboue van die ou tsarehof, wat uit die tydperk tussen die 16de en 18de
   eeu dateer, die huis van die bojaar Romanof, die Anna-kerk uit die 15de
   eeu en 'n aantal ander historiese kerke en huise.

[wysig] Twerskajastraat

   Twerskajastraat is Moskou se hoofstraat - soos sy naam aandui, lei dit
   na die stad Twer en verder na Sint Petersburg. Die straat is in die
   dertiger- en veertigerjare van die 20ste eeu vergroot en met nuwe huise
   bebou. Vandag is dit 'n sentrum van luukse hotelle, kroeë, restourante
   en winkels.

   Die belangrikste historiese geboue is die Raadsaal van Moskou, wat in
   die jaar 1782 deur die argitek Matwei Fjodorowitsj Kasakof (1893-1930)
   opgerig is. Die monument van die stadstigter Joeri Dolgoroeki staan
   teenoor die raadsaal. By die kruising met die Breëstraat- en Tuinring
   rig die beeldhouer Aleksander Opekoesjin in 1880 'n standbeeld van die
   Russiese digter Aleksander Poesjkin op. 'n Tweede standbeeld van
   Aleksander Kibalnikof uit die jaar 1958 is ter ere van die digter
   Wladimir Majakofski (1893-1950) opgerig.

[wysig] Die Breëstraat- en Tuinring

   Verkeer in die Tuinring
   Verkeer in die Tuinring

   Die Moskouse stadsmuur uit die laat 16de eeu met 'n lengte van nege
   kilometer en dertig wagtorings het lankal verdwyn en is deur 'n
   pragtige ringstraat, die Breëstraat-ring, vervang.
   Die Kazan-stasie
   Die Kazan-stasie

   Oorkant die stadsmuur lê oorspronklik 'n tweede verdedigingswal met
   paalskanse en houttorings, wat eweneens vervang is deur 'n straatring,
   die sogenaamde Tuinring. Die Komsomolskaja-plein is een van die
   besigste pleine in Moskou met drie pragtige spoorwegstasies, wat deur
   bekende argitekte ontwerp is.

   Die "Leningrad-stasie" is deur Konstantin Ton beplan en in 1851
   voltooi. Fjodor Schechtel bou in 1904 die "Jaroslaf-stasie", terwyl
   Aleksei Wiktorowitsj Sjtsjoessef se "Kazan-stasie" in die jaar 1926
   geopen is. Die Klubgebou is 'n ander werk van Sjtsjoessef. Die
   Leningrad--hotel met 28 verdiepings van die argitek Leonid Poljakof is
   in 1953 geopen.

[wysig] Moderne argitektuur

   Die Hotel Oekraina, die gebou van die Russiese departement van
   buitelandse sake en die Lomonosof-universiteit ('n gebouekompleks met
   meer as 45 000 kamers) is almal uitstekende voorbeelde van die boustyl
   van die sosialistiese klassisisme. Daar is altesaam sewe wolkekrabbers,
   wat in hierdie argitektoniese styl opgerig is en in die volksmond ook
   as "Stalin se sewe susters" of "Stalinvingers" bekend staan.

   Die televisietoring in Ostankino is in die jare 1960 tot 1967 opgerig
   en die tweede hoogste ter wêreld. Die toring beskik oor 'n uitkykpunt,
   wat egter na 'n brand in Augustus 2000 gesluit is.

[wysig] Wetenskap en hoër onderwys

   Moskou is 'n eersterangse internasionale sentrum van wetenskap,
   navorsing en hoër onderwys. 80 hoëronderwysinstellings met 380
   vakrigtings en sowat 250 000 studente word aangevul deur meer as 1 000
   navorsingsinstitute. Moskou se 4 000 biblioteke beskik oor sowat 400
   miljoen boeke en ander dokumente.

   Die Lomonosof-universiteit is die oudste en grootste universiteit in
   Rusland met 30 000 studente. Die universiteit is op inisiatief van die
   Russiese wetenskaplike Michail Lomonosof op 25 Januarie 1755 deur
   keiserin Elisabeth gestig.

   Ander belangrike instellings is die Tegnologiese Staatsuniversiteit
   Stankin, die Tegniese Staatsuniversiteit en die Mynbouskool.

              Russiese stede met meer as ’n miljoen inwoners

Jekaterinburg • Kazan • Moskou • Nizjni Nowgorod • Nowosibirsk • Oefa •
                    Omsk • Perm • Rostof aan die Don
          Samara • Sint Petersburg • Tsjeljabinsk • Wolgograd


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Stede in Rusland • Hoofstede in Europa

