Mount Isa


                                                                Mount Isa
                                                   Land:         Australië
                                                  Staat:        Queensland
                                              Gestig in:              1923
                                            Oppervlakte:        42,924 km²
                                              Bevolking:      21,421(2006)
                                     Bevolkingsdigtheid:         0.5 / km²
                                           Burgemeester: Ronald McCullough
                                             Skakelkode:             07 47

   Mount Isa, Queensland, Australië
   Mount Isa, Queensland, Australië

   Mount Isa is 'n stad in noordwestelike Queensland, Australië. Die stad
   het tot stand gekom weens die groot hoeveelheid minerale en grondstowwe
   in die omgewing. Daar word gesê dat Mount Isa Mines (deel van die
   Xstrata-groep) een van die mees produktiewe myngroepe ter wêreld is,
   gebaseer op die totale ontginning van lood, silwer, koper en sink.

   Inhoud

        * 1 Geskiedenis
        * 2 Plaaslike Regering
        * 3 Kultuur
        * 4 Vervoer
        * 5 Opleiding
        * 6 Klimaat
        * 7 Eksterne Skakels
        * 8 Aantekeninge
        * 9 Verwysings

[wysig] Geskiedenis

   Kort nadat John Campbell Miles in 1923 die ryk silwer-lood-naat by die
   westelike deel van Cloncurry ontdek het, is Mount Isa gestig. Koper en
   sink word ook in hierdie omgewing gemyn. Terwyl koper en lood by die
   Mount Isa-aanleg verwerk word, word anodes en sink-konsentraat 900 km
   per trein na die stad Townsville aan die ooskus vervoer. Die myn is
   baie kenmerkend van Mount Isa, met die lood-skoorsteen (gebou in 1978)
   wat 270 m hoog staan en sigbaar is van oral op die dorp.

[wysig] Plaaslike Regering

   Mount Isa Stadsraad bestuur die hele omgewing van 42 904 km², asook die
   voorstad Camooweal wat 188 km na die weste van Mount Isa geleë is.
   Mount Isa was in 'n stadium die houer van die rekord vir die grootste
   stad ter wêreld, gebaseer op oppervlak, met 'n inskrywing in die
   Guinness Book of Records. Dít, ten spyte daarvan dat Kalgoorlie-Boulder
   in Wes-Australië asook die munisipaal beheerde omgewing van Chongqing
   in Sjina aansienlik groter is.

[wysig] Kultuur

   Met 'n bevolking van 21 421 (ABS Junie 2006 beraming^[1]), is Mount Isa
   'n groot administratiewe gebied vir die omgewing. Alhoewel die stad in
   'n droë omgewing geleë is, verskaf die mensgemaakte Meer Moondarra in
   die noorde van Mount Isa-distrik water vir drinkdoeleindes, sowel as 'n
   ontspanningsgebied vir die beoefening van verskeie watersportsoorte.
   Mount Isa is ook welbekend in Queensland vir sy jaarlikse Isa Rodeo,
   asook die Mardi Gras-straatoptog wat rondom dieselfde tyd plaasvind.
   Meer as 50 verskillende nasionaliteite word verteenwoordig in Mount
   Isa, waaronder 'n hele aantal Suid-Afrikaners.

[wysig] Vervoer

   Mount Isa word bedien deur die "Inlander", 'n Queensland Rail-beheerde
   passasiertrein wat twee maal per week na en van Townsville vertrek.

   Mount Isa Lughawe is ongeveer 10 km buite die woongebied en daaglikse
   vlugroetes tussen Brisbane, die staat se hoofstad, asook Townsville en
   Cairns in die noordooste word onderskeidelik gediens deur die
   lugrederye QANTAS en MacAir. Vlugroetes na verskeie ander kleiner dorpe
   is ook beskikbaar.

[wysig] Opleiding

   Daar is twee hoërskole in Mount Isa, die Spinifex Staatskollege en Good
   Shepherd Katolieke Kollege. Die Spinifex hoërskool het drie kampusse in
   Mount Isa, nl. die Junior kampus (graad 8 - 10), Senior Kampus (graad
   11 - 12) en die Spinifex-koshuis. Laasgenoemde is uniek omdat dit die
   enigste staatsbeheerde koshuis van sy soort in Queensland is.

   Tersiêre Opleiding

   James Cook University het een van sy kampusse in Mount Isa, die
   sogenaamde "Centre for Rural and Remote Health".

[wysig] Klimaat

   CAPTION: Klimaatstabel

   Jan Feb Mar Apr Mei Jun Jul Aug Sep Oct Nov Des Jaar
   Gemiddelde daaglikse maksimum temperatuur (°C) 36.4 35.3 34.3 31.8 27.8
   24.9 24.7 27.2 31.1 34.6 36.4 37.1 31.8
   Gemiddelde daaglikse minimum temperatuur (°C) 23.8 23.5 21.8 18.6 13.9
   10.1 8.6 10.3 14.3 18.5 21.4 23.0 17.3
   Gemiddelde totale reënval (mm) 110.6 99.4 65.6 16.5 13.1 3.8 6.4 4.1
   6.9 20.5 34.2 70.7 454.3
   Gemiddelde aantal dae van reën 7.8 7.3 4.2 1.5 1.2 0.5 0.6 0.6 0.8 2.5
   3.9 5.7 36.6
   Bron: Bureau of Meteorology

[wysig] Eksterne Skakels

   Mount Isa Stadsraad

[wysig] Aantekeninge

          Hierdie artikel is 'n vertaling van die Engelse Wikipedia
          artikel Mount Isa

[wysig] Verwysings

    1. ^ Australiese Buro vir Statistiek, [1] [Besoek op 17 Junie 2007]

   Kategorie: Dorpe in Australië

