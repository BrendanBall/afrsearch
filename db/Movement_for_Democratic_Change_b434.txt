Movement for Democratic Change


   Die Movement for Democratic Change (MDC) is 'n Zimbabwiese politieke
   party wat onlangs in twee geskeur het. Die hoof-faksie^[1] word gelei
   deur Morgan Tsvangirai en Arthur Mutambara is die leier van die
   wegbreekparty.^[2] Die party is in 1999 as 'n opposisieparty gestig om
   die Zimbabwe African National Union - Patriotic Front teen te staan wat
   deur President Robert Mugabe gelei word. Die MDC is gevorm uit 'n breë
   koalisie van burgerlike groepe en indiwidue wat 'n veldtog vir 'n "Nee"
   stem in die 2000 referendum in Zimbabwe voorgestaan het, veral die
   Zimbabwe Congress of Trade Unions.

[wysig] Geskiedenis

   In Februarie 2000 het ZANU-PF 'n referendum oor die grondwet gehad. Die
   voorgestelde veranderinge sou toekomstige presidente tot twee termyne
   beperk , maar aangesien dit nie terugwerkend sou wees nie, sou dit
   Mugabe toelaat om nog twee termyne as president te dien. Dit sou ook
   aan die regering en militêre amptenare immuniteit teen vervolging
   verleen vir enige onwettige dade wat gepleeg is tydens hul ampstermyne.
   Dit het ook die onteiening van grond in blanke besit gewettig vir
   herverspreiding aan swart boere sonder enige vergoeding. Die
   referendumvoorstelle is verslaan deur 'n sterk stedelike stem. Hierdie
   resultaat was vir ZANU-PF 'n verleentheid kort voor parlementêre
   verkiesings wat in middel April gehou sou word. Die suksesvolle veldtog
   deur die MDC in dié referendum, het die aansien van die MDC baie laat
   styg.

   Tydens die 2000 parlementêre verkiesings het die MDC 57 van die 120
   setels gewen. Dit was die eerste keer dat 'n opposisie party meer as 'n
   handvol setels kon verower sedert die samesmelting van ZANU en ZAPU in
   1988. Die MDC het dominante steun in die meeste stedelike gebiede en in
   Matabeleland geniet. Die MDC het al die setels in die twee grootste
   stede, Harare en Bulawayo gewen en slegs twee in Matabeleland verloor.

   Hierdie verkiesing is deur internasionale waarnemers vanuit die Britse
   gemenebes, Noorweë en die Suid-Afrikaanse parlementêre afvaardiging
   beskryf as nie vry en regverdig nie.

[wysig] Verwysings en bronne

    1. ^ http://tvnz.co.nz/view/page/411366/1221780, Zimbabwe enforces
       price freeze
    2. ^
       http://www.embassymag.ca/html/index.php?display=story&full_path=/20
       07/may/2/zimbabweopp/, MacKay Offers Moral Support for Zimbabwe
       Opposition

   Kategorie: Zimbabwe

