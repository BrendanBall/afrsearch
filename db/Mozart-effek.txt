Mozart-effek


   Die Mozart-effek kan verwys na:
     * 'n Betwiste stel navorsingsuitslae wat toon dat 'n kortstondige
       verbetering (15 minute) in die uitvoering van sekere soorte
       verstandelike take (wat bekend staan as "tydruimtelike redenering",
       teweeggebring kan word as daar na sekere soorte komplekse musiek
       geluister word;
     * Gepopulariseerde weergawes van die teorie wat te kenne gee dat "'n
       mens slimmer word as jy na Mozart luister", of dat blootstelling
       aan klassieke musiek in die vroeë kinderjare 'n voordelige
       uitwerking op verstandelike ontwikkeling het;
     * 'n Handelsmerk van Don Campbell, Geïnk. vir 'n stel kommersiële
       opnames en verwante materiaal wat na bewering die effek inspan om
       'n verskeidenheid doelwitte te bereik. Campbell definieer die merk
       as "'n inklusiewe term wat verwys na die transformerende krag van
       musiek in gesondheid, opvoeding en algemene welsyn. Dit
       verteenwoordig die algemene gebruik van musiek om stres, depressie
       of angstigheid te verminder; ontspanning of slaap te bevorder; die
       liggaam te aktiveer en die geheue of bewustheid te verbeter.
       Innoverende en eksperimentele aanwendings van musiek en klank kan
       verligting gee vir gehoorversteurings, disleksie,
       aandagtekortsteurnis, outisme en ander verstandelike en fisiese
       versteurings en beserings."

   Inhoud

        * 1 Don Campbell se boek, handelsmerk en gevolglike promosie
        * 2 Geskiedenis
        * 3 Beperkings van die effek
        * 4 Verwysings
        * 5 Bron

[wysig] Don Campbell se boek, handelsmerk en gevolglike promosie

   Die "Mozart-effek" is hoofsaaklik aan die algemene publiek bekend as
   gevolg van die werk van Don Campbell. Sy boek, "The Mozart Effect:
   Tapping the Power of Music to Heal the Body, Strengthen the Mind, and
   Unlock the Creative Spirit", wat 1997 verskyn het, het die teorie
   gewild gemaak dat 'n mens se IK tydelik verhoog word en dat daar baie
   ander voordelige gevolge is vir verstandelike funksie wanneer daar na
   die musiek van Mozart (veral die klavierkonserte) geluister word.
   Campbell en ander het verder aanbeveel dat uitgesoekte stukke klassieke
   musiek vir babas gespeel word, met die verwagting dat dit hulle
   verstandelike ontwikkeling sal bevoordeel. Hierdie teorieë is omstrede,
   hoewel daar 'n aansienlike hoeveelheid bewys is van die verband tussen
   klank en musiek (wat gespeel word sowel as waarna geluister word) en
   kognitiewe funksie en verskeie fisiologiese maatstawwe.

   Voordat Campbell sy boek uitgegee het, het hy die frase "The Mozart
   Effect" as 'n handelsmerk laat registreer. Hy het later 'n tweede boek,
   "The Mozart Effect For Children", geskryf en verwante produkte geskep.
   Dit is onder andere versamelings van musiek wat na bewering 'n
   "Mozart-effek" voortbring en dit fokus vir spesifieke bedrywighede soos
   "diep rus en vernuwing", "intelligensie en leer" en "kreatiwiteit en
   verbeelding".

   Geen ander navorser het beweer dat daar sulke verreikende gevolge was
   nie, en selfs die bestaan van die baie beperkter uitwerking waarvan
   byvoorbeeld Shaw en Rauscher (sien hieronder) praat, word betwis. Aan
   die ander kant gee noukeurige navorsing deur William Forde Thompson,
   Glenn Schellenberg en Gabriela Husain (Universiteit van Toronto) te
   kenne dat die Mozart-effek toegeskryf kan word aan tydelike
   veranderinge in luim en vlakke van prikkeling wat die resultaat is van
   langdurige blootstelling aan musiek (bv. 8-10 minute). Nie alle musiek
   veroorsaak egter die Mozart-effek nie. Die musiek moet beskou word as
   energiek en 'n positiewe emosionele krag (sien Thompson, Schellenberg,
   & Husain, 2001, Psychological Science).

[wysig] Geskiedenis

   Die konsep van die "Mozart-effek" is beskryf deur die Franse navorser
   dr. Alfred Tomatis in sy boek "Pourquoi Mozart?", 1991, wat die breë
   toepaslikheid van Mozart (in die besonder) ondersoek het in die
   verkryging van resultate gedurende die 30 jaar wat Tomatis gewerk het
   met kinders wat merendeels leergestremdhede gehad het. Die frase het
   die eerste keer in 1993 in die Amerikaanse media aandag getrek in 'n
   verhandeling deur Frances H. Rauscher, 'n sielkundige aan die
   Universiteit van Wisconsin, en Gordon Shaw, 'n fisikus aan die
   Universiteit van Kalifornië in Irvine, in 'n reeks verhandelinge. Die
   eerste verhandeling, wat in 1993 gepubliseer is, het berig dat 'n
   kortstondige blootstelling aan 'n Mozart-klaviersonate 'n tydelike
   verhoging in ruimtelikeredenasie-punte veroorsaak, wat ooreenstem met
   8–9 IK-punte op die Stanford–Binet-IK-skaal.

   Die feit dat IK hoegenaamd genoem is, en die feit dat die musiek wat in
   die studie gebruik is, deur Mozart was — wat dikwels beskou word as die
   toppunt van kunsmusiek in die geleerde Europese tradisie — het dit
   natuurlik aantreklik gemaak vir diegene wat hierdie soort musiek
   waardeer, en daar was dus groot publisiteit vir die "Mozart-effek".

   Die musiekrubriekskrywer vir die 'New York Times' Alex Ross het in
   1994, in 'n lighartige artikel, geskryf "navorsers [Rauscher en Shaw]
   het bepaal dat 'n mens in werklikheid slimmer word as jy na Mozart
   luister" en het dit as die finale bewys aangevoer dat Mozart vir
   Beethoven onttroon het as "die wêreld se grootste komponis".

   'n Artikel in die 'Boston Globe' het in 1997 party van die resultate
   van Rauscher en Shaw gemeld. Dit het een studie beskryf waarin drie- en
   vierjariges wat agt maande lank privaat klavierlesse gegee is, 34
   persent beter punte gekry het in toetse van tydruimtelike redenasie as
   kontrolegroepe wat rekenaarlesse, sanglesse of geen opleiding gekry het
   nie.

   Die gewilde impak van die teorie is op 13 Januarie 1998 gedemonstreer
   toe Zell Miller, die goewerneur van Georgia, aangekondig het dat sy
   voorgestelde staatsbegroting $105 000 per jaar sou insluit om 'n
   bandopname of CD van klassieke musiek aan elke kind wat in Georgia
   gebore is, te voorsien. Miller het gesê: "Niemand betwyfel dat om op 'n
   baie vroeë leeftyd na musiek te luister, 'n uitwerking het op die
   tydruimtelike redenasie wat die grondslag vorm van wiskunde en
   ingenieurswese en selfs skaak nie."

   Miller het aan wetgewers 'n bandopname van 'n deel van Beethoven se
   "Ode tot Vreugde" gespeel en gevra: "Voel julle nie al klaar 'n bietjie
   slimmer nie?" Miller het Yoel Levi, die musiekdirekteur van die
   Atlanta-simfonieorkens, gevra om 'n versameling klassieke stukke saam
   te stel wat ingesluit moet word. Staatsverteenwoordiger Homer M.
   DeLoach het gesê: "Ek het gevra oor die moontlikheid om 'n bietjie
   Charlie Daniels of so iets in te sluit, maar hulle het gesê hulle dink
   die klassieke musiek het 'n groter positiewe impak. Aangesien ek nou
   nog nooit hierdie impak juis met veel aandag bestudeer het nie, moet ek
   hulle seker maar glo."

   Die bestaan van die "Mozart-effek" is in 1999 deur twee spanne
   navorsers betwis: Christopher F. Chabris en Kenneth M. Steele et al. in
   'n stel verhandelinge wat gesamentlik gepubliseer is onder die titel
   "Prelude or Requiem for the 'Mozart Effect'?"

   Chabris het gesê dat sy meta-ontleding getoon het "dat enige kognitiewe
   verbetering klein is en nie enige verandering in IK of algemene
   redeneringsvermoë weerspieël nie, maar dat dit eerder in die geheel
   voortspruit uit prestasie op die gebied van een spesifieke soort
   kognitiewe taak en 'n eenvoudige neuropsigologiese verklaring het", wat
   "genotprikkeling" genoem word. Hy noem byvoorbeeld 'n studie waarin
   bevind is dat "om na Mozart of na 'n gedeelte van 'n Stephen
   King-storie te luister, prestasie verbeter het om papier te vou en te
   sny [een van die toetse wat dikwels deur Rauscher en Shaw gedoen is] by
   persone wat getoets is, maar net in die geval van dié wat geniet het
   waarna hulle geluister het". Steele et al. het bevind dat "om na Mozart
   te luister, 'n vermeerdering van 3 punte bo stilte en 'n vermindering
   van 4 punte in die ander eksperiment teweeggebring het".

   Al verbeter musiek prestasie onder sekere omstandighede en in sekere
   take, is daar bewys dat die effek nie algemeen is nie, in die sin dat
   dit nie vir ander take geld nie. Bridget en Cuevas (2000) het bevind
   dat dit geen uitwerking gehad het op prestasie in wiskundige
   probleemoplossing wanneer daar 10 minute lank na musiek deur Bach of
   Mozart geluister is nie.

[wysig] Beperkings van die effek

   Die omvang, aard en blote bestaan van die "Mozart-effek" word betwis.
   Maar as ons aanneem dat komplekse musiek wel 'n meetbare uitwerking op
   kognitiewe funksie het en dat dit bewys kan word, moet ons ook kennis
   neem van twee beperkings of wanopvattings.

   Eerstens verbind gewilde voorstellings van die "Mozart-effek" dit byna
   altyd met "intelligensie"; byvoorbeeld, Alex Ross se kommentaar waarna
   hierbo verwys is "dat 'n mens in werklikheid slimmer word as jy na
   Mozart luister" en Zell Miller wat die wetgewer in Georgia gevra het of
   hulle "'n bietjie slimmer" gevoel het nadat hy hulle na Beethoven laat
   luister het.

   Rauscher, een van die oorspronklike navorsers, het self hierdie idee
   ontken. In 1999 het sy, in haar antwoord op Chabris en Steele et al.,
   geskryf (ons beklemtoning):

          Ons resultate oor die uitwerking daarvan om na Mozart se Sonate
          vir Twee Klaviere in D majeur K. 448 te luister op tydruimtelike
          prestasie het baie belangstelling gewek, maar het tot etlike
          wanopvattings aanleiding gegee, waarvan baie weerspieël word in
          pogings om die navorsing te herhaal. Die kommentaar deur Chabris
          en Steele et al. gee die algemeenste hiervan weer: dat dit
          intelligensie vergroot as 'n mens na Mozart luister. Ons het
          nooit so iets beweer nie. Die uitwerking is beperk tot
          tydruimtelike take wat geestesbeelde en temporele ordening
          behels.

   Tweedens word daar dikwels voorgestel of gesê dat blootstellilng aan
   die regte soort musiek tydens die kinderjare 'n blywende, voordelige
   uitwerking het. (In ongeveer 1999 het die deelstaat Florida 'n
   regulasie ingestel wat vereis dat kleuters in staatskole elke dag na
   klassieke musiek luister.)

   Oor sulke programme het Rauscher in 1999 gesê:

          Ek dink nie dit kan skade doen nie. Ek is heeltemal ten gunste
          daarvan om kinders aan wonderlike kulturele ervarings bloot te
          stel. Maar ek dink dit sou beter wees om die geld te bestee aan
          musiekopleidingsprogramme.

[wysig] Verwysings

     * Bridgett, D. J., & Cuevas, J. (2000). Effects of listening to
       Mozart and Bach on the performance of a mathematical test.
       Perceptual and Motor Skills, 90, 1171-1175.
     * Campbell, Don 1997 The Mozart Effect: Tapping the Power of Music to
       Heal the Body, Strengthen the Mind, and Unlock the Creative Spirit
       ISBN 0380974185
     * "Georgia's Governor Seeks Musical Start for Babies," Kevin Sack,
       The New York Times, 15 Januarie 1998 bl. A12
     * "Mozart For Baby? Some Say, Maybe Not", Erica Goode, The New York
       Times, 3 Augustus 1999 bl. 1 e.vv.: Rauscher, "the money could be
       better spent on music education programs."
     * Thompson, W.F., Schellenberg, E.G., & Husain, G. (2001). Arousal,
       mood, and the Mozart Effect. Psychological Science, 12(3), 248-251.
     * Kenneth M. Steele Noem baie verhandelinge deur Steele wat die
       Mozart-effek in twyfel trek, met aflaaibare herdrukke in
       PDF-formaat, insluitende die verhandeling in die tydskrif 'Nature'
       "Prelude or requiem for the 'Mozart effect'?"

[wysig] Bron

   Vertaal van die ooreenstemmende artikel in die Engelse Wikipedia.
   Kategorieë: Sielkundige teorieë • Opvoedkundige sielkunde • Populêre
   sielkunde

