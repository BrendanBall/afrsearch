Musiek


   Die notering van musiek
   Die notering van musiek

   Musiek is 'n vorm van kuns wat georganiseerde klanke en stiltes bevat.
   Dit word uitgedruk in terme van toonhoogte (insluitende melodie en
   harmonie), ritme (insluitende tempo en mate) en die kwaliteit van klank
   (byvoorbeeld artikulasie, tekstuur en dinamiek). Musiek kan gebruik
   word vir die kunssinnige of die estetiese, kommunikasie, vermaak of
   seremoniese doeleindes. Die definisie van wat musiek behels verskil
   afhangende van die kultuur en sosiale sinsverband. Verskillende
   interpretasies van die term word ook as sub-genres van die kuns
   aanvaar.

   Musiek bevat fisiese, geestelike en sosiale fenomene, sowel as teorie,
   uitvoering, dans en ook digkuns.

   Enkele onderwerpe wat in musiek bestudeer word, sluit in:
     * Harmonie
     * Melodie
     * Ritme
     * Instrumente en Instrumentasie
     * Komposisie en verwerking
     * Notasie en musiekteorie

[wysig] Oorsprong

          Hoofartikel: Oorsprong van musiek.

   Daar bestaan baie teorieë oor die oorsprong van musiek. Só word daar in
   volksverhale, mites en sages van die volkere vertel van die bo-aardse,
   goddelike oorsprong van musiek, en dikwels het die musiek in hierdie
   verhale een of ander towerkrag. Musiekwetenskaplikes probeer die
   ontstaan van musiek verklaar deur byvoorbeeld te sê dat die oermens
   mooi dieregeluide probeer naboots het. Dit is egter alles teorieë wat
   nie bewys kan word nie.

   Musiek is klank en verdwyn weer sodra dit gemaak is. Daarom bestaan ons
   kennis oor die musiek van die tyd voor die koms van die grammofoon uit
   die feite wat in beeld en op skrif aan ons oorgelewer is. Musiek wat in
   musieknotasie vasgehou is, kan ons ook alleen dán weer in klank laat
   herleef as ons die ou notasietekens kan lees. Ons weet dan ook relatief
   min oor die musiek van die ou beskawings van die Antieke of Oudheid. In
   elk geval sal ons nooit presies kan weet hoe dit geklink het nie.
   Historiese- en veral argeologiese navorsing het interessante feite aan
   die lig gebring oor die musiek en veral die musiekbeoefening van die ou
   kulture, byvoorbeeld Sjina, Egipte, Mesopotamië, en Israel. Oor
   laasgenoemde kan ook uit die Bybel heelwat aanduidings gekry word.

[wysig] Sien ook

     * Lys van musiekterme
     * Lys van komponiste
     * Lys van musikante volgens styl
     * Europese klassieke musiek
     * Suid-Afrikaanse musikante

   Kategorieë: Musiek • Kuns

