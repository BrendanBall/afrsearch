München


                                               München
                                                 Kaart               Wapen

                                                                      Vlag

                                                  Land           Duitsland
                                             Deelstaat              Beiere
                                            Koördinate  48°08′ N, 11°34' O
                                              Stigting                1158
                                            Stadstatus                1175
                                          Oppervlakte:
                                              - Totaal        310,43 vk km
                                     Hoogte bo seevlak               519 m
                                            Bevolking:
                                 - Totaal (Julie 2007)           1 337 030
                                  - Bevolkingsdigtheid         4 307/vk km
                              - Metropolitaanse gebied           2 600 000
                                      - Metropolregion           6 000 000
                                               Tydsone        UTC +1 (MET)
                                          Burgemeester Christian Ude (SPD)
                                     Amptelike Webwerf     www.muenchen.de

   München [ˈmʏnçən] aan die Isarrivier is op twee na die grootste stad
   van die Bondsrepubliek Duitsland, die twaalfde grootste in die Europese
   Unie en die hoofstad van die suidoostelike deelstaat Beiere met sowat
   1 337 000 inwoners in die stad en 2 600 000 in die metropolitaanse
   gebied (2006).

   Die sogenaamde Metropolregion München, wat naas München se
   metropolitaanse gebied ook stede soos Augsburg, Ingolstadt, Landshut,
   Rosenheim, Kaufbeuren en omliggende landelike distrikte insluit, het 'n
   oppervlak van 27 700 vierkante kilometer en 'n bevolking van sowat ses
   miljoen.

   Die stad is 'n kulturele sentrum met universiteite, talle historiese
   geboue en meer as 12 000 ondernemings in die media- en rolprentbedryf.
   Sedert die sewentigerjare het die stad tot een van die welvarendste in
   Europa ontwikkel; die stad huisves 'n bloeiende ekonomie met groot
   transnasionale korporasies soos Siemens, BMW, MAN en Allianz. Ander
   belangrike nywerhede is lug- en ruimtevaart, brouerye, elektroniese
   ingenieurswese en wetenskaplike gereedskap.

   Inhoud

        * 1 Geografie
        * 2 Klimaat
        * 3 Etimologie
        * 4 Geskiedenis
        * 5 Ekonomie
             + 5.1 Demografie
             + 5.2 Ekonomiese krag
             + 5.3 Arbeidsmark
             + 5.4 Koopkrag
        * 6 Sportgeriewe

[wysig] Geografie

   Die Isarrivier
   Die Isarrivier

   München vorm een van die 23 Oberzentren (belangrike administratiewe,
   ekonomiese en kulturele sentrums) van die Vrystaat Beiere. Met 4 307
   inwoners per vierkante kilometer het München die hoogste
   bevolkingsdigtheid van alle Duitse stede met meer as 100 000 inwoners.

   Die hoogste bergspits in die stadsgebied is die Warnberg (579 meter bo
   seevlak), die laagste punt lê in die stadswyk Feldmoching (482 meter bo
   seevlak).

   Die Isarrivier vloei oor 'n lengte van 13,7 kilometer vanuit die
   suidweste in noordoostelike rigting deur die stadsgebied; sy bekendste
   eilande is die Museum-eiland met die Duitse Museum en die nabygeleë
   Prater-eiland. Die omgewing van München pronk met 'n aantal bekende
   mere, waaronder die Ammermeer, Wörthmeer en Starnbergse Meer.

   München beslaan 'n oppervlakte van 310,43 vierkante kilometer en is ten
   opsigte van sy oppervlakte die sesde grootste stad in Duitsland na
   Berlyn, Hamburg, Keulen, Dresden en Bremen.

[wysig] Klimaat

   Die Starnbergse Meer in die omgewing van München met die Zugspitze,
   Duitsland se hoogste bergspits, in die agtergrond
   Die Starnbergse Meer in die omgewing van München met die Zugspitze,
   Duitsland se hoogste bergspits, in die agtergrond

   München lê in die oorgangsgebied tussen die vogtige Atlantiese en die
   droë kontinentale klimaat. Ander belangrike invloedfaktore ten opsigte
   van weersomstandighede in München is die Alpe as die Sentraal-Europese
   en die Donaurivier as die plaaslike weerkundige grens. Hierdie
   konstellasie het 'n wisselvallige weer tot gevolg. Die
   temperatuurskommelings tussen dag en nag en tussen somer en winter is
   soms baie groot.

   Die winters duur van Desember tot Maart en is relatief koud met 'n
   gemiddelde temperatuur van -2 °C in Januarie. Sneeuval kom dikwels
   voor. Die somers in München duur van Mei tot September en is gewoonlik
   warm met 'n gemiddelde temperatuur van 19 °C in Julie, die warmste
   maand van die jaar.

   Die föhn ('n warm val- of bergwind) bring dwarsdeur die jaar skielik
   warm en droë lugstromings na München en verander weerstoestande binne
   enkele ure heeltemaal, maar dra ook by tot die uitstekende sig oor
   groot afstande (die Beierse Alpe kan danksy die föhnweer vanuit München
   dikwels waargeneem word) en die beroemde blou Beierse hemel.

   Die hoogste temperatuur wat in die Duitse Weerdiens DWD se amptelike
   weerstasie in München-Nymphenburg ooit aangeteken is, was 35,8 °C.
   Beiere is die Duitse deelstaat met die meeste donderbuie, en ook
   München word soms deur 'n swaar onweer soos dié van 12 Julie 1984
   getref toe 'n haelstorm met sterk wind skade van 3 miljard DM (1,5
   miljard €) aangerig het. Vanweë München se ligging naby die Alpe word
   hier ook meer sneeuvalle as in ander groot Duitse stede aangeteken.

   Volgens weerkundige statistieke is die suidelike stadsgebied die
   sonnigste deel van München, terwyl die noordelike buurte meer newel
   kry. Die westelike dele is droër as die ooste van München. Hierdie
   verskillende mikroklimate word onder meer deur die topografie en die
   Isar se rivierloop beïnvloed.

[wysig] Etimologie

   Die naam München word gewoonlik uigelê as bei den Mönchen ("by die
   monnike") en afgelei van die Latynse verwysing apud Munichen in die
   eerste historiese dokument uit die jaar 1158. Munichen gaan waarskynlik
   terug op die Oudhoogduitse vorm munich ("monnik"). Reeds voor die
   stigting van München het sedert die 8de eeu 'n afstigting van die
   klooster Tegernsee by die Petersbergl in die huidige stadsgebied
   bestaan.

[wysig] Geskiedenis

   Die kerkgebou van Sankt Peter met sy toring Alter Peter (links) is
   vandag vlakby die Marienplatz geleë
   Die kerkgebou van Sankt Peter met sy toring Alter Peter (links) is
   vandag vlakby die Marienplatz geleë
   Die Frauenkirche, soos gesien vanuit die kerk Sankt Peter
   Die Frauenkirche, soos gesien vanuit die kerk Sankt Peter

   Argeologiese opgrawings in die geskiedkundige stadsentrum dui daarop
   dat die eerste menslike nedersettings reeds teen die einde van die
   Jonger Steentydperk (omtrent 2000 v.C.) ontstaan het. Die enigste
   heuwel in die middestad, Petersbergl, was dan ook die bakermat van die
   huidige stad. Onder die kerk Sankt Peter op die Petersbergl het
   argeoloë 'n gewelfde kamer ontdek wat uit die Voor-Merovingiese tydperk
   tussen die antieke oudheid en die vroeë Middeleeue dateer.

   Aangesien geen presiese datums ten opsigte van die eerste nedersettings
   beskikbaar is nie, is die jaar van die eerste historiese verwysing na
   München as sy stigtingsjaar aanvaar: 'n Dokument uit die jaar 1158
   verwys na die Villa Munichen en 'n brug oor die Isar (naby die huidige
   Ludwigsbrücke en die Isar-eilande) wat Hendrik die Leeu, hertog van
   Beiere en Sakse, naby die monniksdorp ringsom die Sint-Pieterskerk laat
   oprig het. Tevore het die hertog 'n verder noordwaarts geleë brug naby
   Oberföhring, wat aan die biskop van Freising behoort het, verniel om
   self voordeel uit die winsgewende southandel met die stad Augsburg
   voordeel te kan trek. Danksy die nuwe brug en die southandel het keiser
   Frederik Barbarossa op die Ryksdag van Augsburg die mark-, munt- en
   doeanereg aan München toegeken. Net twintig jaar later het München in
   1175 ook stadstatus gekry en sy eerste versterking gebou.

   Toe hertog Hendrik in 1180 deur die keiser geban is, het Beiere onder
   die heerskappy van die huis Wittelsbach en die biskop van Freising
   gekom. In 1240 het ook München 'n besitting van die
   Wittelsbach-dinastie en in reeds in 1255 - ná die eerste opsplitsing
   van die hertogdom - die hertoglike hoofstad geword.

   In 1314 is hertog Lodewyk IV as koning van die Duitse Ryk en in 1328
   ook as keiser gekroon, en München is as sy regeringsetel aansienlik
   uitgebrei en van 'n nuwe stadsmuur voorsien. Sedert hierdie tydperk
   gebruik München in sy heraldiek ook die kleure van die ou Heilige
   Romeinse Ryk - swart en goud.

   Vanaf die laat 14de eeu het die burgery van München verskeie kere in
   opstand teen die hertoë gekom wat hulle regeringsetel vanuit die Alter
   Hof na 'n nuwe gebou aan die stadsrand verskuif het. Vanweë die
   bedreiging deur Hussiete is die stadsmuur in 1429 met 'n nuwe buitemuur
   versterk. In 1442 is alle Joodse burgers uit München verdryf. Die
   hoeksteen van die nuwe Vrouekerk (Frauenkirche) is in 1468 gelê, en die
   kerk is na slegs twintig jaar voltooi.
   München in 1642. Gravure deur Mathhäus Merian
   München in 1642. Gravure deur Mathhäus Merian

   Ná sy nuwe kulturele bloeitydperk in die Laat-Gotiese periode is
   München ná die hereniging van Beiere deur Albrecht IV in 1506 tot
   hoofstad van die hele land verklaar. In die volgende dekades het die
   burgery sy invloed op die plaaslike politiek geleidelik kwytgeraak, en
   die ontwikkeling van München is deur die Wittelsbach-dinastie oorheers.
   Die stad het onder die heerskappy van Willem IV en Albrecht V tot 'n
   sentrum van die Renaissance en Kontrareformasie ontwikkel. In 1589 het
   Wilhelm V die beroemde brouery Hofbräuhaus gestig.

   Onder hertog Maximiliaan I van Beiere het München in 1623 die setel van
   die keurvorstelike hof geword. Slegs nege jaar later is die stad tydens
   die woelinge van die Dertigjarige Oorlog deur Sweedse troepe beset en
   moes 'n hoë losprys betaal en gyselaars beskikbaar stel om aan die
   dreigende verwoesting te ontkom. Nogtans is München 'n tyd later deur
   'n pesepidemie getref waaraan sowat 'n derde van die bevolking beswyk
   het. Ná die oorlog het München vinnig herstel en het danksy die invloed
   van keurvors Ferdinand Maria 'n sentrum van die Italiaanse Barokstyl in
   Duitsland geword.

   In 1704 het München tydens die Spaanse Suksessie-oorlog enkele jare
   lank onder die bewind van die huis Habsburg gekom, aangesien keurvors
   Maximiliaan II Emanuel 'n bondgenoot van Frankryk was. 'n Opstand van
   plaaslike burgers en boere is in die sogenaamde Sendlinger
   Mordweihnacht ("Moordkersfees van Sendling") bloedig neergeslaan. Nadat
   keurvors Karel Albrecht tot Duitse keiser gekroon is, het Habsburgse
   troepe die stad in 1742 nog eens twee jaar lank beset.
   Die winkelstraat Maximilianstraße in 2006
   Die winkelstraat Maximilianstraße in 2006
   Die Olimpiese kwartier van 1972
   Die Olimpiese kwartier van 1972
   'n Lugfoto van die Franz Josef Strauß-lughawe met die Alpe in die
   agtergrond
   'n Lugfoto van die Franz Josef Strauß-lughawe met die Alpe in die
   agtergrond

   Maximiliaan III het die beleid van sy voorgangers, wat van Beiere 'n
   Europese grootmoondheid wou maak, uiteindelik laat vaar en hom met
   binnelandse hervormings besig gehou. Danksy sy inisaitief is in 1759
   die Beierse Akademie van Wetenskappe in München gestig. In 1789 is die
   bekende Engelse Tuin van München op bevel van Karel Theodor aangelê en
   die Middeleeuse versterkings afgebreek.

   Alhoewel München reeds sedert 1328 as keiserlike setel gefungeer het,
   het sy vinnige groei tot 'n beduidende metropool eers 450 jaar later 'n
   aanvang geneem. Hierdie groei is in 1806 nog versterk nadat München tot
   hoofstad van die Napoleontiese Koninkryk Beiere verklaar is. Terwyl
   daar in 1700 nog net 24 000 inwoners was, het die bevolking nou elke
   dertig jaar verdubbel. In 1871 het die bevolking tot 170 000 en in 1933
   tot 840 000 mense gegroei.

   Onder die regering van koning Lodewyk I van Beiere (1825-1848) het
   München tot 'n beduidende kunssentrum ontwikkel. Die Klassisistiese
   argitekte Leo von Klenze en Friedrich von Gärtner het die Ludwigstraße,
   die Koninklike Plein (Königsplatz) en die uitbreiding van die
   koninklike residensie beplan. Lodewyk se seun Max II (1848-1864) het
   veral die geesteswetenskappe bevorder, maar ook 'n aantal bekende
   geboue in die nuwe Maximiliaanse styl laat oprig soos die geboue in die
   Maximilianstraße, wat vandag as een van die mees eksklusiewe en duurste
   winkelstrate in Europa bekend staan.

   Onder sy broer, prins-regent Luitpold (1886-1912), het München 'n
   ongekende ekonomiese en kulturele opswaai beleef. IN hierdie periode
   het die Prinzregentenstraße en die Prinzregententheater ontstaan. Die
   stadsbuurt Schwabing het met die eeuwisseling sy bloeitydperk as 'n
   belangrike kunstenaarsbuurt beleef wat 'n groot aantal beduidende
   skrywers en skilders gelok het. Die plaaslike tydskrif Die Jugend, wat
   sy naam aan die Jugendstil (omtrent 1895 tot 1905, dit staan ook bekend
   as Art Nouveau, Modernisme of Fin de Siècle) verleen het, is vir die
   eerste keer in 1896 uitgegee. Die kunstenaarsvereniging Der Blaue
   Reiter is in 1911 gestig. In sy verhaal Gladius Dei het die beroemde
   Duitse skrywer Thomas Mann na hierdie tydperk met die gevleuede woord
   München leuchtet ("München skyn") verwys.

   Gedurende die Eerste Wêreldoorlog het die drie Franse lugaanvalle van
   die jaar 1916 min skade berokken, alhoewel die bevolking onder
   voedseltekorte gely het. Die monargie is ná die oorlog afgeskaf, en in
   1919 was daar selfs 'n poging om 'n Kommunistiese republiek te stig.

   München was in die volgende jare 'n bakermat van
   Nasionaal-Sosialistiese denke en aktiwiteite. Reeds in 1923 het Adolf
   Hitler met sy "Mars op die Feldherrnhalle" gepoog om die Beierse
   regering met 'n staatsgreep omver te werp. München het egter steeds die
   amptelike setel van die Nazi-party NSdAP gebly en is deur Hitler in
   1935 tot die "Hoofstad van die Beweging" verklaar.

   Nogtans is München in 1933 net soos ander Duitse stede en gebiede
   gelykgeskakel, en daar was planne om die stad op 'n grootskaalse manier
   volgens planne van die argitek Hermann Giesler te herbou.

   In 1938 is die Ooreenkoms van München gesluit waarvolgens die
   Tsjeggoslowaakse Sudeteland, 'n gebied met 'n Duitssprekende
   meerderheid, by die Duitse Ryk ingelyf is. Tydens die Tweede
   Wêreldoorlog is München in 71 geallieerde lugaanvalle verwoes.

   Die heropbou ná die oorlog is volgens geskiedkundige bouplanne
   deurgevoer. München het vinnig tot 'n sentrum van hoëtegnologie
   ontwikkel en ook talle maatskappye uit die dienstesektor gelok soos
   media-ondernemings, banke en assuransies. Met sy groot aantal
   argitektoniese besienswaardighede en museums het die stad ook een van
   die belangrikste toeristebestemmings in Duitsland geword.

   München het in 1972 as die gasheerstad van die XX. Olimpiese Spele
   opgetree wat deur 'n Palestynse terreuraanval en gyselaarsdrama in die
   Israeliese kwartier oorskadu is. Alle Israeliese gyselaars, 'n aantal
   Palestyne en 'n Duitse polisieman het in die aanval gesterf.

   Vir die spele is die openbare vervoer grootskaals uitgebou met 'n
   aantal nuwe moltrein- en stadstreinlyne wat ook stede en dorpe in die
   omgewing van München met die stadsentrum verbind. In die middestad is
   'n aantal wandellane geskep.

   Die nuwe internasionale Franz Josef Strauß-lughawe buite München is in
   1992 geopen, terwyl die ou lughawe München-Riem gesluit is. Sy terrein
   is vir die bou van die handelskoustad Riem gebruik. Ook die terrein van
   die Federale Tuinskou 2005 (Bundesgartenschau 2005) lê naby die ou
   lughawe.

[wysig] Ekonomie

   Die hoofkwartier van die HypoVereinsbank
   Die hoofkwartier van die HypoVereinsbank

   München en sy omgewing het in die 20ste eeu danksy die ligging in die
   hartland van Europa en 'n baie gesonde beleggingsklimaat tot een van
   die belangrkste en mees dinamiese ekonomiese sentrums in Duitsland en
   Europa ontwikkel. Daarnaas het ook die eersterangse infrastruktuur, die
   beskikbaarheid van uitstekende ontspanningsgeriewe en die natuurskoon
   van die omgewing tot München se ekonomiese ontwikkeling bygedra.

   Die plaaslike ekonomie se struktuur is vandag deur 'n gesonde mengsel
   van groot internasionale maatskappye, ondernemings uit die middestand
   en hoogs gekwalifiseerde werknemers. Byna alle sektore van 'n moderne
   ekonomie is in München verteenwoordig. Nogtans speel bedrywe soos
   dienste, hoëtegnologie, media, finansies, motorvervaardiging,
   biotegnologie en lewenswetenskappe, wetenskaplike navorsing, toerisme
   en handel 'n besonder belangrike rol.

[wysig] Demografie

   Münche het tans 'n bevolking van meer as 1,3 miljoen, en net soos in
   ander welvarende Europese stede is die persentasie buitelandse inwoners
   met sowat 23 persent bo die nasionale gemiddelde (dus hoër as dié van
   die Vrystaat Beiere en die Bondsrepubliek Duitsland). Van die
   buitelandse bevolking kom sowat 37 persent uit lidstate van die
   Europese Unie. Migrasie en 'n klein toename in geboortesyfers dra by
   tot 'n konstante bevolkingsgroei.

[wysig] Ekonomiese krag

   München en sy omgewing is die ekonomiese sentrum van die Vrystaat
   Beiere. Alhoewel die plaaslike bevolking net 20 persent van Beiere se
   totale inwonertal verteenwoordig, lewer die gebied nagenoeg 30 persent
   van die Beierse bruto geografiese produk (BGP) op - in 2006 het München
   se BGP 68,3 miljard € en dié van die metropolitaanse gebied 121 miljard
   €. Met 'n aandeel van 77 persent aan die stad se BGP is dienste die
   oorheersende sektor en hoër as dié van die hele Vrystaat met 68
   persent. Die nywerheidsektor lewer sowat 23 persent van München se BGP
   op.

[wysig] Arbeidsmark

   Die totale aantal werkgeleenthede in die gebied van München het op 30
   Junie 2006 1,085 miljoen beloop - 'n toename van 1,1 persent teenoor
   die vorige jaar. In die loop van 2006 het die aantal werklose inwoners
   van meer as 87 000 tot 65 600 gedaal (5,5 persent van die ekonomies
   aktiewe bevolking).

[wysig] Koopkrag

   Die landelike distrikte ringsom München behoort net soos dié ringsom
   Frankfurt am Main tot die welvarendste in Duitsland en beskik al baie
   jare lank oor die grootste koopkrag. Die inwoners van München se
   per-capita-koopkrag was in 2007 26 648 € - die hoogste van alle Duitse
   stede met meer as 100 000 inwoners.

[wysig] Sportgeriewe

   'n Lugfoto van die Olimpiese Park
   'n Lugfoto van die Olimpiese Park
   Die Allianz Arena
   Die Allianz Arena

   Die Olimpiese Park en die plaaslike stadiums is belangrike voorbeelde
   van die moderne argitektuur. Die Olimpiese Park in die noorde van
   München, wat ter geleentheid van die XXste Olimpiese Somerspele in 1972
   opgerig is, behels die Olimpiese stadion, swembad en sportsaal. Sy
   gewaagde tentdakkonstruksie, wat by die heuwellandskap van die
   nabygeleë park aanpas, het wêreldwyd erkenning gekry vir sy
   buitengewone ontwerp. Die Olimpiese toring ('n televisie-toring) met 'n
   hoogte van 291 meter is reeds in 1968 voltooi, en ook die ysstadion is
   al in 1967 ingewy.

   Die Olimpiese Dorp bestaan uit twee oorspronklike kwartiere vir mans en
   vroue. Die suidelike gedeelte met sy enkelverdieping-wonings dien tans
   as 'n koshuiskompleks vir studente met 1 800 woonstelle. Vanaf die
   lente van 2007 word die ou geboue oor 'n tydperk van drie jaar
   afgebreek en volgens die oorspronklike planne herbou. Na afloop van die
   renovasie sal die aantal woonstelle verhoog word.

   Die noordelike gedeelte met sy kenmerkende teras- en piramideagtige
   argitektuur is 'n moderne woonkwartier vir sowat 6 100 mense en word
   tans eweneens gerenoveer.

   Die Olympiastadion München was die sentrale stadion van die Olimpiese
   Spele en het sedertdien die gewildste Duitse stadion vir internasionale
   wedstryde geword. Die eindwedstryde van die Sokker-wêreldkampioenskap
   1974 en die UEFA Champions League in 1979, 1993 en 1997 is hier gehou.

   Tussen 1972 en 2005 het die Olimpiese Stadion ook as die tuisveld van
   die sokkerklub FC Bayern München en - met onderbrekings - van die klub
   TSV 1860 München gedien. Albei klubs het intussen na die Allianz Arena
   verhuis.

   Die Olimpiese Park in die tuinlandskap van die Oberwiesenfeld word naas
   sportwedstryde ook vir kulturele, religieuse en ander doeleindes
   gebruik. Die park word deur 'n stedelike onderneming beheer.

   'n Tweede beduidende stadion naas die Olimpiese Park, die Allianz Arena
   aan die noordelike stadsrand, is in Mei 2005 ingewy. Die stadion dien
   as die tuisveld van die plaaslike sokkerklubs FC Bayern München en TSV
   1860 München. In die Arena met sy 66 000 sitplekke is ook die eerste
   wedstryd van die Sokker-wêreldkampioenskap van die jaar 2006 en ander
   wedstryde gehou.

   Die mees tradisionele en oudste stadion in München is die stedelike
   stadion in die Grünwalder Straße wat in die plaaslike omgangstaal
   meestal das Sechzger genoem word. In 2005 het dit nog as die tuisveld
   van die professionele Löwen-span gedien, maar sedert die opening van
   die Allianz Arena is die stadion afgeskaal tot die tuisveld van
   plaaslike jeug- en amateurspanne. 'n Ander groot stadion lê in die
   Dantestraße.
   Kategorie: München

