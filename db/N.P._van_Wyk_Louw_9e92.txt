N.P. van Wyk Louw


   Nicolaas Petrus van Wyk Louw (11 Junie 1906 - 18 Junie 1970) was 'n
   Afrikaanse digter en toneelskrywer.

   Inhoud

        * 1 Lewe
        * 2 Dig- en skryfkuns
        * 3 Bibliografie
        * 4 Verwysings
        * 5 Bronnelys

[wysig] Lewe

   Louw is op 11 Junie 1906 in Sutherland in die ou Kaapprovinsie gebore.
   In 1920 verhuis die Louw-gesin na Kaapstad waar hy sy skoolloopbaan
   voltooi. Ná matrikulasie studeer Louw filosofie en Duits in Kaapstad en
   word hy vir ’n tyd lank onderwyser voordat hy tot in 1930 dosent in die
   opvoedkunde aan die Universiteit van Kaapstad aangestel is.

   In 1930 is N.P. van Wyk Louw getroud met Joan Wessels, wat egter in
   1938 beëindig word - hy is later met Truida Pohl getroud. Sedert 1948
   woon die Louws in Europa waar hy 'n pos as hoogleraar in die
   Suid-Afrikaanse letterkunde, geskiedenis en kultuur aan die
   Universiteit van Amsterdam tot en met 1958 bekleë het. In 1948 ontvang
   hy 'n ere graad van die Universiteit van Utrecht. Met sy terugkeer
   vestig hulle in Johannesburg waar hy vanaf 1960 as hoof van die
   Departement Afrikaans en Nederlands aan die Universiteit van die
   Witwatersrand aangestel is.

   N.P. van Wyk Louw sterf op 18 Junie 1970.

[wysig] Dig- en skryfkuns

   Louw dig aanvanklik in Engels, maar onder inspirasie van sy jonger
   broer, die digter W.E.G. Louw, publiseer hy in 1935 en 1937 die
   baanbrekende bundels "Alleenspraak" en "Die Halwe Kring". Dié werke
   word saam met die epiese "Raka" en die drama "Germanicus" as sy beste
   werke beskou.^[1] Sedert sy eerste publikasies word hy beskou as
   hooffiguur van die sogenaamde "Dertigers" en sy dramas en digbundels
   verwerf klassieke status.

   Die skrywer Karel Schoeman het Louw as Suid-Afrika se grootste digter
   beskryf "en een van die min figure van wêreldformaat wat hierdie land
   nog opgelewer het". Die Suid-Afrikaanse komponis, Cromwell Everson, het
   drie van Louw se gedigte in sy "Vier Liefdesliedjies" gebruik:
   "Nagliedje", "Net altyd jy", en "Dennebosse".

   Louw word saam met C. J. Langenhoven aangehaal op die Afrikaanse
   Taalmonument in die Paarl. Die aanhaling van Louw lui:


   N.P. van Wyk Louw

   Afrikaans is die taal wat vir Wes-Europa en Afrika verbind... Dit vorm
    'n brug tussen die groot helder Weste en die magiese Afrika... En wat
  daar groots aan hulle vereniging kan ontspruit – dit is miskien wat vir
   Afrikaans voorlê om te ontdek. Maar wat ons nooit moet vergeet nie, is
     dat hierdie verandering van land en landskap as't ware aan die nuwe
     wordende taal geslyp, geknee, gebrei het... En so het Afrikaans in
     staat geword om hierdie nuwe land uit te sê... Ons taak lê in die
     gebruik wat ons maak en sal maak van hierdie glansende werktuig...


   N.P. van Wyk Louw

[wysig] Bibliografie

     * Alleenspraak (1935)
     * Berigte te velde : opstelle oor die idee van 'n Afrikaanse
       nasionale letterkunde (1939)
     * Lojale verset : kritiese gedagtes oor ons Afrikaanse kultuurstrewe
       en ons literêre beweging (1939)
     * Raka (1941)
     * Die dieper reg : 'n spel van die oordeel oor 'n volk (1947)
     * Dias : 'n hoorspel (1952)
     * Nuwe Verse (1954)
     * Germanicus (1957)
     * Liberale nasionalisme : gedagtes oor die nasionalisme, liberalisme
       en tradisie vir Suid-Afrikaners met 'n kulturele nadrup (1958)
     * Dagboek van 'n soldaat : 'n hoorspel (1961)
     * Tristia (1962)
     * Berei in die woestyn : n sinne- en wa-spel (1968)
     * Blomme vir die winter : 'n hoorspel (1974)
     * Deurskouende verband (1977)

[wysig] Verwysings

    1. ^ Lindenberg, E., et al. "Inleiding tot die Afrikaanse
       Letterkunde". Pretoria en Kaapstad: Vyfde uitgawe, 1980.

[wysig] Bronnelys

     * Human en Rousseau - NP van Wyk Louw
     * Olivier, Gerrit. N.P. van Wyk Louw. In: Van Coller, H.P. (red.).
       1998. Perspektief en Profiel. Deel I. Pretoria: J.L. van Schaik:
       615-635, ISBN 0627023460.

   Kategorieë: Afrikaanse digters • Afrikaanse skrywers

