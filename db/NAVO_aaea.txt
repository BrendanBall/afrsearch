NAVO


   NAVO 2002 Spitsberaad in Praag.
   NAVO 2002 Spitsberaad in Praag.

   Die Noord-Atlantiese Verdragsorganisasie is 'n militêre bondgenootskap
   wat tot stand gekom het met die ondertekening van die Noord-Atlantiese
   Verdrag op 4 April 1949. Die organisasie se hoofkantoor is in Brussel
   in België. Die organisasie het 'n stelsel van gemeenskaplike
   verdediging daargestel waar die lidlande instem om mekaar te
   verdediging in geval van 'n aanval deur 'n eksterne party. Hierdie
   verdrag het 'n militêre bondgenootskap gesluit wat later die Westerse
   Europese Unie sou word.

[wysig] Geskiedenis

[wysig] Begin van die organisasie

   Die Verdrag van Brussels wat op die 17^de Maart 1948 tussen België,
   Nederland, Luxemburg, Frankryk en die Verenigde Koninkryk onderteken
   is, word allerweë as die voorloper van die NAVO verdrag beskou. Die
   deelname van die Verenigde State is egter as nodig geag om as
   teenvoeter te dien vir die militêre mag van die Sowjet-Unie en daarom
   is samesprekings feitlik onmiddelik na die ondertekening van bogenoemde
   verdrag begin. Hierdie samesprekinge het gelei tot die stigting van die
   Noord-Atlantiese Verdrag wat op die 4^de April 1949 onderteken is. Dit
   het die lande van die Brussels verdrag ingesluit asook die Verenigde
   State, Kanada, Portugal, Italië, Noorweë, Denemarke en Ysland. Drie
   jaar later op die 18^de Februarie 1952 het Griekeland en Turkye ook
   aangesluit. Die insluiting van Wes-Duitsland op die 9^de Mei 1955 is as
   'n beduidende keerpunt in die geskiedenis van die Europese kontinent
   beskryf deur die destydse Minister van Buitelandse sake van Noorweë,
   Halvard Lange^[1]. Die stap het inderdaad gelei tot die sluiting van
   die Warskou Verdrag, wat op die 14^de Mei 1955 deur die Sowjet-Unie en
   sy sattelietstate onderteken is. Sodoende is die twee kante van die
   Koue Oorlog afgebaken.

[wysig] Aanvang van koue oorlog

   NAVO-eenheid is vroeg in sy bestaan bedreig tydens Charles de Gaulle se
   presidentskap van Frankryk vanaf 1958 en later. De Gaulle het beswaar
   aangeteken teen die Verenigde State se oorheersende rol in die
   organisasie en wat hy beskou het as 'n spesiale verhouding tussen die
   Verenigde State en die Verenigde Koninkryk. In 'n memorandum wat de
   Gaulle aan President Dwight D. Eisenhower en Eerste Minister Harold
   Macmillan gestuur het op 17 September 1958, het hy vertoë gerig vir die
   skepping van 'n drieledige direktoraat wat Frankryk op 'n gelyke
   grondslag as die Verenigde State en die Verenigde Koninkryk sou plaas
   en ook dat die geografiese gebiede van belang uitgebrei moes word na
   wêrelddele wat vir Frankryk van belang was, soos onder andere Algerië,
   waar Frankryk in 'n teeninsurgensieveldtog betrokke was en waarvoor
   hulle NAVO ondersteuning wou hê.

   De Gaulle het die antwoord onbevredigend gevind en begin om 'n
   onafhanklike verdedigingsmag vir sy land te bou. Op 11 Maart 1959 het
   Frankryk sy Middelandse vloot vanuit NAVO-bevel onttrek; drie maande
   later het de Gaulle die plasing van buitelandse kernwapens op Franse
   grondgebied verban. Dit het daartoe gelei dat die Verenigde State in
   1967 tweehonderd militêre vliegtuie onttrek het en die beheer van tien
   lugmagbasisse, wat hulle sedert 1950 beheer het, weer aan die te
   oorhandig.

   Frankryk het ook intussen begin werk aan 'n onafhanklike kernprogram.
   Frankryk het hulle eerste kernwapen op die 13^de Februarie 1960
   getoets.

   Ten spyte van Frankryk se solidariteit met die res van NAVO tydens die
   Kubaanse missielkrisis in 1962, het de Gaulle voortgegaan met sy strewe
   na 'n onafhanklike verdedigingsmag en Frankryk se Atlantiese- en
   Engelse Kanaalvloot vanuit NAVO-bevelstrukture verwyder. In 1966 is
   alle Franse gewapende magte vanuit NAVO-bevel verwyder en is alle nie
   Franse NAVO troepe gevra om Frankryk te verlaat.

   Frankryk het egter 'n lid van NAVO gebly en het in 1995 weer by NAVO se
   Militêre Komitee aangesluit en werksverhoudinge met NAVO se militêre
   strukture versterk.

   Die skepping van NAVO het dit noodsaaklik gemaak dat militêre
   tegnologie gestandardiseer moes word en dat daar 'n eenvormige
   strategie, deur Bevel-, Beheer- en Kommunikasiesentrums ontwikkel moes
   word. Daar is gevolglik 'n standaardisasie ooreenkoms gesluit. Die
   7.62x51 NAVO rondte is toe onder andere in die 1950's as 'n standaard
   rondte vir gewere van NAVO-lande in gebruik geneem. Fabrique Nationale
   se FAL het toe die mees gewilde 7.62 NAVO geweer in Europa geword en
   diens gedoen tot in die vroeë 1980's. Vliegtuie se bevelseine is ook
   gestandaardiseer sodat NAVO-vliegtuie op enige NAVO-basis sou kon land.
   Kategorieë: Politiek • Militêre verdrae

