NG gemeente Chingola


   Die NG gemeente Chingola op die gelyknamige dorp in die koperstreek van
   Zambië, het op 26 Julie 1950 van die NG gemeente Mufulira afgestig.

   Die hele koperstreek, met Nkana as middelpunt, was eers een gemeente
   van die Nederduitse Gereformeerde Kerk. Omdat daar net een leraar was
   en Chingola die minste lidmate gehad het, was Chingola die stiefkind
   wat net elke twee maande 'n leraar gesien het. Toe Mufulira afgestig
   is, het dit beter gegaan, aangesien die predikant van daardie gemeente
   darem elke 14 dae Chingola toe gekom het. Uiteindelik het Chingola die
   stoute skoene aangetrek en met 150 lidmate afgestig.

   Na die gemeente meer as 'n jaar lank vakant was en verskeie vrugtelose
   beroepe uitgebring is, het prop. C.B. van Zyl die beroep aanvaar en
   hierheen gekom as eerste leraar.

   Die gemeente is omstreeks 1970 by die NG gemeente Nkana ingelyf, wat op
   sy beurt by NG gemeente Lusaka ingelyf is.

[wysig] Bronne

     * Olivier, ds. P.J., Ons gemeentelike feesalbum, N.G. Kerk-uitgewers,
       Kaapstad en Pretoria, 1952.

   Kategorieë: Kerke • Zambië

