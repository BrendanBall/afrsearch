NG gemeente Durbanville


   Die NG gemeente Durbanville is die sewentiende oudste gemeente van die
   NG Kerk in Suid-Afrika en is in die gelyknamige noordelike stadsgebied
   van Kaapstad geleë.

   Inhoud

        * 1 Ontstaan
        * 2 Tweede leraar
        * 3 Ds. Lückhoff
        * 4 Afstigtings
        * 5 Hede
        * 6 Bronne

[wysig] Ontstaan

   In 1824 het 'n aantal besitters van plase aan en naby die Tygerberg,
   wat lang reise na die kerke van Kaapstad, Swartland en Stellenbosch
   moes aflê, 'n versoekskrif aan goewerneur lord Charles Somerset gerig
   ten einde 'n kerk te vra aan die uitspanning Pampoenkraal, wat geleë
   was aan die hoofweg na die binneland.

   Die versoek is toegestaan en op 1 April 1825 is die hoeksteen van die
   kerkgebou op Pampoenkraal gelê. Op 6 Augustus 1826 is die inwydingsrede
   deur ds. J.C. Berrangé, Kaapstadse predikant, waargeneem. Op 26 Mei
   1828 is ds. J. Edgar as eerste leraar van wat toe as die gemeente
   Tijgerberg bekend gestaan het, teen 'n salaris van 200 pond per jaar
   aangestel. Hy het gebots met die kerkraad omdat hier nie 'n pastorie
   was nie en hy dus sy eie huishuur moes betaal en hy het ook moeilikheid
   met die koster en voorleser, H.F. Mellet, gehad en boonop kon die
   gemeentelede nie ds. Edgar se Hollands verstaan nie. Hy het dus die
   gemeente ná net twee jaar verlaat.

[wysig] Tweede leraar

   Die gemeente bly vier jaar lank herderloos met oudl. Marthinus
   Laurentius Neethling wat feitlik as predikant optree. 'n Ringmuur, wat
   vandag nog staan, is in 1833 voltooi om te verhoed dat waens teen die
   kerkgebou uitspan. In 1834 is ds. J.J. Beck as leraar bevestig. Die
   dorpie was toe nog Pampoenkraal, maar volgens 'n skrywe aan sir
   Benjamin D'Urban, goewerneur, sou die dorpie van 30 Augustus 1834 as
   D'Urban bekend staan ter ere van die geliefde goewerneur.

   Beck het die gemeente 'n volle 52 jaar lank bedien, waartydens hy 'n
   uitval gehad het met die boere van Philadelphia, toe hulle 'n eie
   gemeente in 1863 afstig, en met die ring en sinode omdat hy geweier het
   om sittings van die liggame by te woon. Nietemin was hy bemind onder
   die lidmate.

[wysig] Ds. Lückhoff

   Sy opvolger was ds. A.D. Lückhoff in 1886. Gedurende sy dienstydperk is
   die kerkgebou vergroot en die plek se naam na Durbanville verander om
   verwarring met die stad in die indertydse Natal te vermy. In 1903 is
   die gemeente Kuilsrivier afgestig. Lückhoff het in 1904 afgetree.

[wysig] Afstigtings

   Ds. D. Bosman is in September 1904 bevestig en in 1926 is die gemeente
   se honderd-jarige bestaan plegtig gevier. In 1927 is die gemeente
   Parow-Goodwood afgestig en Bellville in 1934. In 1944 het Kraaifontein
   gevolg. Op 18 en 19 Augustus 1951 het die gemeente sy 125-jarige
   bestaan gevier en ook 'n nuwe kerksaal ingewy.

[wysig] Hede

   Durbanville is jare lank reeds een van die snelontwikkelendste
   stadsgebiede in die Kaapse Skiereiland. In 1989 was die volwasse
   lidmaattal van die gemeente 2 880, met die dogtergemeente
   Durbanville-Bergsig (1982) s'n 1 008. Kenridge (1981) (nog 'n
   afstigting) se volwasse lidmaattal was toe 1 670 en Sonstraal(1987)
   890. Teen 2006 was die getalle: Durbanville 3 004, Durbanville-Bergsig
   3 245, Kenridge 3 002 en Sonstraal 3 104. Die vier gemeentes se totaal
   het dus binne 17 jaar met 5 907 van 6 448 tot 12 335 toegeneem, terwyl
   die NG Kerk as geheel se volwasse lidmaattal van 958 736 tot 889 777
   afgeneem het.

[wysig] Bronne

     * Olivier, ds. P.J., Ons gemeentelike feesalbum, N.G. Kerk-uitgewers,
       Kaapstad en Pretoria, 1952.

   Kategorieë: Kerke • Christendom • Wes-Kaap

