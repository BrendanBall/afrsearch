NG gemeente Mufulira


   Die geskiedenis van die NG gemeente Mufulira in die destydse
   Noord-Rhodesië kan teruggevoer word tot 1934 toe ds. M.W. Retief as
   medelaar van die NG gemeente Nkana met werkkring Mufulira aangestel is.

   Daar is eers net elke eerste Sondag van die maand 'n diens gehou op
   Mufulira. Op 17 Oktober 1942 is die hoeksteen van die latere kerksaal
   deur ds. Retief gelê. Die dienste op die eerste Sondag het voortgegaan
   en op die ander Sondae het 'n ouderling 'n diens in die aand
   waargeneem.

   In 1944 is ds. Retief op Nkana deur ds. D.J. Redelinghuys opgevolg, wat
   'n tyd lank 'n hulpprediker, prop. Viviers, se hulp met as standplaas
   Mufulira gehad het. Op 15 September 1945 vergader die ringskommissie
   van die Ring van Bulawayo, in daardie stadium die enigste in die
   huidige Zambië en Zimbabwe, en besluit om Mufulira saam met Chingola
   tot onafhanklike gemeente binne die Vrystaatse Kerk af te stig. In 1946
   ontvang die gemeente sy eerste leraar, ds. T.A. Theron, wat die
   gemeente tot 1950 bearbei.

   Mufulira het 'n bruidskat van £500 aan NG gemeente Chingola met daardie
   gemeente se afstigting in 1950 geskenk. Die tweede leraar, ds. P.J.
   Meiring, is op 17 Maart 1950 deur die gemeente ontvang.

   Mufulira is omstreeks 1970 by die NG gemeente Nkana ingelyf, ná 'n
   drastiese afname in die getal Afrikaners in die land ná
   onafhanklikheidswording.

[wysig] Bronne

     * Olivier, ds. P.J., Ons gemeentelike feesalbum, N.G. Kerk-uitgewers,
       Kaapstad en Pretoria, 1952.

   Kategorieë: Kerke • Zambië

