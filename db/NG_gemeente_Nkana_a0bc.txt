NG gemeente Nkana


   NG gemeente Nkana was die tweede gemeente van die NG Kerk in die
   destydse Noord-Rhodesië en is in 1933 van die eerste NG gemeente in die
   kolonie, NG gemeente Lusaka (Julie, 1919), afgestig.

[wysig] Ontstaan

   Dit was die eerste gemeente in die ryk koperstreek op die oostelike
   grens van die destydse Belgiese Kongo, vandag die Demokratiese
   Republiek van die Kongo. Koper is in 1925 ontdek waarna 'n stroom
   immigrante die jong land ingestroom het totdat die blanke bevolking
   voor die onafhanklikheidwording van Zambië op 24 Oktober 1964 sowat 80
   000 getel het. Mettertyd is NG gemeente Mufulira (1945), NG gemeente
   Luanshya (1949), waarvan die latere NG gemeente Ndola afgestig het, en
   NG gemeente Chingola afgestig. In Zambië was daar ook nog 'n NG
   gemeente Broken Hill wat in 1954 op die teenswoordige Kabwe gestig is
   en NG gemeente Livingstone (1946) op die gelyknamige dorp teen die
   grens met Zimbabwe.

[wysig] Inlywing

   Na onafhanklikheidwording het die getal Afrikaners in Zambië en dus die
   NG lidmate drasties afgeneem. Teen 1973 was Mufulira, Luanshya,
   Chingola en Ndola almal by Nkana ingelyf, met Livingstone en Broken
   Hill herderloos. NG gemeente Lusaka is vandag weer die enigste NG
   gemeente in die land en staan bekend as Dutch Reformed Church in
   Zambia. Hy het 'n leraar vir elk van Lusaka en Kitwe, die destydse
   middelpunt van Nkana. Met die geleidelik toename van NG lidmate in die
   land in die eerste paar jaar van die 21ste eeu, beweeg die Dutch
   Reformed Church in Zambia weer in die rigting van skeiding tussen die
   twee dele van die gemeente.
   Kategorie: Zambië

