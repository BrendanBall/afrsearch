NG gemeente Rondebosch


   Beeld:Rondeboch_NG_kerkgebou.jpg 'n Geskiedkundig belangrike gemeente
   van die Nederduitse Gereformeerde Kerk in die gelyknamige, suidelike
   voorstad van Kaapstad. Die gemeente grense sluit, ná die inlywing van
   die NG gemeente Keurboom in die vroeë jare 90 en 'n gedeelte van die NG
   gemeente Die Vlakte in 1989 die voorstede Rondebosch, Nuweland,
   Rosebank, Claremont, Mowbray en Rondebosch-Oos in.

   Inhoud

        * 1 Ontstaan
        * 2 Onlangse geskiedenis
        * 3 Eksterne skakel
        * 4 Bronne

[wysig] Ontstaan

   In die destydse Kaapprovinsie is in die jaar 1891 vyf gemeentes gestig,
   naamlik Umtata, wat tans Mthatha heet, De Nieuwe Kerk (tans
   Tamboerskloof), Sterkstroom en Jamestown in die Noordoos-Kaap, en
   Rondebosch. Omdat die NG Kerk toe nog 'n oorwegend landelike karakter
   gehad het, was Rondebosch die 106ste gemeente van die Kaapse Kerk, maar
   slegs die sewende gemeente binne die huidige metropolitaanse gebied van
   Kaapstad. Tussen die stigting van die eerste, NG gemeente Kaapstad
   (1665), en die tweede, Durbanville (1826), gemeente, het 'n volle 161
   jaar verloop. Daarna het gevolg: NG gemeente Wynberg in 1829, NG
   gemeente Vishoek in 1855, die enigste bruin gemeente in die NG Kerk,
   St. Stephen's in 1857, NG gemeente Drieankerbaai (Seepunt) in 1879,
   Tamboerskloof in 1891 en dan Rondebosch in dieselfde jaar.

   Op die geskiedkundige plaas Welgelegen, nie ver van waar die beroemde
   Mostert-meul staan nie, is in 1863 deur die bemiddeling van die eienaar
   'n kerkgebou opgerig waar die leraars van Wynberg byna 30 jaar lank
   buitedienste gehou het. In daardie dae het die Afrikaanssprekende
   inwoners van dié deel van die suidelike voorstede vinnig aangeroei
   sodat Rondebosch in 1891 van Wynberg afgestig kon word. Die eerste
   leraar, ds. B.P.J. Marchand, is kort daarna beroep en die huidige
   kerkgebou nog in dieselfde jaar opgerig. Aanvanklik is in die
   eredienste net van Engels gebruik gemaak en eers 45 jaar ná die
   stigting van die gemeente, is die Engelse aanddienste afgeskaf en deur
   Afrikaanse dienste vervang. Dit was toevallig ook die jaar waarin die
   Laerskool Groote Schuur, deur die bemiddeling en ywer van lidmate van
   die gemeente, in die kerksaal gestig is.

   In die eerste 30 jaar van die gemeente se bestaan het die politieke
   toestande van die land hulle ook hier laat geld. Boonop was die
   gemeente klein en die geldelike toestand sorgwekkend. In 1922 word ds.
   P.G.J. Meiring, redakteur van die Kerkbode, gevra om die gemeente teen
   'n geringe vergoeding en saam met sy ander werksaamhede te bearbei. In
   1912 word ds. A.M. Meiring gevra om hom behulpsaam te wees en so word
   hy as leraar bevestig.

   Onder die geseënde bediening van vader en seun gaan die gemeente met
   rasse skrede vooruit, en in1939 word die gemeente Die Vlakte afgestig
   met die voorstede Lansdowne en Crawford as vername voedingsgebiede. Ds.
   P. de V. Grobbelaar het in 1938 leraar geword en gedurende sy bediening
   word die kerkgebou aansienlik vergroot deur die aanbou van 'n vleuel.
   Daar is ook in Claremont 'n kerksaal gebou waar daar gereeld dienste
   gehou is tot die NG gemeente Keurboom daar afgestig is in 1968. Die
   gemeente bereik 'n nuwe mylpaal toe ds. (later dr.) Andries Petrus
   Treurnicht, latere leier van die Konserwatiewe Party, as eerste
   medeleraar aangestel word.

[wysig] Onlangse geskiedenis

   Die jare 50 en 60 was 'n bloeitydperk vir die Afrikaanse bevolking van
   die suidelike voorstede. Binne die gemeentegrense is die Hoërskool
   Groote Schuur as uitvloeisel van die gelyknamige laerskool in 1959 in
   die destydse administrateurswoning Vredenhof gestig. Rondebosch en haar
   twee dogters het in 1979 meer as 2400 volwasse (belydende) lidmate
   gehad. In 1990, ná die ontbinding van Die Vlakte, was die oorblywende
   twee gemeentes se gesamentlike lidmaattal sowat 1200. Rondebosch, as
   enigste oorblywende gemeente van die drie, se lidmaattal daal steeds:
   2000 625, 2004 375 en 2007 330. Die meeste lidmate is bejaardes,
   waarvan 'n aansienlike deel in 'n tehuis en woonstelgebou vir ouer
   persone van die NG Kerk (in onderskeidelik Claremont en Rosebank) woon.

   Die gemeente was lank die geestelike tuiste van etlike Suid-Afrikaanse
   ministers, omdat die landgoed Groote Schuur naby aan die kerkgebou
   geleë is. Pieter Willem Botha was die laaste eerste minister wat
   lidmaat van Rondebosch was.

   Die gemeente het op 2 Maart 2008 afskeid geneem van sy leraar, dr. E.J.
   (Ernst) van der Walt, wat in 1982 hierheen gekom het. Die sierlike
   kerkgebou is by Derryweg 2, Rondebosch, geleë.

[wysig] Eksterne skakel

   Inligtingsblad op NG Kerk se amptelike webwerf

[wysig] Bronne

     * Olivier, ds. P.J., Ons gemeentelike feesalbum, N.G. Kerk-uitgewers,
       Kaapstad en Pretoria, 1952.
     * Symington, Johan (et. al.), Jaarboek van die NG Kerke,
       Tydskriftemaatskappy, Kaapstad en Wellington, 1973, 1979, 1990,
       1999, 2004, 2007.[[Beeld: Beeld:Voorbeeld.jpg ]]

   Kategorieë: Wes-Kaap • Christendom

