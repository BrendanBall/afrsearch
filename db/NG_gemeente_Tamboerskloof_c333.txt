NG gemeente Tamboerskloof


   Die NG gemeente Tamboerskloof het lank as die sogenaamde De Nieuwe
   Kerk, Kaapstad, bekend gestaan en het ontstaan uit die bou van 'n
   tweede of "nieuwe" kerk vir die Groote Kerk-gemeente.

   Inhoud

        * 1 Agtergrond
        * 2 Stigting
        * 3 Hede
        * 4 Bronne

[wysig] Agtergrond

   Vanweë die talle lidmate wat in die ou kerk nie sitplek kon kry nie,
   het dr. Abraham Faure die oplossing gesien in die bou van 'n tweede of
   nuwe kerk. Die hoeksteenlegging is deur die goewerneur, sir Galbraith
   Lowry Cole, op 18 April 1833 in die teenwoordigheid van 12 000 mense
   waargeneem. Dit word gereken as een van die indrukwekkendste in
   geskiedenis van die Nederduitse Gereformeerde Kerk. Die gebou is eers
   in 1847 teen 'n koste van £8 419 voltooi.

   Die kerk is geleë in wat destyds reeds 'n puik deel van die stadskom
   was en het 'n besondere opbloei in die jare tussen 1860 en 1865 beleef.
   Tydens ds. A.D. Lückhoff sr. se bediening van 1875 tot 1887 het dit vir
   alle praktiese doeleindes 'n afsonderlike gemeente geword met 'n
   bepaalde grens, 'n kommissie van bestuur en met ds. ds. Lückhoff as sy
   eie predikant.

[wysig] Stigting

   Ná 'n taamlike bittere stryd het die stigting van 'n selfstandige
   gemeente op aanbeveling van die 1890-Sinode plaasgevind op 1 Januarie
   1891. Die gemeente het weer 'n opbloei beleef. 'n Pastorie is in
   Kohlingstraat gebou terwyl ene mev. Wicht 'n pragtige saal aan die
   gemeente geskenk het. Die Wichtsaal het 'n belangrike plek in die
   godsdiens en kultuurlewe in Kaapstad ingeneem.

   Die eerste Afrikaanse diens in die Nieuwe Kerk is in 1921 deur dr. S.H.
   Rossouw waargeneem na aanleiding van 'n petisie deur die studente by
   die kerkraad ingedien.

   Ná 1910 talle moeilikhede beleef. Van die stremmende faktore was die
   feit dat die gemeente sonder grense, sonder kaart en transport en
   sonder fondse gestig is. Die blanke woonbuurt het mettertyd ook al hoe
   verder van die kerk af wegbeweeg. Met die skenking deur mej. Hertzog
   van die Hertzogsaal in Buitenkantstraat het in daardie deel van die
   stad ook 'n werkkring ontwikkel wat in 1944 tot 'n aparte gemeente
   onder die naam NG gemeente Tafelberg van die Nieuwe Kerk afgestig het.

[wysig] Hede

   Die NG gemeente Tamboerskloof was nooit 'n groot gemeente wat
   getalsterkte betref nie. In 1972 was hier 420 belydende (volwasse)
   lidmate, en vyf jaar later een minder. Tydens die dienstyd van die
   gewilde ds. Terblanche Jordaan, voormalige eggenoot van die aktrise
   Brümilda van Rensburg, het die gemeente se lidmaattalle tot sowat 440
   toegeneem van 'n laagtepunt in 1995 van net 300. Die kerkraad het egter
   'n ondersoekkomitee aangestel om te kyk na die uitvoering van sy
   dienskontrak en bewerings van 'n verhouding tussen hom en die gewese
   skoondogter van oudpres. F.W. de Klerk. Hy is later uit sy amp onthef.
   Hy het ook in die spervuur gekom om dat hy 'n gay-aktivis, Pieter
   Oberholzer, in die amp van ouderling bevestig het. Besware deur
   lidmate, wat homoseksualiteit as sonde beskou, is by die kerkraad
   ingedien, maar van die hand gewys. Lidmate van die gemeente was ook
   ontevrede omdat Jordaan as geskeide man beroep is en as 'n ongetroude
   man pa geword het.

   In 2007 was die lidmaattal weer net 321.

[wysig] Bronne

     * 'n Internetnuusbrief deur waarskynlik ds. Clem Marais van Namibië
     * Olivier, ds. P.J., Ons gemeentelike feesalbum, N.G. Kerk-uitgewers,
       Kaapstad en Pretoria, 1952.
     * Verrigtinge van die Vierde Bybelse Wêreldbeskouing Seminaar

   Kategorieë: Kerke • Wes-Kaap • Suid-Afrikaanse geskiedenis

