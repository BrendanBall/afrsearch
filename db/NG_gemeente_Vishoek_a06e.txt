NG gemeente Vishoek


   Die NG gemeente Vishoek het lank as die NG gemeente Simonstad-Kalkbaai
   bekend gestaan en is op 9 Desember 1855 van die NG gemeente Wynberg
   afgestig.

   Inhoud

        * 1 Herderloos
        * 2 Kalkbaai stig af
        * 3 Hereniging
        * 4 Simonstad stig af
        * 5 Bronne

[wysig] Herderloos

   Die gemeente was 15 jaar lank vakant terwyl die konsulent en
   onderwysers die bearbeiding moes waarneem. Eers op 19 Mei 1870 word die
   eerste leraar, ds. G.A. Maeder, bevestig. Die eerste kerk is reeds op
   10 Desember 1856 ingewy.

   Die gemeente het sy destydse twee dienspunte gekry toe daar in 1875
   begin is met die bou van 'n kerk op Kalkbaai, meer as 40 jaar voor die
   gemeente se latere sentrum, Vishoek, as dorpsgebied in 1916 aangelê is.
   Bruin lidmate het nog tot 1900 saam met die wit lidmate skool- en
   kerkgegaan.

[wysig] Kalkbaai stig af

   Op 28 Januarie 1901 lewer ds. Steytler namens die ringskommissie 'n
   sterk pleidooi oor "het vergeefsche verspilling van krachten om twee
   kerken (Simonstad en Kalkbaai) te hebben en twee zoo afzonderlyke
   deelen ener gemeente behoorlyk te bedienen". Vier jaar later werp die
   pleidooi vrugte af toe Kalkbaai as afsonderlike gemeente afstig. Ds.
   S.P. Helm is op 22 Januarie 1906 as eerste leraar van daardie gemeente
   beroep en die laaste was dr. P.F. Greyling, later algemene sekretaris
   van die N.G. Kerk-uitgewers.

[wysig] Hereniging

   In 1941 is die twee gemeentes weer onder die naam Simonstad-Kalkbaai
   verenig. In 1950 is berig dat die oortuiging al meer begin posvat het
   dat 'n sentrale kerkgebou op Vishoek 'n dringende noodsaaklikheid
   geword het. Die gemeente het op 7 Januarie 1950 van die ou
   kerkgeboutjie op Kalkbaai afskeid geneem en 'n nuwe kerkgebou op
   Vishoek in 1952 in gebruik geneem.

[wysig] Simonstad stig af

   Die NG gemeente Simonstad het in 1974 van Vishoek afgestig, maar met
   die lidmaattalle wat dramaties afgeneem het van 440 in 1995 tot sowat
   130 in 2007 kan die moontlikheid van herinlywing by Vishoek nie
   uitgesluit word nie. Vishoek self se lidmaattal (belydend) het
   toegeneem van 1 000 in 2000 tot 1 293 in 2007.

[wysig] Bronne

     * Olivier, ds. P.J., Ons gemeentelike feesalbum, N.G. Kerk-uitgewers,
       Kaapstad en Pretoria, 1952.

   Kategorieë: Wes-Kaap • Kerke

