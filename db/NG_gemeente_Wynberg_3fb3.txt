NG gemeente Wynberg


   Die meer as honderd jaar oue NG kerkgebou in Wynberg
   Die meer as honderd jaar oue NG kerkgebou in Wynberg

   Die NG gemeente Wynberg is die 20ste oudste NG gemeente in die destydse
   Kaapprovinsie en die derde oudste in die Kaapstadse metropolitaanse
   gebied, naas NG gemeente Kaapstad (1665) en NG gemeente Durbanville
   (1826).

[wysig] Geskiedenis

   Die gemeente is op 20 September 1829 gestig toe die eerste
   goedsdiensoefening onder die leiding van die konsulent, dr. Abraham
   Faure, gehou is op die plaas De Onder Schuur, later die ampswoning
   Westbrooke, destyds die eiendom van mnr. Egbert Andries Buyskes. Die
   geskiedkundige woning is tans binne die grense van die NG gemeente
   Rondebosch geleë.

   Die eerste hoofregter van die Kaapkolonie, sir John Truter, word as die
   vader en stigter van die gemeente beskou. Die eerste kerkgebou is op 30
   September 1832 ingewy en 10 jaar later deur die aanbou van twee vleuels
   vergroot. Die vergrote kerkgebou is in 1897 gesloop om plek te maak vir
   die teenswoordige kerkgebou, wat op 17 Maart 1899 ingewy is.

   Die eerste leraar was ds. (later dr.) Philip Eduard Faure, 'n broer van
   die konsulent, wat op 7 Desember 1834 bevestig is. Hy het die gemeente
   gedien tot en met sy dood op 7 Desember 1882. Hy het groot invloed in
   die sinodale vergaderings gehad en is op 36-jarige leeftyd in 1847 tot
   moderator verkies. Hy het weer die pos beklee in 1857, 1867 en 1873.
   Saam met dr. W. Robertson is hy in 1848 deur die Sinodale Kommissie
   afgevaardig om die Voortrekkers noord van die Oranjerivier te bedien en
   het so ongeveer 3 000 myl afgelê. Die tog was geslaagd en het baie
   gedoen om die gespanne verhouding tussen die Voortrekkers en die
   Moederkerk te herstel.

   Ná dr. Faure se vertrek is Engelse dienste ingevoer, maar weer in 1912
   afgeskaf. Lidmate van die gemeente het meegehelp aan die stigting van
   twee Afrikaansmediumskole binne die gemeentegrense, die Laerskool Simon
   van der Stel en die Hoërskool Voortrekker, Kenilworth. Weens die
   veranderende demografie van die suidelike voorstede, het Simon van der
   Stel, wat Afrikaans gebly het, se leerdertal in 2006 tot onder 200
   gedaal, terwyl Voortrekker parallelmedium geword het ten einde sy
   getalle te behou.

[wysig] Onlangse geskiedenis

   Dieselfde lot as die laerskool, het die gemeente ook te beurt geval. In
   die bloeijare het die gemeentes Retreat (tans NG gemeente Zwaanswyk) in
   1943 afgestig en NG gemeente Southfield in 1951, gevolg deur NG
   gemeente Constantia in 1968, NG gemeente Wynberg-Militêr in 1975 en
   Plumstead in 1977. Deur die jare is Southfield by Plumstead ingelyf en
   die Militêre gemeente by die moedergemeente. Waar die moeder- en
   dogtergemeentes, met NG gemeente Ottery daarby ingereken, in 1979 meer
   as 3 500 lidmate gehad het en in 1990 steeds meer as 3 000, het die
   lidmaattal van die oorlewende gemeentes (Wynberg, Plumstead,
   Constantia, Ottery en Zwaanswyk) in 2007 tot minder as 1 700 gedaal.
   Wynberg self het 1 145 limate in 1979 gehad, 556 in 1990, 603 in 2000
   (na die inlywing van die Militêre gemeente) en 339 in 2007.

   Wynberg verleen ook sy naam aan 'n ring van die NG Kerk. In 1979 het
   die ring 14 gemeentes gehad, voordat Vishoek 'n afsonderlike ring
   geword het. In latere jare is Vishoek en Wynberg weer een gemaak. Die
   ring het tans nege gemeentes en strek van Pinelands in die noorde tot
   by Simonstad in die suide.

[wysig] Eksterne skakels

     * Amptelike webblad
     * Inligting op NG Kerk se amptelike webwerf

   Kategorieë: Wes-Kaap • Christendom

