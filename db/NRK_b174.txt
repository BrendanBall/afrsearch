NRK


   Norsk rikskringkasting AS, wat gewoonlik onder die afkorting NRK bekend
   staan, is 'n staatsbeheerde Noorse uitsaaikorporasie wat naas
   televisie- en radioprogramme ook inhoude vir nuwe media soos
   internettelevisie aanbied. NRK fungeer net soos die Britse BBC, die
   Sweedse SVT, die Duitse ARD en ZDF en die Suid-Afrikaanse SAUK as 'n
   publieke uitsaaikorporasie en is 'n lid van die Europese Uitsaaiunie
   (European Broadcasting Union, EBU). NRK is die grootste mediamaatskappy
   in Noorweë. NRK het sy hoofkwartiere in Marienlyst (Oslo) en Tyholt
   (Trondheim).

   Inhoud

        * 1 Finansiering en begroting
        * 2 Geskiedenis
        * 3 Organisasie
        * 4 NRK se stasies/kanale
             + 4.1 Radio
             + 4.2 TV
        * 5 Internet- en selfoondienste
        * 6 Buitelandse dienste
        * 7 Bestuurders
        * 8 Bronliteratuur
        * 9 Verwysings
        * 10 Eksterne skakels

[wysig] Finansiering en begroting

   NRK word hoofsaaklik deur TV-lisensies gefinansieer. Die NRK se
   lisensie-inkomste het in 2005 meer as drie miljard NOK beloop - 'n
   bedrag wat gelykgestaan het aan die totale Noorse besteding aan
   kultuur.

[wysig] Geskiedenis

   Radiohuset (Kringkastingshuset) is die oudste deel van die NRK se
   hoofkwartier in Marienlyst (Oslo)
   Radiohuset (Kringkastingshuset) is die oudste deel van die NRK se
   hoofkwartier in Marienlyst (Oslo)
   Die komediereeks «Nytt på nytt» in 2005
   Die komediereeks «Nytt på nytt» in 2005
   Die radioprogram «20 spørsmål» word in Ateljee 19 in die NRK se
   hoofkwartier geproduseer
   Die radioprogram «20 spørsmål» word in Ateljee 19 in die NRK se
   hoofkwartier geproduseer

   Die eerste gereelde radioprogram in Noorweë is vanaf 1925 deur
   Kringkastingselskapet A/S, 'n privaatbeheerde uitsaaikorporasie en
   historiese voorloper van NRK, aangebied. Die staatsbeheerde NRK is in
   1933 gestig en was net soos die Britse BBC veral daarop gemik om
   inligtingsprogramme vir die algemene publiek uit te saai. Nuusberigte
   en ander inligting het in die beginjare dan ook die oorgrote deel van
   die uitgesaaide programme gevorm. Met sy stigting het NRK oor 90
   medewerkers beskik en sy radioprogramme tussen tien en 22:45 uur
   uitgesaai, met 'n pouse tussen 15:00 en 17:00.

   Die Noorse term Kringkasting, 'n regstreekse vertaling van die Engelse
   woord broadcasting, is vir die eerste keer in 1924 gebruik en het vanaf
   1925 as amptelike benaming gedien.

   In die oorlogsjare tussen 1940 en 1945 is die uitsaaiwese in Noorweë
   deur die Nazi-bewind beheer, en die uitsaainetwerk is gedeeltelik
   verniel. Die NRK het na die Verenigde Koninkryk uitgewyk van waar
   Noorse programme onder die leiding van Toralv Øksnevad as Stemmen fra
   London ("Die Stem uit Londen") uitgesaai is. Hierdie programme, en
   veral die spesiale gekodeerde nuusbulletins, het van die NRK 'n
   belangrike spreekbuis vir die Noorse weerstandsbeweging gemaak. Die
   Duitsers het van die begin van die besetting in 1940 af reklame in
   Noorse radioprogramme verbied uit vrees vir verborge gekodeerde
   boodskappe.

   Ná die oorlog het die NRK sy uitsaaidienste hervat, en sedert die
   1950's het vermaak en streeksgebonde programme uit die verskillende
   distrikte 'n steeds belangriker rol begin speel. Nadat NRK in sy eerste
   dertig bestaansjare op sy radiodienste gefokus het, is in 1954 met die
   eerste toetse vir 'n televisie-uitsaaidiens begin, en vanaf 1960 is
   gereelde televisieprogramme aangebied. Die Noorse televisiediens is op
   20 Augustus 1960 amptelik geopen^[1].

   Reeds tydens die Olimpiese Winterspele van die jaar 1968 in Grenoble
   (Frankryk) is talle programme as kleurtelevisie uitgesaai. Die NRK het
   or 'n kleurtelevisiekamera beskik wat deur televisie-aanbieders
   ingespan is om bont kleure by die aankondiging van programme in te
   bring. Toe in die vroeë 1970's meer frekwensies vir
   kleurtelevisiedienste beskikbaar gestel is, het ook die nuusbulletin
   Dagsrevyen na kleurtelevisie oorgeskakel. Die meeste televisiefilms en
   die speurderreeks Detektimen op Vrydagaande is destyds al as
   kleurprogramme uitgesaai, alhoewel NRK se gereelde kleurtelevisiediens
   eers vanaf 1975 ingestel is. Die nuwe medium het in hierdie periode 'n
   oorheersende rol gespeel, en radiodienste het minder gewild geraak.

   Tot in die 1980's het NRK oor 'n monopolie ten opsigte van televisie-
   en radioprogramme beskik. Die elektroniese mediabedryf is vervolgens
   aangevul met die eerste streeksgebonde privaat radiostasies, en vanaf
   1987 het ook privaat televisieuitsaaidienste soos TVNorge hul programme
   aangebied. In 1992 het NRK se nasionale televisiedienste met TV2 'n
   strawwe privaat mededinger gekry.

   Tekst-TV, die Noorse televisieteks, word sedert 1983 aangebied, terwyl
   die internet-gebaseerde interaktiewe televisiediens NRK.no/NRK
   Interaktiv in 1994 van stapel gestuur is. In 1996 het NRK 'n
   staatsbeheerde aandelemaatskappy geword.

   Die vermaaklikheidssentrum NRK Opplevelser is in 2003 in NRK se
   hoofkwartier Marienlyst in Oslo geopen. Die sentrum staan oop vir
   besoekers en behandel onder meer die geskiedenis van NRK in beelde en
   klank.

[wysig] Organisasie

   Tyholttårnet is 'n telekommunikasie- en radiotoring in Tyholt
   (Trondheim). Die grootste radiokanaal in Noorweë, NRK P1, het sy
   hoofkwartier in Tyholt. Tyholt huisves daarnaas ook die wetenskaplike
   redaksie van NRK wat programme soos Newton, Schrödingers katt en Verdt
   å vite aanbied, en die medewerkers van die jeugkanaal P3
   Tyholttårnet is 'n telekommunikasie- en radiotoring in Tyholt
   (Trondheim). Die grootste radiokanaal in Noorweë, NRK P1, het sy
   hoofkwartier in Tyholt. Tyholt huisves daarnaas ook die wetenskaplike
   redaksie van NRK wat programme soos Newton, Schrödingers katt en Verdt
   å vite aanbied, en die medewerkers van die jeugkanaal P3

   NRK is in agt afdelings opgedeel. NRK Kringkasting beheer die
   uitsaai-aktiwiteite van NRK, terwyl vier afdelings vir die produksie
   van programme verantwoordelik is:
     * NYDI (distriks- en nuusafdeling) bestaan uit NRK Nyheter met sy
       hoofkantoor in Marienlyst, en die twaalf distrikskantore:
          + NRK Hedmark og Oppland
          + NRK Hordaland
          + NRK Møre og Romsdal
          + NRK Nordland
          + NRK Rogaland
          + NRK Sogn og Fjordane
          + NRK Sørlandet (Aust-Agder en Vest-Agder)
          + NRK Troms og Finnmark
          + NRK Trøndelag (Nord-Trøndelag en Sør-Trøndelag)
          + NRK Østafjells (Vestfold, Telemark, Buskerud)
          + NRK Østfold
          + NRK Østlandssendingen (Oslo en Akershus)
     * NRK Program Oslo met sy hoofkantoor in Marienlyst produseer onder
       meer vermaaklikheids-, kultuur- en nuusprogramme, asook
       televisiedramas en programme vir kinders en jongmense
     * NRK Program riks behartig die produksie van nasionale radio- en
       televisieprogramme buite Oslo
     * NRK Sámi Radio produseer programme in Noors en Samies wat veral op
       Samiessprekende gehore gemik is

   Daarnaas bestaan NRK uit NRK Ressurser, 'n regsafdeling en NRK se
   bestuur.

[wysig] NRK se stasies/kanale

[wysig] Radio

   Die hoofateljee van Dagsnytt, 'n nuusbulletin (gesien vanuit die
   tegnikus se ateljee). Dagsnytt is die belangrikste nuusprogram van NRK
   se radiodiens en behels sowel die hoofbulletin asook bykomende
   nuusbulletins. Dagsnytt word sedert 1934 uitgesaai
   Die hoofateljee van Dagsnytt, 'n nuusbulletin (gesien vanuit die
   tegnikus se ateljee). Dagsnytt is die belangrikste nuusprogram van NRK
   se radiodiens en behels sowel die hoofbulletin asook bykomende
   nuusbulletins. Dagsnytt word sedert 1934 uitgesaai
   NRK2 se ateljee 7 in Marienlyst (Oslo). NRK2 is in 1995 as die tweede
   televisiekanaal van NRK gestig. Dit is in 2007 tot 'n nuuskanaal
   omgeskep
   NRK2 se ateljee 7 in Marienlyst (Oslo). NRK2 is in 1995 as die tweede
   televisiekanaal van NRK gestig. Dit is in 2007 tot 'n nuuskanaal
   omgeskep
   Naam Gestig in Saai uit via
   NRK P1 1933 FM/DAB/internetradio (Noors: nettradio)
   NRK P2 1 September 1984 FM/DAB/nettradio
   NRK P3 1993 FM/DAB/nettradio
   NRK Sámi Radio 1946 FM/DAB/nettradio
   NRK Alltid klassisk 1995 FM/DAB/nettradio
   NRK Alltid Nyheter 1997 FM/DAB/nettradio
   NRK mP3 31 Julie 2000 FM/DAB/nettradio
   NRK Alltid Folkemusikk 7 September 2004 DAB^[2]/nettradio
   NRK P1 Oslofjord 2005 DAB/nettradio
   NRK Super 12 Oktober 2006 DAB/nettradio
   NRK Gull 12 Oktober 2006 DAB/nettradio
   NRK Båtvær 2 Mai 2007 DAB
   NRK Jazz 2 Julie 2007 DAB^[3]/nettradio
   NRK Sport 2 Julie 2007 DAB/nettradio
   NRK Stortinget 2000 nettradio
   NRK Urørt 2005 nettradio
   NRK 5.1 12 Oktober 2006 nettradio
   NRK Metro (gestaak) 2000 N/A
   NRK Alltid Jazz (gestaak) 2000 N/A

   Baie kanale word ook via digitale terrestriële televisie, satelliet en
   kabeltelevisie uitgesaai.

[wysig] TV

     Naam                          Sedert
   NRK1      1954 (toetsprogramme), 20 Augustus 1960 (amptelik)
   NRK2      1996 (3 September 2007: Omgeskep tot nuuskanaal)
   NRK3      3 September 2007
   NRK Super 1 Desember 2007

   NRK bied daarnaas saam met MTG die sportkanaal SportN aan wat sy
   programme sedert 29 November 2005 uitsaai.

[wysig] Internet- en selfoondienste

   Die eerste internetdiens van NRK is in 1994 van stapel gestuur -
   destyds is die televisieprogram Rondo met Petter Nome in samewerking
   met Oslonett via die internet uitgesaai. Straks daarna het P2 begin om
   sy diens Radionettet met opnames van programme op die internet aan te
   bied.

   Vandag pronk NRK met een van die grootste internetgebaseerde
   multimediadienste in Europa. NRK was ook die eerste uitsaaikorporasie
   wat sy televisieprogramme in 2004 in selfoonnetwerke aangebied het.
   Alle radioprogramme word regstreeks via die internet uitgesaai en
   daarna nog drie weke lank as opnames ter beskikking gestel. Daarnaas
   word ook bepaalde televisieprogramme regstreeks uitgesaai en as video's
   beskikbaar gestel.

   In Januarie 2007 het NRK 'n aflewering van die speurderreeks Kodenavn
   Hunter op die internet beskibaar gestel wat deur gebruikers in
   HDTV-gehalte afgelaai kon word [1].

   Verkeersnuus word deur NRK via WAP en internet aangebied; besonderhede
   aangaande vlugte, treine en die aktuele padsituasie word gereeld
   opgedateer. NRK se WAP-portaal is deur die Sweedse selfoontydskrif
   Mobil in 2006 as die wêreld se tweede beste selfoon-webwerf ná Google
   se soekenjin aangewys.^[4]

   NRK is een van min Europse uitsaaikorporasies wat hul dienste op die
   internet gedeeltelik met advertensies finansier. Die Noorse dagblad het
   op 21 April 2008 bekend gemaak dat NRK tans besig is om sy
   programargief op die internet beskikbaar te stel.^[5]

[wysig] Buitelandse dienste

   NRK Nyheter behels alle nuusprogramme wat deur NRK se distriks- of
   nuusafdeling (NYDI) vir sy televisie-, radio- of internetdiens
   geproduseer word. Die beeld toon 'n deel van die nuusafdeling se wapark
   NRK Nyheter behels alle nuusprogramme wat deur NRK se distriks- of
   nuusafdeling (NYDI) vir sy televisie-, radio- of internetdiens
   geproduseer word. Die beeld toon 'n deel van die nuusafdeling se wapark

   In 1948 het NRK begin om 'n radioprogram uit te saai wat spesifiek op
   seemanne en Noorweërs in die buiteland gemik was. Die program het
   bekend gestaan as Utenlandssendingen, Sjømannssendningen of Kortbølgen.
   Die program het oorspronklik 'n uur, later 'n halfuur geduur en op
   nuusberigte uit Noorweë gekonsentreer. 'n Gewilde bestanddeel van die
   program was Postkassa wat twee keer per week uitgesaai is. Mense het
   hier die geleentheid gekry om 'n musikale boodskap aan hul familielede
   of vriende in die buiteland te stuur. Die diens is op 31 Desember 2002
   gestaak.

[wysig] Bestuurders

     * Kaare Fostervoll (1948–1962)
     * Hans Jacob Ustvedt (1962–1972)
     * Torolf Elster (1972–1981)
     * Bjartmar Gjerde (1981–1989)
     * Einar Førde (1989–2001)
     * John G. Bernander (2001–2007)
     * Hans-Tore Bjerkaas (sedert 2007)

[wysig] Bronliteratuur

     * Henrik G. Bastiansen og Hans Fredrik Dahl: Norsk mediehistorie
       (2003) ISBN 82-15-00325-7
     * Hans Fredrik Dahl og Tore Helseth: To knurrende løver –
       kulturpolitikkens historie 1814–2014. ISBN 978-82-15-00819-6
     * Hans Fredrik Dahl: Hallo – hallo!: kringkastingen i Norge
       1920–1940. NRKs historie bd.1 (1. utg 1974, 2. utg 1999) ISBN
       82-02-18478-9
     * Hans Fredrik Dahl: «Dette er London»: NRK i krig 1940-1945. NRKs
       historie bd.2 (1. utg 1978, 2. utg 1999) ISBN 82-02-18577-7
     * Hans Fredrik Dahl og Henrik G. Bastiansen: Over til Oslo NRK som
       monopol 1945-1981. NRKs historie bind 3. ISBN 82-02-17644-1
     * Jørn Enger: Hele landet på lufta. Historien om NRKs
       distriktskontorer (2006) ISBN 82-8178-200-5

[wysig] Verwysings

    1. ^ VG-nett om da TV'en kom til Norge
    2. ^ Deel 'n gemeenskaplike kanaal met NRK Super. Programme word saans
       en snags uitgesaai.
    3. ^ Deel 'n gemeenskaplike kanaal met P2. Programme word tussen
       middernag en 06.00 uitgesaai. Vanaf 21 Mai 2008 word programme via
       DAB dwarsdeur die dag uitgesaai. NRK.no: Jazz til alle døgnets
       tider (7 Mai 2008).
    4. ^ Forbruker.no: NRK nest best i verden på WAP
    5. ^ www.dagbladet.no: Vil åpne NRK-arkivet

[wysig] Eksterne skakels

   Commons
   Multimedia oor hierdie onderwerp is te vinde op Wikimedia Commons onder
   die titel:
   NRK
     * NRK.no
     * NRKs allmennkringkasterregnskap

   Kategorie: Noorweë

