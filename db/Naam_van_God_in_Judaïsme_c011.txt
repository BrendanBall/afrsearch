Naam van God in Judaïsme


   Die Hebreeuse Bybel gebruik verskillende terme of name om na God te
   verwys wat meestal beskrywend is van eienskappe van Hom wat Hy aan die
   mens openbaar gemaak het. Die ware Naam van God word egter deur Jode as
   heilig beskou, en word daarom nie eens neergeskryf of ligtelik
   uitgespreek nie.

   Inhoud

        * 1 Betekenis en korrekte uitspraak
        * 2 Skryf van God se Naam
        * 3 Uitspreek van God se Naam
        * 4 Beskrywende name van God

[wysig] Betekenis en korrekte uitspraak

   Weens die heiligheid daarvan is die Naam van God aanvanklik slegs
   mondelings deur Joodse geleerdes van geslag tot geslag oorgedra. In
   geskrewe vorm is dit slegs aangedui deur die vier letters YHVH, ook
   bekend as die "Tetragrammaton".

   Dié gebruik het egter daartoe gelei dat daar vandag sekere mate van
   onsekerheid is oor die korrekte uitspraak en selfs betekenis van YHVH.
   Sommige meen dat Jehovah die korrekte uitspraak is, hoewel daar Joodse
   geleerdes is wat dié naam verwerp op grond daarvan dat dit glo in die
   sestiende eeu deur 'n Christelike monnik uitgedink en gebruik is toe hy
   die Bybel uit Hebreeus in Latyns vertaal het.

   Die meeste geleerdes meen dat die korrekte uitspraak van YHVH eerder
   Yahweh is. Yahweh is waarskynlik afgelei van die Hebreeuse werkwoord
   hayah ("om te bestaan"), en word onder meer in Genesis 3: 14-16 gebruik
   waar God teenoor Moses na Homself verwys as "EK IS".

[wysig] Skryf van God se Naam

   Die Judaïsme verbied nie die neerskryf van God se Naam as sodanig nie,
   maar verbied wel die uitwissing of skending van Sy Naam. Toegewyde Jode
   vermy dit daarom om God se naam neer te skryf omdat hulle wil verhinder
   dat die geskrewe naam later per ongeluk of deur 'n onkundige persoon
   uitgewis of geskend word.

   In die plek daarvan om God se Naam uit te skryf, word letters of
   lettergrepe vervang of uitgelaat. Só sal hulle "God" skryf in die plek
   van "God", soos ter illustrasie in hierdie artikel gedoen is. Dié
   metode word nie net gebruik in die geval van YHVH nie, maar ook wanneer
   die ander beskrywende of substituut-name van God neergeskryf word.

[wysig] Uitspreek van God se Naam

   Net soos met die neerskryf van God se Naam, verbied die Hebreeuse Bybel
   dit ook nêrens dat God se Naam uitgespreek mag word nie. Dit blyk dat
   Sy naam oorspronklik daagliks tydens dienste in die tempel uitgespreek
   is en dat Jode mekaar selfs vroeër gegroet het deur God se Naam te
   gebruik.

   Dié gebruik het egter later verval en in stede daarvan om God se Naam
   te sê, het Jode dit vervang met substituut-name soos Adonai ("my Here)
   of Elohim ("Majesteit"). Teen die tyd dat die Talmoed saamgestel is,
   was daar selfs sommige Joodse geleerdes wat verklaar het dat iemand wat
   YHVH uitspreek in plaas daarvan om 'n substituut-naam te gebruik, geen
   plek het in die toekomstige wêreld nie en verdien om doodgemaak te
   word.

   Vandag is dit steeds die gebruik om substituut-name te gebruik wanneer
   Jode na God verwys. Hoewel die "verbod" op die gebruik van Sy Naam net
   betrekking het op die oorspronklike YHVH, word selfs die
   substituut-name meestal net tydens gebed en Bybel-studie gebruik.
   Sommige van dié name, soos Adonai, het egter self ook intussen 'n
   verhewe of heilige waarde verkry, en daarom vervang baie Jode dit
   vandag met die eenvoudige term Ha-Shem ("Die Naam").

[wysig] Beskrywende name van God

   Die Hebreeuse Bybel bevat verskeie beskrywende name vir God wat meestal
   dui op Sy almag en heiligheid. Voorbeelde van sulke name is Melech
   Malchei ha-Melachim ("Koning van konings"); Ha-Rachaman ("Die
   Barmhartige"); Ha-Bore ("Skepper"); Ribbono Shel Olam ("Here van die
   heelal"); Shechinah ("Goddelike Teenwoordigheid"); Mi She-Amar V'hayah
   ha-Olam ("Hy wat gespreek het en die wêreld het tot stand gekom");
   Ha-Kadosh Baruch Hu ("Die Heilige Een - geseënd is Hy"); en Gevurah
   ("Krag").
   Kategorie: Judaïsme

