Nadsat


   Nadsat is ’n sleng met Russiese invloede wat die Engelse skrywer,
   taalkundige en komponis Anthony Burgess geskep het vir sy boek A
   Clockwork Orange.

   Inhoud

        * 1 Beskrywing
             + 1.1 Voorbeede
        * 2 Doel van Nadsat
        * 3 Die rolprent
        * 4 Eksterne skakels

[wysig] Beskrywing

   Nadsat is die taal wat ’n klomp jeugdiges in die futuristiese boek
   praat. Die anti-held en verteller, Alex, gebruik dit in die eerste
   persoon om die storie aan die leser te vertel. Hy gebruik dit ook om
   met ander karakters te praat soos sy "droogs", ouers, slagoffers en
   enige gesagsfiguur waarmee hy te doen kry.

   Die meeste van die woorde kom direk uit Russies, maar daar is ook
   Cockney-invloede, woorde van onbekende oorsprong en woorde wat Burgess
   self uitgedink het. Sommige is amper kinderlike Engels soos "eggyweg"
   en "appy polly loggy" (egg en apology) of gewone Engelse sleng soos sod
   en snuff it. Die naam van die taal, Nadsat, is gebaseer op die Russiese
   agtervoegsel -надцать wat "-tien" – Engels -teen – beteken in die
   Russies getalle 11-19, bv. шестнадцать; sestien).

   Nadsat is geen geskrewe taal nie, maar eerder die transkripsie van ’n
   gesproke taal. Om die effek te versterk, is die Russiese woorde losweg
   getranskribeer sodat dit moet lyk soos Engelse slengwoorde. Burgess
   maak ook gebruik van woordspelings: Die Russiese woord goed (хорошо;
   chorosjo) is byvoorbeeld in Nadsat "horrorshow".

   Al die Nadsat-woorde is konkreet of half-abstrak. Wanneer Alex oor
   filosofiese onderwerpe praat, gebruik hy gewone Engels. Dit dui
   waarskynlik op ’n gebrek aan diepsinnigheid in sy denke. Die verskil
   tussen die manier waarop Alex met sy vriende praat en "gewone" Engels
   dui ook op die kloof tussen oud en jonk.

[wysig] Voorbeede

      Nadsat         Afrikaans       Russies         Transliterasie
   droog         vriend            друг         droeg
   bratty        broer             брать        brat
   britva        skeermes          бритва       britwa
   creech        skree             кричать      kritsjat
   horrorshow    goed              хорошо       chorosjo
   nozh          mes, dolk         нож          nozj
   starry ptitsa ou vrou           старая птица staraja ptitsa (ou voël)
   in-out-in-out                                seks, verkragting
   devotchka     jong vrou, meisie девочка      djewotsjka

[wysig] Doel van Nadsat

   Burgess, wat baie tale gepraat het en lief was vir taal in al sy vorme,
   het geweet sleng verander voortdurend en dat as hy die sleng van
   daardie tyd gebruik, die boek vinnig "verouderd" sou raak. Sy gebruik
   van Nadsat was hoofsaaklik pragmaties: Hy wou hê sy verteller moet ’n
   unieke stem hê wat tydloos sou bly en terselfdertyd wou hy Alex se
   onverskilligheid teenoor sy gemeenskap se norme oordra en suggereer dat
   jeugdige subkultuur onafhanklik van die res van die gemeenskap bestaan.

   In A Clockwork Orange is die jeugneigings van Burgess se tyd afwesig;
   so suggereer hy blykbaar dat die Britse jeug na die Russiese kultuur
   kyk vir inspirasie. Hy lewer dalk ook kommentaar op die sinloosheid van
   jeugkultuur en illustreer met Nadsat die uitersters waartoe mense wat
   dit gebruik, sal gaan om te identifiseer met wat ook al "in" is op ’n
   spesifieke tydstip.

[wysig] Die rolprent

   Stanley Kubrick, wat die boek verfilm het, was bang dat die rolprent
   deur die gebruik van Nadsat bederf sou word, maar die prent het gehelp
   dat Nadsat ’n kultuurverskynsel geword het.

[wysig] Eksterne skakels

     * Nadsat-woordelys en vertaalprogram (Engels)
     * Artikel oor Nadsat, met woordelys (Engels)

   Kategorie: Taal

