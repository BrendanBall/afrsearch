Namakwaland


   Namakwaland is 'n distrik in die Noord-Kaap in die mees noordwestelike
   hoek van die land, antikloksgewys begrens deur die Atlantiese Oseaan,
   die Noordweste, Boesmanland en Namibië. Die hoofdorp is Springbok en
   ander vername dorpe is Garies, Port Nolloth, Kamieskroon,
   Alexanderbaai, Steinkopf, Hondeklipbaai en Leliefontein. Gebiede ten
   Suide van Namakwaland word dikwels verkeerdelik by die distrik
   ingesluit. Die dorpies Bitterfontein en Nuwerus is byvoorbeeld die mees
   noordelike nedersettings in die Noordweste, terwyl Pofadder in die
   Ooste die hoofdorp van Boesmanland is.

   Inhoud

        * 1 Bevolking
        * 2 Godsdiens
        * 3 Ekonomie
        * 4 Geskiedenis
        * 5 Eksterne skakels

[wysig] Bevolking

   Die bevolking word geraam op sowat 70 000, waarvan die meeste
   sogenaamde bruin mense is, met 'n minderheid wit en swart. Mense is
   egter een van Namakwaland se grootste uitvoerprodukte sodat die
   bevolking dekades lank al redelik konstant is. Daar is betreklike groot
   gemeenskappe van oud-Namakwalanders aan die Kaapse Weskus en ook in
   Kaapstad. 'n Eiesoortige karaktertrek van alle gebore Namakwalanders is
   hulle kenmerkende uitspraak en idiomatiese taalgebruik. Omdat die
   gebied altyd ylbevolk was en die inwoners ongeag ras op mekaar
   aangewese was, is daar min verskille tussen die uitspraak van die bruin
   en wit mense. Baie van die bruin Namakwalanders is afstammelinge van
   die inheemse Namas. Hulle is kenmerkend lig van kleur en redelik kort.

   Die grootste bevolkingskonsentrasies is op en om die hoofdorp,
   Springbok. Van die omliggende gemeenskappe met beduidende inwonerstalle
   is Nababeep, Okiep, Carolusberg en Concordia. Verder noord is die
   eertydse geskiedkundige sendingstasie Steinkopf 'n redelike groot dorp,
   met 'n bevolking wat so te sê geheel en al uit bruin mense bestaan.
   Port Nolloth en Alexanderbaai is die vernaamste kusdorpe, met Kleinsee,
   'n myndorp verder suid, wat ook 'n redelike groot inwonertal het. Daar
   is in die Suide kleiner gemeenskappies op Garies, Kamieskroon en die
   die omliggende nedersettings. Weens die aard van Namakwalandse landbou
   woon daar nie groot bevolkings op die plase nie, omdat skaapboerdery
   nie veel werksgeleenthede bied nie.

[wysig] Godsdiens

   Die ligging van NG gemeentes is 'n goeie aanduiding van waar wit
   Namakwalanders hulle gevestig het, omdat die wit bevolking byna
   uitsluitlik Afrikaanssprekend is. Op Springbok is daar twee gemeentes,
   met die res van die dorpe wat een elk het: Alexanderbaai, Port Nolloth,
   Kleinsee (die gemeente heet Grootmist), Nababeep (die gemeente heet
   Simon van der Stel), Kamieskroon en Garies. Vir die
   administrasiedoeleindes van die NG Kerk, val Pofadder, Aggeneys en
   Oranjemund net noord van die monding van die Oranjerivier by
   Alexanderbaai, ook binne die ring van Namakwaland, wat deel is van die
   Wes-en-Suid-Kaaplandse Sinode. Die totale getal (doop- en belydende)
   lidmate was in 2006 net 4 724, vergeleke met 6 500 in 1994.

   Daar is gemeentes van die Verenigende Gereformeerde Kerk (in
   chronologiese volgorde van stigting) op Steinkopf, Concordia, Komaggas,
   Garies-Kamieskroon (gekombineerd), Kuboes, Springbok, Port Nolloth,
   Okiep en Nababeep. Die VG gemeente Pofadder is ook deel van die ring
   van Steinkopf. Bruin Namakwalanders behoort ook in groot getalle aan
   die Anglikaanse Kerk en in 'n mindere mate aan die Rooms-Katolieke
   Kerk.

[wysig] Ekonomie

   Die vernaamste bedrywe is die ontginning van alluviale diamante aan die
   kus, kopermynbou rondom Okiep en Nababeep en skaapboerdery. Die
   afwenteling van provinsiale regeringsdienste het in die laaste jare
   baie tot 'n ekonomiese oplewing op Springbok bygedra. Nuwe
   mynboumoontlikhede het ook 'n ekonomiese inspuiting vir die dorp
   meegebring. Spring oorheers die ekonomie van Namakwaland in vele
   opsigte, aangesien dit die hoofdienssentrum vir die uitgestrekte
   distrik is en die enigste dorp met 'n hoogs ontwikkelde,
   eerste-wêreldse ekonomie wat byvoorbeeld kan spog met takke van talle
   nasionale kleinhandelsgroepe. Die enigste noemenswaardige nywerhede is
   ook op en om Springbok gevestig.

[wysig] Geskiedenis

   Die distrik is in 1685 deur goewerneur Simon van der Stel en sy
   ekspedisie op soek na koper verken. Die eerste VG kerk is in 1819 op
   Steinkopf gestig en die eerste NG kerk in 1850 op Bowesdorp, net noord
   van Kamieskroon, nadat verskeie Sendinggenootskappe lank reeds hier
   bedrywig was.

[wysig] Eksterne skakels

     * Veldblomme in Namakwaland (Wikimedia Commons)

   Kategorie: Noord-Kaap

