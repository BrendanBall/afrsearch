Nantes


                                                                   Nantes
                                                Land:             Frankryk
                                      Gewes (région):     Pays de la Loire
                                         Département:     Loire-Atlantique
                                          Koördinate: 47° 13' N, 01° 33' O
                                         Oppervlakte:            65,19 km²
                                           Bevolking:       280 600 (2005)
                                  Bevolkingsdigtheid:          4 147 / km²
                                              Hoogte:  2-52 m bo seespieël
                                        Burgemeester:    Jean-Marc Ayrault

   Nantes (Bretons: Naoned) is die hoofstad van die région (gewes) Pays de
   la Loire en die département Loire-Atlantique (Frankryk), aan die oewer
   van die Loirerivier, met 'n oppervlakte van 65,19 km² en sowat 280 600
   inwoners (2005). Dit is op vyf na die grootste stad in Frankryk en van
   alle groot Franse stede dié wat die hoogste bevolkingsgroei ervaar. Die
   metropolitaanse gebied van Nantes het meer as 540 000 inwoners.

   Inhoud

        * 1 Geografie
        * 2 Geskiedenis
        * 3 Ekonomiese basis
        * 4 Vervoer
        * 5 Besienswaardighede
        * 6 Eksterne skakels

[wysig] Geografie

   Nantes lê sowat 55 kilometer oos van die Atlantiese kus, teen die
   noordoewer van die Loirerivier. Naby die stad mond die Erdrerivier in
   die Loire uit.

   Die klimaat van Nantes word hoofsaaklik deur die nabyheid van die
   Atlantiese Oseaan beïnvloed; sy hoofkenmerke is matige en vogtige
   winters en warm somers met 'n aantal reëndae. Die gemiddelde jaarlikse
   temperatuur is 12 °C (5 °C in die winter en 18,5 °C in die somer).

[wysig] Geskiedenis

   Die oudste nedersettings aan die oewer van die Loire dateer uit die
   tydperk tussen 900 en 600 v.C. Vanaf 500 v.C. word die gebied deur
   Keltiese stamme verower. Teen die jaar 70 v.C. stig die
   Gallies-Keltiese volk van die Namnete hulle hoofstad in die gebied wat
   na die verowering deur Julius Caesar (56 v.C.) die Latynse naam Portus
   Namnetus kry en as Romeinse seehawe dien.
   Die katedraal van Nantes
   Die katedraal van Nantes

   Na die verspreiding van die Christendom in die 3de eeu ly die gebied
   onder die aanslae van Saksiese (285), Frankiese (teen die jaar 500),
   Deense en Noorse (843) en Alemanniese invallers. In die 5de en 6de eeu
   oorsteek die Bretone die Kanaal en vestig hulle in die gebied van die
   huidige Nantes.

   Na die onderwerping van die graaf van Nantes word die stad in 1066 by
   die Bretagne ingelyf. 1154 word Nantes aan die Engelse koning Hendrik I
   (Henri I) oorgehandig, en onder die bewind van Anne de Bretagne word
   die stad uiteindelik Frans en is tot 1941 die hoofstad van die
   Bretagne.
   Nantes: Quai de la Fosse
   Nantes: Quai de la Fosse

   In 1598 word in die stad die sogenaamde Edik van Nantes uitgereik wat
   die godsdiensoorloë tussen Katolieke en Protestante in Frankryk
   voorlopig beëindig. Die edik is 'n eerste stap in die rigting van
   geloofsvryheid.

   Die stad word in die 18de eeu die belangrikste hawe vir die Franse
   slawehandel; seevaarders van Nantes koop slawe aan die weskus van
   Afrika en verkoop hulle in die Karibiese Eilande waar hulle op die
   plantasies moet werk.

   Tydens die Oorloë van Vendée (1793 tot 1794) veg Republikeine en
   Monargiste naby Nantes teen mekaar. Die rewolusionêre politikus Jean
   Baptiste Carrier is verantwoordelik vir die berugte massaverdrinkings
   (die sogenaamde noyades) wat 1793 in Nantes plaasvind.

   Die stad ervaar 'n ekonomiese bloeityd in die 19de eeu; Nantes is die
   eerste stad wêreldwyd wat in 1826 'n buslinie as openbare vervoer
   instel. Met die maatskappye Lefèvre-Utile en die Biscuiterie Nantaise
   word die stad 'n sentrum van die Franse beskuitnywerheid.

   Na die wapenstilstand van 1940 word Nantes deur Duitse troepe beset.
   Tussen 27 Julie 1940 en 2 Augustus 1944 is daar 28 lugaanvalle. Die
   Amerikaanse lugaanvalle van 16 en 23 September 1943 verwoes die
   binnestad, en naastenby 1 500 inwoners sterf. Op 12 Augustus 1944 word
   die stad bevry.

   Na die Tweede Wêreldoorlog raak die stad sy nywerheidsbasis geleidelik
   kwyt. Die hawe is na die monding van die Loirerivier in Saint-Nazaire
   verskuif. Gedurende die laaste vyftien jare van die 20ste eeu verander
   die ekonomiese basis danksy die snelle groei van die moderne
   dienstesektor.
   Jean-Baptiste-Camille Corot: Die katedraal van Nantes
   Jean-Baptiste-Camille Corot: Die katedraal van Nantes

[wysig] Ekonomiese basis

   Nantes is 'n belangrike seehawe en 'n sentrum van die yster-, glas-,
   tekstiel- en suikernywerheid. Die Universiteit van Nantes word in 1460
   gestig.

[wysig] Vervoer

   Met die Aéroport Nantes Atlantique beskik Nantes oor 'n internasionale
   lughawe, wat in die dorp Bouguenais in die suidooste van die
   metropolitaanse gebied geleë is. Met jaarliks sowat twee miljoen
   passasiers is dit die tweede grootste provinsiale lughawe na Lyon, wat
   veral vakansievlugte handhaaf.

   Tans word 'n nuwe lughawe in Notre-Dame-des-Landes beplan, wat die
   ekonomiese groei van die gebied tussen Nantes en Rennes sal bevorder.
   Die projek midde-in 'n digbevolkte gebied het reeds teenkanting van die
   plaaslike bevolking gekry.

[wysig] Besienswaardighede

     * Een van die bekendste boorlinge van Nantes is die skrywer van
       wetenskapsfiksie Jules Verne (8 Februarie 1828 - 24 Maart 1905);
       die Musée Jules Verne behandel sy werk. Die twee ander belangrike
       musea van Nantes is die Musée des Beaux-Arts en die Musée Dobrée.

     * Die skilderagtige Lieu Unique is 'n voormalige beskuitfabriek, wat
       vandag as 'n gewilde kultuursentrum dien.

     * Een van die mooiste en bekendste passages (winkelsentra uit die
       19de eeu met 'n oordekte wandellaan as middelpunt) in Frankryk is
       die Passage Pommeraye tussen die rue Santeuil en die rue de la
       Fosse wat deur die notaris Louis Pommeraye en die argitekte
       Jean-Baptiste Buron en Hippolyte Durand Gasselin as die moderne
       weergawe van 'n oosterse mark beplan en in Julie 1843 voltooi is.
       Die elegante gebou met drie verdiepings in die binnestad van Nantes
       is van glas, yster en marmer gemaak en van 'n oordaad versierings
       voorsien, onder meer skulpture in die styl van die renaissance. Dit
       huisves 66 elegante winkels, koffiekroeë en restourante waar onder
       meer outeurs, skilders en rolprentmakers gesels. Die passage is in
       1976 tot historiese monument verklaar.

   Die Passage Pommeraye
   Die Passage Pommeraye
     * Die kasteel van die hertoë van die Bretagne (Château de Ducs de
       Bretagne) dien tussen die vroeë 13de en die 15de eeu as die setel
       van die Bretonse hertoë. Die kasteel is in 1862 tot historiese
       monument verklaar.

[wysig] Eksterne skakels

     * Die amptelike webwerf van Nantes
     * www.nantes-tourisme.com
     * WebTV Nantes 7

   Kategorieë: Stede in Frankryk • Pays de la Loire

