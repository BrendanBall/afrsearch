Napels


   'n Panoramiese uitsig oor Napels, met die hawe van Mergellina in die
   voor- en die vulkaan Vesuvius in die agtergrond)
   'n Panoramiese uitsig oor Napels, met die hawe van Mergellina in die
   voor- en die vulkaan Vesuvius in die agtergrond)

   Napels (Italiaans: Napoli; Napolitaans: Napule) is die grootste en mees
   welvarende stad in die Mezzogiorno d'Italia (die Middag van Italië
   oftewel Suid-Italië). Verder is dit een van die grootste stede in
   Italië, met 'n bevolking van 1 000 449. Dit het 'n groter
   metropolitaanse bevolking van ongeveer 3 085 447, wat die stad na Rome
   en Milaan, die derde grootste stad in Italië maak. Die inwoners van die
   stad staan bekend as Napolitane, napoletani of meer poëties partenopei
   in Italiaans.

   Napels besit 'n indrukwekkende ryk geskiedenis, kuns en kultuur en het
   selfs 'n eie dialek, Napolitaans [Napulitano], wat soveel afwyk van
   standaard Italiaans dat sommige taalkundiges dit as 'n taal in eie reg
   beskou. Napels word deur sy ligging, grootte en atmosfeer beskou as die
   archetipiese weerspieëling van die lewe in suide van "il bel paese"
   (die mooi land).

   Miskien staan Napels beter bekend vir sy bydrae aan die kulinêre
   wêreld. Die eerste pizza kom immers na bewering uit Napels en het
   ontstaan as verassingshappie vir die toenmalige vrou van die koning,
   die gelyknamige Margherita. Of miskien kan Napels tot die verbeelding
   spreek omdat een van die wêreld se mees beroemde vroue, Sophia Loren
   (gebore Sofia Villani Scicolone), in die krotwyke van die nabygeleë
   Pozzuoli grootgeword het.

   Inhoud

        * 1 Ligging
        * 2 Klimaat
        * 3 Beknopte geskiedenis
        * 4 Kulinêr
        * 5 Besienswaardighede
             + 5.1 Kerke
             + 5.2 Kastele, paleise en museums
             + 5.3 Ander
        * 6 Rondom Napels
        * 7 Verwysings

[wysig] Ligging

   Napels lê aan die westelike kant van die Italiaanse stewel, ten suide
   van Rome en geleë aan die pragtig beskermde baai van Napels (Golfo di
   Napoli). Ten suide van die stad lê die skiereiland van Sorrento en die
   Amalfikus met die dorpe Amalfi, Positano, Atrani en Ravello. Vanuit die
   stad kan 'n mens oor die water die vulkaan Vesuvius (Vesuvio) sien, wat
   bo die ou ruïnes van Pompei en Herculaneum uitstyg. Ook is die eilande
   Capri, Procida en Ischia te vinde in die Baai van Napels, wat terloops
   ook te sien is vanaf die hoogliggende dele van die stad. 'n Paar
   kilometer uit die middestad na die weste toe, is met kronkelende
   kuspaaie die skilderagtige vingeragtige uitstulpings van Possilipo en
   Pozzuoli te sien, wat sorg vir merkwaardige uitsigte oor die baai.

   Die middestad bestaan uit 'n moderne deel met wolkekrabbers rondom die
   treinstasie (Stazione Centrale/Piazza Garibaldi) en 'n ouer deel ten
   weste daarvan wat vanaf die water na bo oor 'n aantal heuwels loop.
   Hoewel 'n groot deel van die stad nog bestaan uit warrige, vuil,
   kronkelende straatjies en stegies met eindelose wasgoedlyne en singende
   Italianers, is 'n groot deel hiervan na die Italiaanse hereniging in
   1860 gesloop om plek te maak vir breë boulevards met indrukwekkende
   palazzi (woonstelle uit die 1800's).

[wysig] Klimaat

   Napels het 'n tipies gematigde mediterreense klimaat met gematigde
   winters en warm somers. Die reënseisoen konsentreer homself gedurende
   November en Desember en dan weer gedurende Maart en April. De
   gemiddelde temperatuur tydens die koudste maande is ongeveer 8° C. Die
   gematigde klimaat en die skoonheid van die baai van Napels het in die
   Romeinse tyd daarvoor gesorg dat dit 'n populêre vakansiebestemming was
   vir die Romeinse keisers. Sowel keisers Augustus en Tiberius het
   byvoorbeeld besluit om die eiland Capri as hulle woonplek in te rig.

[wysig] Beknopte geskiedenis

   Napels word ook wel die stad van Parthenope (la città Parthenopea)
   genoem, wat verwys na die stad se mitiese stigtingsverhaal. Volgens
   oorlewering, het die Griekse godin van vrugbaarheid Demeter, die nimf
   Parthenope, verander in 'n sirene (mitiese half-vrou/half-voël) omdat
   die god van die onderwêreld vir Persephone, die dogter van Demeter en
   die god Zeus, ontvoer het terwyl Parthenope haar moes oppas. Gedoem tot
   verblyf in die kaal grotte van die Baai verwerf sy bekendheid deur
   niksvermoedende seevaarders na hul dood op die rotse van die omringende
   gebiede te roep. Dit sou hier gewees het waar moedelose seevaarders aan
   land gekom het as hulle die bloedstollende krete van Parthenope oorleef
   het! Ten weste van Napels, in Cuma, is na oorlewering die grot van waar
   Aeneas in die boek van die Romeinse skrywer Virgilius, na 'n
   konsultasie met die sibille van Cuma (familie van die orakel van Delfi)
   die onderwêreld van die god Pluto betree. In Mergellina is dan ook 'n
   graftombe te vind waar Vergilius na bewering begrawe is.
   Die Castel Nuovo
   Die Castel Nuovo
   Castel dell'Ovo
   Castel dell'Ovo

   Napels is een van die oudste stede in Europa en gestig as 'n kolonie
   deur die Grieke gedurende hulle uitbreiding vanuit Griekeland na die
   strategies geleë Italiaanse skiereiland. Die ou stad is gestig deur
   inwoners van die Griekse kolonie Cumae, in waarskynlik die agste eeu
   voor Christus. Daarom word die nuwe stad Νέα Πόλις - Néa Pólis (nuwe
   stad) genoem. Neapolis was in die tyd een van die belangrikste
   belangrikste stede in Magna Graecia, die Griekstalige suide van Italië
   en daarmee een van die kulturele voorlopers van antieke Rome.

   Napels word in die 4de eeu v.C. min of meer gedwing om 'n bondgenoot
   van die republikeinse Rome te word. Gedurende die periode van die
   Romeinse Ryk bly Napels 'n belangrike stad, maar word Grieks stadig
   maar seker verdring deur Latyn, veral deur Latynsprekendes wat in die
   vele Romeinse kolonies rondom die stad kom woon. Deur die uitbarsting
   van Vesuvius in die 1ste eeu wat Pompeï verwoes, word ook Napels
   ernstig beskadig.

   In Napels, in die Castel dell'Ovo, word Romulus Augustulus, die laaste
   keiser van die Wes-Romeinse Ryk, gevange gehou, nadat hy in 476
   onttroon word. In die 6de eeu word Napels verower deur die Oos-Romeinse
   Ryk in 'n poging van keiser Justinianus om die vervalle Romeinse Ryk
   nuwe lewe in te blaas. Napels word 'n paar jaar later weer verower deur
   die Lombarde (barbaarse stam uit Noord-Italië). In die 8de eeu en 9de
   eeu ly die stad swaar onder aanvalle deur islamitiese seerowers. Die
   Wikings kom in dieselfde tyd ook meer gereeld daar aan land. Omstreeks
   1000 kry de Wikings dit eindelik reg om 'n vaste voet aan die grond in
   Suid-Italië te behou en brei hulle hul besit daarna uit. In 1039 is
   Napels die laaste hertogdom wat in die hande van die Noormanne val
   tydens hulle oprigting van die Koninkryk Sisilië. In 1224 stig die
   Wikingkoning Frederik II in Napels die universiteit.

   In 1266 wys pous Clemens IV die koningskap van die Koninkryk van Napels
   toe aan die Fransman Karel van Anjou. Hy verskuif sy hoofstad van
   Palermo na Napels. In 1284 word die Koninkryk in twee dele opgedeel,
   maar albei eien hulself die naam Koninkryk van Sisilië toe.

   In 1501 verower die Spanjaarde die koninkryk en in 1734 herkry dit sy
   onafhanklikheid onder die verligte vors Karel, koning van die twee
   Sisiliës ('Carolus Rex Utriusque Siciliarum'), wat later nog as Karel
   III koning van Spanje word.

   In 1816, na die Napoleontiese tyd, word die Koninkryk van die twee
   Sisiliës gevorm. Onder die konings van die huis van Bourbon (Italiaans:
   Borbone) breek 'n ekonomiese en kulturele bloeityd aan.

   In 1860 word daar vir goed met die Bourbons afgereken: Giuseppe
   Garibaldi, met steun van koning Victor Emmanuel van Savoye (Vittorio
   Emmanuele di Savoia) val die koninkryk vanuit Sisilië met sy manskappe
   binne en verower dit. In Oktober 1860 word tydens 'n twyfelagtige
   volksraadpleging die definitiewe einde van die koninkryk van die twee
   Sisiliës aangekondig. Napels is nie meer 'n hoofstad nie en gevolglik
   stroom baie kapitaal die stad uit na die noorde van die pas verenigde
   Koninkryk van Italië. Deur hierdie ernstige ekonomiese skade word daar
   ook nie meer belê in die Napolitaanse industrie nie. Die industrie in
   die noorde bloei al hoe meer op wat lei tot massale emigrasie na die
   noorde met toenemende armoede en werkloosheid in die suide. Tot vandag
   toe nog is die driehoek Turyn - Genua - Milaan die ekonomiese hart van
   Italië terwyl die suide van die land deur de noorderlinge as agterlik
   beskou word. Uit dieselfde tyd stam die mafia in Napels, die Camorra,
   wat deur die verloedering van die stad en die armoedige inwoners
   mettertyd meer magtig word.

   Op 7 April 1906 bars Vesuvius uit en rig ernstige skade aan in Napels.
   Dit was die laaste groot uitbarsting van die vulkaan.

   Na die einde van die Tweede Wêreldoorlog in 1945, toe die
   onderdrukkende fasciste van Benito Mussolini verdwyn, kon die camorra
   sy werksaamhede onversteurd hervat. Die buurt Spaccanapoli in die
   middestad van Napels, vernoem na 'n smal straat wat hierdie buurt in
   twee deel, straal nog steeds 'n baie misterieuse atmosfeer uit. Die
   lewe word hier grotendeels bepaal deur die onderlinge stryd tussen die
   verskillende mafia-clans, wat meestal draai om afpersing en
   dwelmhandel. Ondanks baie pogings deur die owerheid (onder andere deur
   die liberale burgemeester Antonio Bassolino in die jare '90) is tot nou
   toe nog niemand daarin geslaag om die camorra vir eens en vir altyd te
   kniehalter nie.

[wysig] Kulinêr

   Baie van die disse wat internasionaal as eg Italiaans beskou word het
   hulle oorsprong in Napels, terwyl die populariteit hiervan nie
   noodwendig deur alle Italianers gedeel word nie. Die kulinêre tradisie
   in Italië is nog altyd sterk streekgebonde wat veroorsaak dat bepaalde
   dinge wat in Napels geëet word nêrens ander in die land gevind kan word
   nie, en wanneer dit beskikbaar is, ook nog waarskynlik heeltemal anders
   voorberei word. Vir die Napolitani is kos een van die grootste vreugdes
   in die lewe, en is dit byna onmoontlik om nie lekker te eet tydens 'n
   besoek aan die stad nie. Kos is oral te vinde op straat, honderde klein
   bakkerytjies wat elke dag duisende vars pizzas en borde pasta opdis.
   Ook nie vreemd dat dit amper verplig is om "te geniet" as jy in Napels
   in 'n restaurant aan tafel skuif nie!

   'n Tipiese Italiaanse ete bestaan uit antipasto (voorgereg), primo
   piatto (pasta/pizza), secondo piatto (vleis/groente), dolci
   (roomys/koek), koffie en likeur. Deur Napels se ligging aan die
   Middellandse see en die warm klimaat, word die kos sterk deur hierdie
   faktore beïnvloed. Daar is byvoorbeeld altyd 'n oorvloed aan seekos
   aanwesig, hetsy as antipasti (gemarineerde ansjovis, seekatslaai,
   mossels met swart peper, vars seekos-slaai) of as hoofgereg (spaghetti
   met klein mosseltjies in die skulp, kabeljou en calamari).

   Napels is tradisioneel tuiste van die pizza. Die enigste egte is
   volgens die puriste die Margherita, wat sy ontstaan aan die einde van
   die 19e eeu in die stad gehad het. So eenvoudig moontlik met net
   tamatie, buffel-mozzarella en basiliekruid. Die kombinasie van groen,
   wit en rooi, is in 1889 vir die eerste keer voorgedis aan koningin
   Margherita, die vrou van koning Umberto I. 'n Oorspronklike Napolitaan
   genaamd Raffaele Esposito, het op hierdie manier sy vaderlandsliefde
   gedemonstreer by wyse van 'n pizza met die trotse kleure van die
   Italiaanse vlag.

   Die mees besondere Napolitaanse gebak is miskien die sogenaamde
   "sfogliatella" (meervoud:sfogliatelle). Dit is 'n soort koeksister,
   maar dan gemaak van filodeeg, ryklik gevul met vars ricotta, lemoenskil
   en kaneel, wat dan vervolgens gebak word in olie. Die ontbyt oftewel
   prima colazione bestaan vir die deursnee Napolitaan uit sterk espresso,
   met 'n sfogliatella of croissant gevul met sjokolade. Nie te versmaai
   nie is die babá wat 'n soort sponskoek is gedoop in 'n soet sous van
   rum en stroop.

[wysig] Besienswaardighede

   In 1995 word die ou stadskern van Napels tot 'n UNESCO
   Wêrelderfenisgebied. Hoewel Napels deur baie beskou word as een van die
   mooiste stede in Europa, word dit ongelukkig baie vinnig afgeskryf as
   toeristebestemming en word baie minder besoek as die ander meer bekende
   Italiaanse stede. Des ondanks is daar 'n magdom van indrukwekkende
   plekke wat 'n besoek werd is:

[wysig] Kerke

     * Santa Chiara
     * Katedraal van Napels (Duomo)
     * San Domenico Maggiore
     * Gesù Nuovo
     * Capello Sansevero (kapel van Sansevero)
     * San Lorenzo Maggiore

[wysig] Kastele, paleise en museums

   Napels staan bekend om sy historiese kastele:
     * Castel dell'Ovo
     * Castel Capuano
     * Maschio Angioino orfCastel Nuovo (die nuwe kasteel)
     * Certosa di San Martino
     * Museo Nazionale di Capodimonte
     * Palazzo Reale (Koninklike paleis)
     * Museo Archaeologo Nazionale (Nasionale Argeologiese Museum)

[wysig] Ander

     * Teatro San Carlo
     * Piazza del Plebiscito
     * Porta Capuana
     * Parco Virgiliano
     * Galleria Umberto
     * Spaccanapoli
     * Piazza Dante

[wysig] Rondom Napels

   Die eilande Procida, (wat bekendheid verwerf vir die verfilming van Il
   Postino), Capri en Ischia kan maklik en vinnig bereik word op die
   goedkoop catamarans en passasiersbote wat gereeld uit de hawe van
   Napels vertrek. Sorrento en die Amalfi-kus is ten suide van Napels
   geleë, wat maklik per boot of met die Circumvesuviana trein bereik kan
   word. Die ruÏnes van Pompeii en Herculaneum wat in die jaar 79 n.C.
   verwoes is tydens 'n uitbraak van Vesuvius, is ook nier ver uit die
   stad te besigtig nie. Verder is Napels naby aan die vulkaniese gebied
   bekend as die Campi Flegrei en die hawedorpe Pozzuoli en Baia, wat
   albei onderdeel was van die uitgebreide Romeinse vlootbasis Portus
   Julius.

[wysig] Verwysings

     * Lancaster, J, In the shadow of Vesuvius: A cultural history of
       Naples, ISBN 1850437645
     * Astarita, T, Between Salt Water and Holy Water : A history of
       Southern Italy, ISBN 0393058646
     * Lonely Planet City Guide: Naples and the Amalfi Coast, ISBN
       1740595521

   [ Nederlandse wikipedia site oor Napels [1]
   Kategorie: Stede in Italië

