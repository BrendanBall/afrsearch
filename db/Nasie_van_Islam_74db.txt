Nasie van Islam


   Die Swart Moslems is 'n versamelnaam vir verskeie Islamitiese
   splintergroepe wat onder meer glo dat swartmense die hoogste ras is en
   dat hulle bestem is om die politieke leiers van die wêreld te word. Die
   grootste van dié groepe is die Nasie van Islam, wat tussen 30 000 en
   200 000 lede in die VSA het. Omdat die Nasie van Islam hom grootliks
   beywer vir die opheffing van swartmense op veral ekonomiese en
   politieke gebied, word hulle en ander Swart Moslems soms as swart
   nasionalistiese bewegings eerder as godsdiensgroepe beskou. Hoewel hul
   leerstellinge in baie opsigte van die hoofstroom-Islamitiese groepe
   verskil, beskou die Swart Moslems hulleself egter as Moslems.

   Inhoud

        * 1 Basiese leerstellings
        * 2 God as swartman in Amerika
        * 3 Elijah, die laaste profeet
        * 4 Rituele en gebruike
        * 5 Geskiedenis
        * 6 Ware godsdiens van swartmense
        * 7 Profeet word leier
        * 8 Elijah se boodskap
        * 9 Malcolm X
        * 10 Witmense nie meer "duiwels"
        * 11 Nasie van Islam herleef
        * 12 Aktief op verskeie terreine
        * 13 Kontroversie oor uitsprake
        * 14 Eie veiligheidsmag
        * 15 Miljoenman-mars in Washington

[wysig] Basiese leerstellings

   Baie van die Swart Moslems se leerstellings is uiters kontroversieel en
   kan as rassisties teenoor Kaukasiërs (die blanke ras) en Semiete (veral
   die Jode) beskou word. Ander word weer deur ortodokse Moslems as
   godslasterlik gesien omdat dit lynreg verskil van die Islamitiese leer.
   Omdat min bekend is oor die meeste kleiner Swartmoslem-groepe, word die
   Nasie van Islam, wat beskou word as die eerste Swartmoslem-beweging,
   hier behandel.

[wysig] God as swartman in Amerika

   Die Swart Moslems bely dat hulle dieselfde God (Allah) as die res van
   Islam aanbid. Hulle glo dus dat daar net Een God is wat alles geskape
   het wat bestaan en dat Hy alleen waardig is om aanbid en gehoorsaam te
   word. Waar tradisionele Islam egter glo dat Allah in die sewende hemel
   (hoogste en heiligste deel van die hemel) bly en nog nooit 'n mens
   geword het, in fisieke gedaante verskyn het of op aarde gewoon het nie,
   glo die Nasie van Islam dat hul stigter, Wallace Fard (1877-1934), die
   vleeslike inkarnasie van God was. Volgens hulle het hy as mens na die
   Aarde gekom om sy "verlore ras" - swartmense - te help om hul "blanke
   meesters" te oorwin en hul regmatige plek as die heersers van die
   mensdom in te neem.

[wysig] Elijah, die laaste profeet

   'n Ander leerstelling van die Nasie van Islam wat drasties van
   ortodokse Islam verskil, is hul aanspraak dat Elijah Poole (1897-1975)
   Allah se laaste en finale profeet en boodskapper was, en nie Mohammed
   nie. Poole, wat onder sy volgelinge bekend was as Elijah Mohammed en
   Fard in 1934 as leier van die beweging opgevolg het, het self verkondig
   dat Fard Allah was en dat hy Allah se boodskapper was.
     * "Goddelike Familie"

   Nog 'n baie kontroversiële punt in Moslem-kringe is die Swart Moslems
   se leerstelling dat die swart ras deel is van die "Goddelike Familie".
   Hulle glo dat God swartmense gemaak het en dat hulle op alle gebiede
   hoër en meerderwaardig is teenoor ander rasse. Hulle is daarom die
   oorspronklike "uitverkore volk" en skrywers van onder meer die Bybel en
   die Koran. Witmense, daarenteen, is deur Satan gemaak en is self ook
   duiwels. In teenstelling met die swart nasie wat as "goddelike ras"
   geen begin en einde het nie, het die "wit duiwels" 6 000 jaar gelede
   ontstaan en het hulle nou aan die einde van hul bestaanstyd op aarde
   gekom. Volgens die ortodokse Islamitiese leer is alle rasse, nasies en
   kulture gelyk voor God en is die een groep nie belangriker as die ander
   nie.

[wysig] Rituele en gebruike

   Ortodokse Moslems glo daar is vyf belangrike "moets" wat 'n Moslem moet
   doen om volgens Allah se wil te leef en só die ewige lewe in die
   Paradys te verdien. Dié vyf "moets" is die belydenis van geloof, gebed,
   vas, gee van liefdesgawes aan armes en die pelgrimstog na Mekka, en
   staan bekend as die "Vyf pilare van Islam". Die meeste Swart Moslems
   heg heelwat minder waarde aan die onderhouding van die vyf pilare,
   hoewel sommige lede dit wel onderhou. Soos ander Moslems, gebruik hulle
   nie alkohol nie en word varkvleis as "onrein" beskou en daarom nie
   geëet nie. Sommiges eet net een groot maaltyd per dag - 'n aanpassing
   van die Islamitiese gebruik om tydens die maand van Ramadan deur die
   dag te vas en net ná donker te eet. Swart Moslems beskou die
   Islamitiese Koran amptelik as hul heilige skrif, maar verskil van
   ortodokse Islam oor die interpretasie van verskeie onderwerpe. Hulle
   maak ook daarop aanspraak dat swartmense die oorspronklike skrywers van
   die Koran en die Bybel is. Hiermee gee hulle dus byna gelyke aansien
   aan die Christelike Bybel, nog 'n punt waaroor hulle dus heelwat van
   ortodokse Islam verskil.

[wysig] Geskiedenis

   Die Swartmoslem-beweging is in wese 'n kombinasie van die politieke en
   sosiale ideale en strewes van swart nasionalisme en die godsdienstige
   leerstellings van Islam. Op godsdienstige vlak kan die beweging se
   oorsprong dus teruggevoer word na die ontstaan van Islam in die sewende
   eeu (sien artikel: "Geskiedenis van Islam"), terwyl die beweging se
   politieke oorsprong gewortel is in die bevrydingstryd van swartmense in
   veral die VSA.

[wysig] Ware godsdiens van swartmense

   In 1930 het Wallace D Fard, 'n sy-verkoopsman van Detroit in die VSA,
   teruggekeer van 'n besoek aan Mekka in Saoedi-Arabië en aangekondig dat
   Islam, en nie die Christendom nie, die "ware godsdiens" van swartmense
   is. Hy het sy naam verander na Wallace Fard Mohammed en saam met 'n
   groepie volgelinge 'n nuwe beweging - die Nasie van Islam - begin. Die
   doel van die beweging, wat net swartmense as lede toegelaat het, was
   enersyds om die Islamitiese godsdiens onder swartmense te bevorder en
   andersyds om hulle te bevry van die witmense se oorheersing. Hoewel
   "Nasie van Islam" hul amptelike naam was, sou die beweging vinnig
   bekend word as die "Swart Moslems". Die groep het hul eerste plek van
   aanbidding, die "Tempel van Islam 1" (wat later 'n moskee genoem is),
   in Detroit opgerig. Hulle het ook begin om lede te werf en was veral
   suksesvol onder arm swartmense wat uit die suide van Amerika in die
   krotbuurte van die noordelike stede saamgetrek het om weg te kom van
   die rasse-vooroordele en diskriminasie wat so kenmerkend van die suide
   was.

[wysig] Profeet word leier

   In 1934 het Fard op raaiselagtige wyse verdwyn en is hy opgevolg deur
   Elijah Mohammed (1897-1975). Elijah, wat in 'n motorfabriek gewerk het,
   se van was oorspronklik Poole, maar hy het - soos Fard - sy naam
   verander nadat hy in 1930 by die Swart Moslems aangesluit het. Nadat hy
   as leier oorgeneem het, het Elijah die beweging se hoofkwartier van
   Detroit na Chicago verskuif. Hy het verklaar dat Fard nie 'n gewone
   mens was nie, maar dat hy eintlik 'n inkarnasie was van Allah en daarom
   as God aanbid moes word. Hy self (Elijah) was die boodskapper of
   profeet van Allah deur wie Allah sy volgelinge sou lei.

[wysig] Elijah se boodskap

   Elijah Mohammed het Fard se oorspronklike leerstellings verkondig, maar
   dit ook verder uitgebrei en afgerond. Hy het ook bekend gemaak dat die
   Nasie van Islam hulle voortaan nie net sou beywer vir gelyke regte met
   witmense nie, maar dat hulle ook 'n afsonderlike en onafhanklike staat
   vir swartmense in die VSA wou vestig. Elijah is in groot mate beïnvloed
   deur die werk van Marcus Garvey, 'n Jamaikaan van geboorte en stigter
   van die Universal Negro Improvement Association (UNIA) wat wêreldwyd
   aandag getrek het met sy "terug na Afrika"-beweging vir swartmense.
   Elijah het egter gevoel dat Amerikaanse swartmense hulle eerder moet
   beywer vir onafhanklikheid in Amerika. Om dit te doen, moes hulle hul
   eie identiteit ontdek en ontwikkel, asook ekonomies onafhanklik word
   van die witman.

[wysig] Malcolm X

   In die laat 1940's het die Nasie van Islam 'n lid bygekry wat nie net
   'n groot bydrae sou lewer om die beweging se ledetal aansienlik uit te
   brei nie, maar wat dit ook meer kontroversieel sou maak met sy
   militante aanslag. Malcolm X, wat in 1925 in Omaha, Nebraska, gebore is
   as Malcolm Little, het by die Nasie van Islam aangesluit terwyl hy in
   Boston tronkstraf uitgedien het weens inbraak. Met sy skerp intellek en
   bytende sarkasme was hy as vurige spreker gewild onder 'n wye gehoor,
   wat gewissel het van stedelike armes tot jong swart studente. Hy het
   vinnig die beweging se belangrikste segsman geword en was ook
   verantwoordelik vir die oprig van verskeie nuwe tempels (later moskees
   genoem) regoor die land. Malcolm X het ook toenemend militant geword en
   onder meer die beginsel van "geweldlose verset" wat deur swart
   bewussynsleiers soos Martin Luther King Jr voorgestaan is, verwerp. In
   die plek daarvan het hy swartmense aangemoedig om hul vryheid te
   verseker "op enige manier wat nodig mag wees". In 1964 het die
   leierskap van die Nasie van Islam besluit dat Malcolm X té militant
   geword het en dat hy die beweging skade sou aandoen as hy daarmee
   voortgaan. Hy is gevra om te bedank, waarna hy hom tot die ortodokse
   Islam (Soennisme) bekeer het en sy eie beweging, die Organisasie van
   Afro-Amerikaanse Eenheid, begin het. In Februarie 1965 is Malcolm X
   deur drie lede van die Nasie van Islam doodgeskiet terwyl hy besig was
   om 'n toespraak in New York te lewer.

[wysig] Witmense nie meer "duiwels"

   In 1975 is Elijah Mohammed dood en het een van sy seuns, Warith Deen
   Mohammed, by hom oorgeneem as die leier van die Nasie van Islam. Warith
   Deen het 'n meer gematigde en versoenende houding teenoor witmense
   gehad as sy voorgangers en het baie van die beweging se
   swart-nasionalistiese oortuigings verwerp. Onder sy leiding het die
   Nasie van Islam op godsdienstige vlak nader beweeg aan ortodokse Islam
   en ook bepaal dat witmense nie duiwels is nie en daarom lede van die
   beweging mag word. Hul naam is verander na "Die Wêreldgemeenskap van
   Al-Islam in die Weste" en daarna na die "Amerikaanse Moslem-Sending".
   Dié beweging bestaan steeds en is vandag grootliks 'n nie-politieke
   Islamitiese groep.

[wysig] Nasie van Islam herleef

   Warith Deen se gematigde houding het egter nie byval gevind by alle
   lede van die voormalige Nasie van Islam nie. In 1977 het Louis
   Farrakhan en 'n groep ontevrede volgelinge van Warith Deen weggebreek
   en hul eie beweging gestig wat hulle weer die Nasie van Islam genoem
   het. Farrakhan, wat in 1933 in New York gebore is as Louis Eugene
   Walcott, is in 1955 deur Malcolm X gewerf om by die oorspronklike Nasie
   van Islam aan te sluit. Hy het eers - soos Malcolm - sy van na "X"
   verander en daarna, in 1965, sy volle name na "Louis Haleem Abdul
   Farrakhan". Farrakhan en sy volgelinge het teruggekeer na die swart
   separatistiese leerstellings van Elijah Mohammed en Wallace Fard. Swart
   Moslems vandag Vandag is daar minstens sewentien groepe in die VSA wat
   as "Swart Moslems" geklassifiseer kan word - groepe soos die Nasie van
   Islam wat steeds swart separatisme en superioriteit verkondig, terwyl
   hulle Islam voorstaan as die "ware godsdiens van swartmense".

[wysig] Aktief op verskeie terreine

   Louis Farrakhan se Nasie van Islam, wat steeds verreweg die grootste
   van dié groepe is, het aan die begin van die 21ste eeu geakkrediteerde
   skole bedryf in meer as 45 Amerikaanse stede en moskees in minstens 120
   stede. Alle leiers in die beweging word deur Farrakhan self gekeur en
   aangestel. Die Nasie van Islam gee verskeie publikasies uit en bedryf
   verskeie restaurante, boekwinkels en ander sake-ondernemings. Farrakhan
   se toesprake word ook gereeld deur televisie-uitsendings wyer
   verkondig.

[wysig] Kontroversie oor uitsprake

   Hoewel Louis Farrakhan waarskynlik nog lank nie in dieselfde asem as
   swart bewussynsleiers soos Martin Luther King Jr en Malcolm X genoem
   kan word nie, veroorsaak sy kontroversiële uitsprake dat mense
   toenemend van hom en die Nasie van Islam kennis neem. Sy uitsprake het
   hom by verskeie geleenthede veral die gramskap van die Joodse
   gemeenskap op die hals gehaal. Hy erken dat die Nasie van Islam
   anti-semitisme voorstaan. Lede van die beweging het die Joodse
   gemeenskap al daarvan beskuldig dat hulle die Amerikaanse samelewing
   manipuleer deur beheer uit te oefen oor massa-kommunikasiemiddels soos
   koerante, radio en televisie. Farrakhan self het die Judaïsme glo by
   geleentheid 'n "drein-godsdiens" en die staat van Israel 'n "onwettige
   staat" genoem. By geleentheid het hy Adolf Hitler, wat miljoene Jode
   tydens die Tweede Wêreldoorlog in strafkampe vermoor het, as 'n "baie
   groot man" beskryf. Hierdie uitsprake het onder meer daartoe gelei dat
   produkte van die Nasie van Islam se ondernemings deur Joodse
   verspreiders geboikot is.

[wysig] Eie veiligheidsmag

   Nog 'n saak wat waarnemers soms bekommerd maak oor die werksaamhede en
   uiteindelike doelwitte van die Nasie van Islam, is dat hulle hul eie
   veiligheidsmag bedryf. Dié veiligheidsmag word die "Vrug van Islam"
   genoem en het onder meer wagte voorsien vir die bewaking van senator
   Jesse Jackson tydens die Amerikaanse presidentsverkiesing in 1984. Die
   Vrug van Islam is volgens militêre strukture georganiseer en bied
   militêre en veiligheidsopleiding aan jong mans van die Nasie van Islam.
   Hoewel lede nie wapens dra nie, word haat teenoor witmense na bewering
   glo openlik tydens opleiding aangeblaas.

[wysig] Miljoenman-mars in Washington

   Op 16 Oktober 1995 het Farrakhan en sy beweging wêreldwyd aandag getrek
   met 'n reuse-saamtrek van swart Amerikaanse mans wat hulle in die stad
   Washington georganiseer het. Die doel van die byeenkoms, wat die
   "Miljoenman-mars" genoem is, was om swart mans aan te moedig om
   verantwoordelikheid vir hulself en hul gesinne te aanvaar. Hulle is ook
   aangemoedig om saam te werk ten einde dwelmgebruik, geweld en
   werkloosheid te bekamp. Waarnemers verskil oor die getal mans wat aan
   die saamtrek deelgeneem het, maar dit was waarskynlik tussen 400 000 en
   miljoen. Die saamtrek het die Nasie van Islam nie net opnuut op die
   voorgrond geplaas nie, maar het glo ook gelei tot 'n afname van
   swart-op-swart misdaad in die VSA. Dit het na bewering ook aanleiding
   daarote gegee dat meer swartmense aan Amerikaanse verkiesings deelneem
   en dat swartmense meer doen om mekaar te help. Rekonsiliasie of
   konflik? Die Nasie van Islam is al by geleentheid beskryf as
   "anti-alles" weens uitsprake van sy lede teen uiteenlopende sake soos
   onder meer "Joodse oorheersing", die Rooms-Katolieke Kerk en
   homoseksualisme. Telkens wanneer dit lyk asof Farrakhan en sy kollegas
   'n gematigder houding inneem, vervaag hoop op rekonsiliasie weer met
   radikale en kontroversiële uitsprake en optredes daarna. Indien die
   beweging met dié pad volhou, sal die moontlikheid van konflik altyd
   daar wees. Aan die ander kant is daar hoop dat die Nasie van Islam en
   ander Swart Moslems, soos ortodokse Islamitiese groepe in veral
   Westerse lande, die diversiteit van die samelewings waarin hulle hul
   bevind, sal aanvaar en diegene wat van hulle verskil, steeds sal
   respekteer.
   Kategorie: Religie

