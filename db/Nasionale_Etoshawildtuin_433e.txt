Nasionale Etoshawildtuin


                 Nasionale Etoshawildtuin
   IUCN Kategorie II

   Ligging:     Namibië
   Koördinate:  18°56’43’’S, 15°53’52’’O
   Oppervlak:   22 275 km²
   Stigting:    22 Maart 1907
   Beheer deur: Departement van Omgewingsake en Toerisme

   Die Nasionale Etoshawildtuin is 'n natuurbewaringsgebied en die
   beduidenste nasionale wildtuin van Namibië (Suidwes-Afrika) met 'n
   oppervlak van 22 275 vierkante kilometer. Die wildtuin lê in die noorde
   van die land en beslaan die grootste gedeelte van die Etosha Pan met 'n
   oppervlak van 5 000 vierkante kilometer.

   Die suidelike grens van die wildtuin lê sowat 400 kilometer van Namibië
   se hoofstad Windhoek en die noordelike grens sowat 125 kilometer van
   die Namibies-Angolaanse grens af. Die wildtuin se westelike grens lê
   byna 200 kilometer oos van die Atlantiese kus.

   Die naam "Etosha" beteken in die plaaslike Oshivambotaal letterlik "die
   groot wit leemte" en verwys na die soutvlakte in die hart van die
   wildtuin, die Etosha Pan, wat die park oorheers. Hierdie woestyngebied
   strek oor 'n lengte van 130 kilometer en bereik 'n maksimale wydte van
   50 kilometer. Die soutpan is gewoonlik droog, maar danksy die somerreën
   is daar 'n kortstondige periode, wanneer die pan tot 'n meer omgeskep
   word en onder meer groot aantalle vlaminke en pelikane lok.
   Standhoudende waterbronne dien dwarsdeur die jaar as waterplekke vir 'n
   groot verskeidenheid wild en voëls, waaronder die bedreigde
   swartrenoster en die endemiese swartgesig-rooibok.

   In die droëseisoen werwel sterk winde, wat oor die soutpan waai,
   soutstof op en dra dit dwarsoor die land en oor die Suidelike
   Atlantiese Oseaan. Hierdie sout lewer belangrike minerale vir wild in
   gebiede suid van die soutpan op, alhoewel dit ook 'n bedreiging vir
   veeteelt en landbou in die streek inhou.

   Die Nasionale Etoshawildtuin is oorspronklik op 22 Maart 1907 deur die
   destydse Duitse goewerneur van Suidwes-Afrika, Friedrich von
   Lindequist, geopen en was met sy totale oppervlak van 93 240 vierkante
   kilometer die grootste wildtuin wêreldwyd. Dit is later deur die
   Suid-Afrikaanse owerhede tot 'n kwart van sy oorspronklike oppervlak
   verklein, maar het steeds een van die mees uitgestrekte en belangrikste
   wildtuine in Afrika gebly.
   Kategorie: Namibië

