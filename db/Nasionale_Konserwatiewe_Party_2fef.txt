Nasionale Konserwatiewe Party


   Die Nasionale Konserwatiewe Party was die derde afstigting van die
   Verenigde Party ná die party die verkiesing in 1948 teen die Nasionale
   Party verloor.

   Ná afloop van die parlementsitting van 1953 word vyf V.P.-lede uit die
   party geskors omdat hulle die party gekritiseer het vir sy hantering
   van die Kleurlingstemreg-vraagstuk. Hulle het gereken die V.P. moes 'n
   kompromis met die regering probeer bereik het en was dus lede van die
   party se regtervleuel, wat ongelukkig was omdat die party al linkser
   begin neig het onder adv. J.G.N. Strauss. Hulle wou graag sien dat die
   bruin kiesers op 'n aparte kiesersrol ingesluit word.

   Aan die begin van die 1954-parlementsitting het twee lede hulle by die
   geskorste lede aangesluit en aan die einde van die jaar het hulle die
   Nasionale Konserwatiewe Party gestig.

   Die party het niks uitgerig nie en ontbind op 23 Januarie 1957. Drie
   L.P.'s sluit later by die N.P. aan, een keer terug na die V.P., twee
   verdwyn van die politieke toneel. Die enigste leier van die party was
   Bailey Bekker, L.V. vir Johannesburg-Noord.
   Kategorie: Voormalige politieke partye in Suid-Afrika

