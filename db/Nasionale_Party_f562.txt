Nasionale Party


   ___
   :Kategorie:Wikipedia:IP-beskerm

   Die Nasionale Party was 'n dominante politieke party in Suid-Afrika.

   Inhoud

        * 1 Ontstaan
        * 2 Hereniging
        * 3 Die Verenigde Party verloor
        * 4 Kleurlingstemreg
        * 5 Van Republiek tot Demokrasie
        * 6 Leiers

Ontstaan

   Die party is van 7 tot 9 Januarie 1914 onder leiding van genl. J.B.M.
   Hertzog gestig, nadat hy die Suid-Afrikaanse Party verlaat het. Die
   party het aanvanklik net ses Parlementslede gehad, maar in die algemene
   verkiesing van 20 Oktober 1915 word 27 van die party se 92 kandidate
   verkies en verower die party 29,9% van die stemme.

   Die party het in opposisie gebly tot en met die verkiesing van 17 Junie
   1924 toe hy die bewind oorneem in samewerking met die Arbeidersparty,
   die sogenaamde Pakt-regering. Die party verower 'n meerderheid van
   setels in die algemene verkiesing op 18 Junie 1929, maar in Oktober
   daardie jaar stort die New Yorkse aandelebeurs in duie. Die Nasionale
   Party weier hardkoppig om van die goudstandaard afstand te doen en in
   die gevolglike ekonomiese krisis midde-in die Groot Depressie, smelt
   die Nasionale Party uiteindelik op 5 Desember 1934 met die
   Suid-Afrikaanse Party saam om die Verenigde Party te vorm.

   Dr. D.F. Malan en volgelinge weier egter om by die V.P. aan te sluit en
   so word die Gesuiwerde Nasionale Party gebore. Net 27 van die party se
   102 kandidate slaag in die algemene verkiesing op 18 Mei 1938, hoewel
   die party se steun net daal van 31,3% tot 29,6%.

Hereniging

   In 1939 verlaat Hertzog en sy volgelinge die regering toe hulle weier
   om oorlog teen Duitsland te verklaar. So word die party se naam
   verander in die Herenigde Nasionale Party. In die algemene verkiesing
   op 7 Julie 1943 slaag 43 van die party se 102 kandidate en kry die
   party 35,8% van die stemme.

   In daardie verkiesing was die karakter van die party nog grotendeels
   landelik en Afrikaner-geörienteerd. In setels wat later jare veilige
   N.P.-vestings sou word, gee die V.P. die N.P. 'n bloedneus, onder meer
   Bethal, Boksburg, Brakpan, Ermelo, Germiston-distrik, Jeppe, Lydenburg,
   Middelburg, Potchefstroom, Roodepoort, Vereeniging en Witbank in die
   Transvaal, en Kimberley se twee setels, Malmesbury, die Paarl, Prieska,
   Queenstown en Vryburg in die Kaapprovinsie. Veral op die Transvaalse
   platteland was die setels wat die N.P. wel kon verower, dié waarin hy
   van 1982 tot 1989 die grootste bedreiging van regse partye soos die
   Konserwatiewe Party sou ervaar.

Die Verenigde Party verloor

   Op 26 Mei 1948 gebeur die ondenkbare toe die N.P. die V.P. verslaan met
   net 37,2% van die stemme, maar 70 setels. In koalisie met die
   Afrikanerparty neem die party die bewind oor en breek 'n droewige
   hoofstuk in die land se geskiedenis met die deurvoer van tallose
   apartheidswette aan. Albert Luthuli, wat later president van die
   African National Congress sou word, het die meerderheid van die
   bevolking se reaksie op die uitslag as volg in sy outobiografie
   opgesom: "Die Nasionaliste se oorwinning het ons nóg verras nóg
   besonder geïnteresseer, hoewel ons besef het daar sou waarskynlik 'n
   intensivisering van die swaarkry en onwaardighede wees wat nog altyd
   ons te beurt geval het. Nietemin, ek dink dit is waar dat baie min
   (indien enige van ons) begryp het hoe gou die agteruitgang sou gebeur."
   Beeld:Daniel Malan.jpg
   Dr. D.F. Malan

Kleurlingstemreg

   Die Nasionale Party kon in die verkiesing op 14 April 1953 weer nie
   daarin slaag om 'n meerderheid stemme te kry nie (49%), maar sy 89
   setels het wel aan hom 'n volstrekte meerderheid in die Parlement
   gegee. Selfs voor dié "mandaat", in Oktober 1950, het Malan sekuur
   genoeg gevoel om 'n aanslag op die reg van sekere, kwalifiserende bruin
   mense om te stem, van stapel te laat loop. Minister Ben Schoeman het
   reeds in Junie die vorige jaar die regering se beleid saamgevat deur te
   sê: "Ons sal die Hottentotte van die wit man se kiesersrol verwyder."
   Malan kon egter nie voor 1953 se verkiesing optree nie, omdat Nicolaas
   Christiaan Havenga, leier van die Afrikanerparty sonder wie se steun
   die N.P. nie kon regeer nie, van hom verskil het.

   Omdat die klousule in die grondwet verskans is, moes twee-derdes van
   albei huise van die Parlement in 'n gesamentlike sitting ten gunste van
   enige verandering stem. Jare lank het die stryd in die Parlement en in
   die howe voortgeduur, totdat Malan die senatore van sy party van 29 tot
   77 en die regsbank van die Appèlhof van vyf tot 11 vermeerder het, met
   die nuwe ses wat almal die N.P. ondersteun het. Uiteindelik was die
   stemming van albei huise net 'n formaliteit en so is die bruin kiesers,
   wat van 1853 in die Kaap kon sien, van die kiesersrol verwyder. Net
   sowat 48 000 stemgeregtigdes was bruin, en hulle het net in nege
   kiesafdelings in die Wes-Kaap (Kaapstad-Kasteel, Kaapse Vlakte, Paarl,
   Wynberg, Stellenbosch, Soutrivier, Vasco, Hottentots-Holland en
   Malmesbury) enigsins 'n beduidende rol gespeel, hoewel hulle nêrens die
   meeste kiesers in 'n kiesafdeling was nie. Hulle was egter byna deur
   die bank V.P.-ondersteuners en hulle aanwesigheid op die algemene
   kiesersrol het nie by die N.P. se apartheidsdroom ingepas nie.

Van Republiek tot Demokrasie

   'n Groot ideaal van die N.P. is verwesenlik met die ontstaan van die
   Republiek op 31 Mei 1961, nadat sowat 830 000 kiesers in 'n referendum
   daarvoor en sowat 760 000 daarteen gestem het. Die meerderheid ten
   gunste was net 74 580.

   Met die agteruitgang en versplintering van die Verenigde Party het die
   N.P. se steun in die verkiesings van 1958, 1961 en 1966 telkens
   toegeneem. Daar was 'n geringe insinking in 1970, toe die getal setels
   van 120 na 111 afgeneem het, maar in 1974 wen die party 117 setels en
   in 1977, ná die ontbinding van die V.P. 'n volle 134 en 64,8% van die
   stemme. In die laaste wit verkiesing waaraan die N.P. deelneem, op 6
   September 1989, wen die N.P. sy laagste getal setels sedert 1953: net
   89.

   In die eerste nierassige verkiesing (27 April 1994) kry die N.P. net
   meer as 20% van die stemme en word saam met ander partye lid van die
   Regering van Nasionale Eenheid.
   Marthinus van Schalkwyk
   Marthinus van Schalkwyk

Leiers

     * Genl. J.B.M. Hertzog (1914-1934)
     * Dr. D.F. Malan (1934-1953)
     * Adv. J.G. Strijdom (1953-1958)
     * Dr. H.F. Verwoerd (1958-1966)
     * B.J. Vorster (1966-1978)
     * P.W. Botha (1978-1989)
     * F.W. de Klerk (1989-1997)
     * Marthinus van Schalkwyk (1997-2005) (in die Nuwe Nasionale Party)

   Kategorieë: Wikipedia:IP-beskerm • Apartheid • Voormalige politieke
   partye in Suid-Afrika

