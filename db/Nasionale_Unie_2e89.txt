Nasionale Unie


   Die Nasionale Unie was 'n politeke party in Suid-Afrika van ongeveer
   1960 tot 1962.

   In Januarie 1959 gee dr. Hendrik Frensch Verwoerd in die Parlement 'n
   uiteensetting van die Nasionale Party se verdere ontplooiing van die
   partybeleid ten opsigte van die gekleurde inwoners van die land. Tydens
   die sitting is belangrike nuwe apartheidswetgewing aanvaar wat verdere
   swaarkry vir sogenaamde "nie-blankes" in die hand gewerk het. Een van
   die nuwe wette het bepaal dat sit verteenwoordiging in die
   Unie-Volksraad en Senaat afgeskaf sou word.

   Japie Basson, wat van 1950 af die Suidwes-Afrikaaanse kiesafdeling
   Namib verteenwoordig het, kom in hewige opstand teen die partyleierskap
   nadat hy al vroeër uitlatings gemaak het wat hom in stryd met die party
   se verkrampte leierskap gebring het. Hy weier om kop te gee en word uit
   die party geskors, maar behou ingevolge die wette van destyds sy setel
   en neem daarom sitplek in op die opposisiebanke.

   Op 30 April 1960 stig hy saam met die oudregter, hoofregter van die
   Unie van 1957 tot 1959 en bekroonde skrywer Henry Fagan die Nasionale
   Unie. Fagan was van 1933 tot 1943 'n Unie-Volksraadslid van die
   Verenigde Party, en word toe verkies tot N.U.-leier, met Fagan as
   parlementêre leier.

   Die Nasionale Unie het in die verkiesing van 18 Oktober 1961 12
   kandidate gestel en 5,9% van die stemme gekry. Net Basson het die paal
   gehaal, in Bezuidenhout, 'n kiesafdeling wat hy tot 1980 sou
   verteenwoordig. Toe dit vir die partyleiding duidelik word dat die
   party dit moeilik sou vind om 'n staanplek in die politiek te kry naas
   die twee groot partye, het die N.U. op 19 Junie met die Verenigde Party
   saamgesmelt.

[wysig] Bronne

     * Mostert, J.P.C., Politieke Partye in Suid-Afrika, Instituut vir
       Eietydse Geskiedenis, U.O.V.S., Bloemfontein, 1986.

   Kategorie: Voormalige politieke partye in Suid-Afrika

