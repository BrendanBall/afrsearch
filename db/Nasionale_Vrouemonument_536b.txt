Nasionale Vrouemonument


   Die Nasionale Vrouemonument in Bloemfontein is 'n monument ter
   herinnering aan die tragedie van ontbering wat vroue en kinders getref
   het tydens die Tweede Vryheidsoorlog. Ongeveer 27 000 Boere vroue en
   -kinders het tydens die oorlog in Britse konsentrasiekampe gesterf.

   Die ontwerp van die monument is gedoen deur Frans Soff en die
   beeldhouwerk deur Anton van Wouw. Emily Hobhouse het die sentrale
   beeldegroep geskets. Hierdie beeldegroep verleen uiting aan die
   persoonlike belewenis van Emily Hobhouse op 15 Mei 1901, verbonde aan
   ‘n toneel van gebroke vroue en 'n sterwende kind in die
   Springfontein-konsentrasiekamp.

   Die beeld is onthul op 16 Desember 1913, tydens 'n geleentheid waar
   sowat 20 000 mense vanoor die hele Suid-Afrika saamgetrek het om die
   verrigtinge te volg.

   Inhoud

        * 1 Ontstaan
             + 1.1 Loodskomitee
             + 1.2 Befondsing
             + 1.3 Teenstand
        * 2 Ligging
        * 3 Uitleg van die monument
             + 3.1 Beeldegroep
             + 3.2 Betekenis
        * 4 Gebruike by die monument
        * 5 Grafte by die monument
             + 5.1 Latere verwikkeling
        * 6 Falliese simbool
        * 7 Ander instellings
        * 8 Bronne en eksterne skakels

[wysig] Ontstaan

   Die gedagte om 'n monument op te rig, is uitgespreek deur M.T. Steyn,
   destydse president van die Vrystaatse Republiek, tydens mediese
   behandeling in Europa na afloop van die Tweede Vryheidsoorlog. Sy vrou,
   Tibbie Steyn, het hierin gedeel, veral omdat sy 'n aantal familie en
   vriende wat in konsentrasiekampe aangehou is, aan die dood afgestaan
   het. Sy had ook 'n noue verbintenis met Emily Hobhouse.

[wysig] Loodskomitee

   Terug in Suid-Afrika het Steyn die gedagte verder gevoer. Sy
   loodskomitee het 'n praktiese alternatief bedink, naamlik om 'n skool
   of hospitaal op te rig. Steyn se standpunt was dat die hoë koste van
   bedryf van so 'n alternatief die monumentmotief moontlik sal stroop van
   die element van inspirasie wat eerstens tot die oprigting daarvan
   aanleiding moes gee. Verdere konsultasie met verskeie
   Afrikanerorganisasies lei tot die besluit om 'n monument op te rig ter
   herdenking aan vroue, moeders en kinders wat gedurende die oorlog
   gesterf het.

[wysig] Befondsing

   Nadat Steyn se loodswerk suksesvol verloop en deur sy komitee aanvaar
   is, het die koste met 'n teikenbedrag van £10 000 prioriteit geniet.
   Die komitee het die openbare belangstelling geprikkel en kollektelyste
   ingestel. Versoeke tot bydraes is gerig aan kerke, kulturele en
   vroue-organisasies. Bydraes is ontvang van alle lae van die
   Afrikanerbevolking en Steyn het persoonlik ontvangs van elke bydrae
   erken. Na verloop van 4 jaar tot 1911 is die bedrag byeengebring en kon
   uitvoering aan die werk begin.

[wysig] Teenstand

   In 1912 is oprigting van die monument langdurig voorafgegaan deur
   uitgesproke bedenkinge onder oorwegend Engelssprekende lede van die
   Bloemfontein stadsraad, naamlik dat dit negatief sou reflekteer op
   Groot Brittanje en by implikasie op plaaslike inwoners van die
   Vrystaatse hoofstad, wat die Britse oorlogpoging teen Suid-Afrika
   gesteun het. Nadat heftige debat oor hierdie gevoeligheid gevoer is, is
   toestemming uiteindelik tog verleen en kon oprigting voortgaan.

   Hierdie gebeure is gevolg deur tweespalt in Afrikanergeledere, vroeg in
   1913, die jaar waarin die monument onthul sou word. Eerste minister
   Louis Botha het 'n sentrale rol vervul in die poging om verskeie
   groepering na die oorlog in versoening te bring met Brittanje. Botha
   het ook reeds in 1907 in destydse Transvaal teenstand uitgespreek dat
   die saak ter oprigting van 'n Vrouemonument tydens politieke
   byeenkomste bevorder is. Hy was begaan oor die skadelike uitwerking wat
   gedenkwaardighede verbonde aan konsentrasiekampe op versoeningspolitiek
   sou hê.

   Hierdie verwikkelinge is merkwaardig met inagneming van die uitwerking
   wat dit gehad het op die oprigting, onthulling en status van die
   monument. Wat aanvanklik as 'n nasionale gebeurtenis bestempel is, is
   skielik gehul in omstredenheid op plaaslike vlak, maar met uitwerking
   op die nasionale front. Selfs Emily Hobhouse moes toetree met 'n
   pleidooi dat die strydbyl onder die 'Vrouwe-Monument' begrawe moes
   word.

[wysig] Ligging

   Die monument is sowat 3 kilometer suid van sentrale Bloemfontein
   opgerig. Teen die agtergrond van omliggende heuwels smelt die
   konstruksie goed saam met 'n landelikheid wat onderliggend is tot die
   tuiste en bedrywighede van die destydse boere-samelewing. Die monument
   het oor die plat Vrystaatse omgewing en omliggende koppies gewaak. Uit
   'n liriese oogpunt sou gesê kon word dat die monument 'n veelseggende
   boodskap aan sy omgewing uitstuur.

   Sedertdien het uitbreiding die omgewing van die monument verstedelik,
   maar is 'n oopte behou waarbinne die infrastruktuur van die terrein ‘n
   landelikheid verteenwoordig. Die terrein word begrens deur Monumentweg
   en Curielaan.

[wysig] Uitleg van die monument

   'n Sirkelvormige beskutting (skermmuur) omring die monument wat aan die
   voet van 'n gedenknaald, wat 35 meter hoog strek, aangebring is.

[wysig] Beeldegroep

   Die beeldegroep bestaan uit 'n vrou sonder kappie, met haar uitgeteerde
   sterwende kind op haar skoot. 'n Tweede vrou tuur na die verte, terwyl
   sy die Here aanroep om die tragedie te aanskou.

   Die inspirasie vir hierdie toneel is op aangrypende wyse deur Emily
   Hobhouse beskryf, deur te verwys na die toneel in Springfontein waar
   die moeder nie na haar sterwende kind kyk nie, maar 'n smart beleef wat
   verder was as alle trane. 'n Tweede boodskap spreek uit hierdie vrou se
   oë: haar kind is dood, maar sy sal nie geheel en al uitsterwe nie, haar
   volk sal nie uitgeroei word nie.

   Hobhouse ('n vrou van vele talente en bekwaamhede) het Van Wouw as
   beeldhouer nie hoog geag nie en kritiek uitgespreek op die eindproduk.
   Die beelde het volgens haar nie reg laat geskied aan die jammerlike
   toneel wat dit bedoel was om te verbeeld nie. Sy verwys na die
   kinderbeeld wat slaap, eerder as om dodelik siek te wees.

[wysig] Betekenis

   Die Vrouemonument het groot aftrek geniet, maar is uiteindelik oorskadu
   deur die aanskoulike Voortrekkermonument wat as nasionale simbool 36
   jaar later op 16 Desember 1949 te Pretoria onthul is. Die
   Voortrekkermonument is onthul in die jaar nadat die Nasionale Party in
   1948 triomfantlik politieke beheer in Suid-Afrika verwerf het en het
   saamgeval met die eeufeesherdenking van die Groot Trek. Daarteenoor is
   die voorafgaande omstredenheid verbonde aan die oprigting en onthulling
   van die Vrouemonument deels rede vir die traagheid waarmee dit as
   nasionale monument erken word.

[wysig] Gebruike by die monument

   Die leerlinge van die C & N Meisieskool Oranje in Bloemfontein besoek
   jaarliks die monument om die nagedagtenis van president M.T. Steyn en
   historiese gebeure in herinnering te roep. Die besoek is per staptog
   vanaf die skool en strek oor 'n afstand van 10 kilometer. 'n
   Kranslegging by die graf van M. T .Steyn word gehou, en verskeie
   verrigtinge volg om die leerlinge bewus te maak van hul potensiaal om
   met deursettingsvermoë die tradisies van hul Afrikanervoorsate voort te
   sit as Christengelowiges en toekomstige leiers in die samelewing.

[wysig] Grafte by die monument

     * Pres M.T. Steyn 1916
     * Emily Hobhouse 1926
     * Generaal Christiaan de Wet 1922
     * Eerwaarde J.D. Kestell 1941
     * Tibbie Steyn 1955

[wysig] Latere verwikkeling

   Die estetiese aard van die monument het met verloop van tyd verbreed.
   Aanvanklik is die manlike geslag uitgesluit, maar met die begrafnis van
   M.T. Steyn aan die voet van die suil, is 'n nuwe tydvak van herdenking
   ingelui en is selfs ten dele 'n oorlogsherdenking aan die monument
   gekoppel. Tibbie Steyn het haar bekommernis uitgespreek oor die
   moontlikheid dat die gebied rondom die monument as begraafplaas vir
   Afrikanerhelde sou dien, omdat so 'n neiging die aanvanklike fokus op
   leed en sterftes van vroue en kinders sou verwater. In weerwil van haar
   eie wense, is Tibbie Steyn in 1955 op aandrang van dr D.F. Malan,
   destydse Eerste Minister tot 1954, in 'n graf langs haar man begrawe.
   Malan het sy aandrang gebaseer op die standpunt dat mev Steyn die
   laaste skakel was met die destydse Boererepublieke.

   Sedert die jare 1960 is verskeie aandenkings uit die Tweede
   Vryheidsoorlog op die terrein van die Vrouemonument aangebring. Dit het
   die indruk verder gevestig dat die monument 'n
   oorlogsherdenkingsterrein verteenwoordig. Kulturele instansies se
   bronne is aangewend om die omringende terrein in te rig met standbeelde
   wat burgers, wat opruk na die oorlog, krygsgevangenes en bittereinders,
   uitbeeld.

   Uit die aard van die saak is hierdie toevoegsels komplimenterend tot
   die wesensontstaan van 'n Vrouemonument, maar inderwaarheid bevestiging
   van die feit dat die fokus verskuif het.

[wysig] Falliese simbool

   Teenoor die beeldegroep met veelseggende simbole wat verwys na die
   lydsame vrou, sterwende kind en met spesifieke geskiedkundige
   ondertone, het moderne uitsprake ook onlangs in 2006 geneig om die
   monument tot falliese simbool te diskrediteer.
     * Volgens hierdie denkwyse is die estetiese aspek verbonde aan 'n
       historiese tragedie wat moet dien as inspirasie tot idealisme onder
       die nasate van 'n verslane boerevolk, ondergeskik gestel aan
       manlike chauvinisme wat aan die monument toegeskryf word.
     * Uiteindelik is enige denkrigting onder hierdie betrokke opskrif
       daaraan onderworpe dat 'n vrou in die persoon van Emily Hobhouse 'n
       prominente rol vervul het in die ontwerp van die monument. Hierdie
       feit slaan enige, veral simplistiese, stelling dat manlike
       oorlegpleging met beweerde ondergeskikstellende motiewe tot die
       ontstaan van die monument aanleiding gegee het, in die wind.

[wysig] Ander instellings

   Die Anglo-Boereoorlogmuseum is permanent gevestig op dieselfde perseel.

[wysig] Bronne en eksterne skakels

     * Albert Grundlingh, UNISA: The Making and Mutation of Meaning In
       Afrikaner Memory of the South African War
     * http://decampcourant.arkpark.net/springfontein.htm

   Kategorie: Tweede Vryheidsoorlog

