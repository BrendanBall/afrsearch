Natuurbewaring


   Natuurbewaring behels veral die pogings om niks wat in die natuur
   bestaan, verlore te laat gaan nie - veral nie vanweë die aktiwiteite
   van die mens nie. Só 'n poging omvat alle natuurlike hulpbronne in die
   litosfeer, hidrosfeer en atmosfeer en alle lewende organismes wat
   daartoe meehelp om die balans te bewaar. Verstandige, korrekte en
   oordeelkundige bewarings- en benuttingsmetodes is dus van die
   allergrootste belang in natuurbewaring.

   Die hoofdoel van natuurbewaring is dan ook om voorsiening te maak vir
   die sorgvuldige bewaring en die oordeelkundige benutting van fauna,
   flora en natuurlike hulpbronne tot voordeel van huidige en toekomstige
   geslagte. Baie provinsiale, streeks- en munisipale organisasies dra ook
   ruim tot die bewaring van natuurerfenis by. Vandag is daar egter min
   ongeskonde omgewings wat oorbly - oral is die mens se stempel van
   vernietiging duidelik afgedruk.

   Menslike oorbevolking en alles wat daarmee gepaard gaan, is waarskynlik
   die grootste bedreiging vir sinvolle natuurbewaring. Die
   wêreldbevolking van oor die 6,5 biljoen mense bring baie ernstige
   probleme mee. Teen die tempo waarteen die bevolking groei, sal daar
   teen 2400 net ongeveer een vierkante meter grond per persoon beskikbaar
   wees. Terselfdertyd is dit noodsaaklik om te onthou dat natuurlike
   hulpbronne nie onuitputbaar is nie.

   In sy boek Ekologie - beginsels en toepassings stel professor Ryke dit
   só: "In die wêreld van vandag hou die mens se groot probleme dus
   verband met die drie B's: besoedeling, bevolkingsgroei en
   behoeftigheid." Die basiese doelstelling van elkeen behoort dus altyd
   te wees om alle hulpbronne só te bewaar en te benut dat daar steeds 'n
   voldoende voorraadvloei sal wees vir latere generasies.

   Inhoud

        * 1 Bewaring van natuurlike hulpbronne
        * 2 Wildbewaring
             + 2.1 Vereistes vir doeltreffende wildbewaring
        * 3 Bronne

[wysig] Bewaring van natuurlike hulpbronne

   Die natuur self bied die antwoord hier. Siklisering van voedingstowwe
   kan in 'n groot mate die totale uitputting van hulpbronne voorkom. Die
   belangrikheid van die waterkringloop, suurstofkringloop,
   stikstofkringloop, koolstofkringloop, en talle ander kringlope in die
   natuur kan nooit oorbeklemtoon word nie. Ook die herbenutting van talle
   stowwe is belangrik vir die mens se voortbestaan. Water, yster, papier,
   glas, aluminium, olie, koper, tin, lood, om maar 'n paar te noem, kan
   almal herbenut word. Met doeltreffende herbenutting, sorgvuldige
   bewaring en beperkte gebruik sal die beskikbare bronne hopelik langer
   aan die groeiende behoeftes van die mens kan voorsien.

[wysig] Wildbewaring

   Daar is 'n toenemende belangstelling by die algemene publiek in
   wildbewaring.

[wysig] Vereistes vir doeltreffende wildbewaring

     * Die voorsiening van geskikte habitat, dit wil sê 'n beskermde
       omgewing met voldoende natuurlike voedsel vir die aangewese diere,
       genoeg natuurlike waterbronne (of watervoorsiening) en goeie
       skuiling waar die diere kan broei en skuil.
     * Besoedelingsbeheer, veral ten opsigte van waterbronne en ook
       riviere en strome wat bronne in die bewaringsgebied voed. Bottels
       en blikke wat wild kan beseer, mag nie rondgestrooi word nie.
     * Doeltreffende beheer van bos- en veldbrande in die bewaringsgebied.
       Beheerde brande is van tyd tot tyd nodig om beter weiding te
       verseker en bosindringing te beheer.
     * Beheerde uitdunning van bevolkings wat berus op navorsing. Hierdeur
       word voorkom dat die drakrag van die beskikbare weidingsgebied
       oorskry word. Wildsensusopnames hou ten nouste hiermee verband. Die
       handhawings van die korrekte bevolkingsdigtheid asook die beste
       moontlike balans tussen vervaardigers (herbivoor) en verbruikers
       (predatoor), verg ingewikkelde, langdurige wetenskaplike navorsing.
     * Spesiale wildteelplase waar skaars wild in gunstige omstandighede
       geteel kan word ten einde bedreigde spesies teen uitwissing te
       vrywaar.
     * Beheerprogramme om siektedraende organismes te beheer, byvoorbeeld
       die tsetsevlieg.

[wysig] Bronne

     * Senior Biologie, Du Toit, Van Rensburg, Du Toit, Botha, Van der
       Merwe, Volschenk, Van der Westhuyzen, De Kock, Niebuhr. Nasionale
       Opvoedkundige Uitgewery Beperk, 1989.

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Saadjies • Besoedeling

