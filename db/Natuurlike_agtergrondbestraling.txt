Natuurlike agtergrondbestraling


   Natuurlike agtergrondbestraling kom van twee primêre bronne, naamlik
   kosmiese bestraling en aardse bronne. Die wêreldwye gemiddelde
   agtergrondbestralingsdosis vir ‘n mens is ongeveer 2,4 millisievert
   (mSv) per jaar. Hierdie blootstelling is meestal afkomstig van kosmiese
   bestraling en natuurlike isotope op die aarde. Hierdie blootstelling is
   baie meer as die blootstelling aan mensgemaakte agtergrondbestraling.
   Die gemiddelde blootstelling aan mensgemaakte bestraling per persoon in
   die jaar 2000 was ongeveer 0,01 mSv per jaar, afkomstig vanaf
   historiese kernwapentoetse, kernongelukke en hantering in die
   kernindustrie. Natuurlike bestraling is selfs meer as die gemiddelde
   blootstelling aan mediese toetse, wat tussen 0,04 tot 1 mSv per jaar
   veroorsaak. Ou steenkool-aangedrewe kragstasies is een van die grootste
   mensgemaakte bronne van agtergrondbestraling.

   Die vlak van natuurlike agtergrondbestraling wissel van gebied tot
   gebied, en in sommige areas is dit veel hoër as in ander. Areas met hoë
   agtergrond bestraling sluit in Ramsar in Iran, Guarapari in Brasilië,
   Kerale in Indië, en Jangjiang in Sjina. In Ramsar is ‘n jaarlikse
   spitsdosis van 260 mSv al aangemeld.
   Kategorieë: Chemie • Kernfisika

