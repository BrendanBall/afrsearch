Natuurlike plaagbeheer


   Natuurlike plaagbeheer is een van die alternatiewe vir die spuit van
   gifstowwe om plae te beheer. Dit word reeds suksesvol op verskeie
   uitheemse plante toegepas wat peste geraak het. Hakea word bestry deur
   twee saadvretende insekte, 'n saadkalander wat die jong sade aanval en
   'n saadmot wat ryp sade vreet. 'n Blomkalander wat die blommer
   vernietig, is ook ingevoer om saadvervaardiging hok te slaan. Ander
   voorbeelde van biokontrole is die langblaarwattel wat deur middel van
   'n perdeby bestry word wat haar eiers in die jong bloeisels lê. In
   plaas van blomme en sade vorm daar dan kankeragtige groeisels wat die
   plant se takke laat vrek. Die enkele sade wat nog vorm, word deur 'n
   kalander vernietig. Dié twee biokontrolemiddele is só suksesvol dat
   minder as 1% van die sade voortplant. Swarthout, rooikrans en
   swartwattel word ook met groeiende sukses bekamp deur kalanders wat hul
   sade aanval, terwyl biokontrole doeltreffend toegepas word op
   waterslaai en hiasinte.

   Wat die beheer van dierepeste betref, is daar ook voorbeelde van
   biokontrole. Só is renostervoëls weer in dele van die Krugerwildtuin
   hervestig, waar hulle help om bosluise onder beheer te hou. In plekke
   waar voedsel geberg word, is rotte altyd 'n probleem en is dit
   uiteraard onwenslik om gifstowwe te gebruik omdat dit die voedsel kan
   kontamineer. By heelwat sulke bergingsfasiliteite is uile in die skure
   en silo's gevestig om op natuurlike en gratis wyse van die rotte
   ontslae te raak.
   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorie: Saadjies

