Natuurlike seleksie


   Natuurlike seleksie is 'n verskynsel in die natuur waar sekere
   voordelige evolusionêre kenmerke aan organismes deur middel van
   voortplanting bó die kenmerke van ander organismes gekeur word, en dus
   mettertyd 'n groterwordende prominentheid handhaaf. Elke populasie
   bestaan uit baie individue. Alhoewel die individue baie ooreenkomste
   kan vertoon, is hulle, met weinig uitsonderinge, nooit presies eenders
   nie. Sommige individue kan kenmerke hê wat hulle 'n beter kans op
   voortbestaan bied as ander. Hierdie kenmerke kan deur oorerwing al hoe
   meer prominent word, met ander woorde die populasie ontwikkel kenmerke
   wat dit 'n beter kans op voortbestaan bied. Hierdie verskynsel word
   natuurlike seleksie genoem. Natuurlike seleksie berus hoofsaaklik op
   oorproduksie, gedurige kompetisie, variasies, behoud van die geskikste
   en oorerwing.

   Natuurlike seleksie is veral opvallend wanneer daar 'n verandering in
   'n habitat intree. Só 'n verandering kan skielik of geleidelik wees. 'n
   Voorbeeld van 'n skielike verandering is wanneer 'n insektedoder in 'n
   habitat gebruik word, en 'n voorbeeld van 'n geleidelike verandering is
   wanneer 'n nuwe ystydperk aanvang neem. Die invidue met aanpassings en
   variasies wat hulle in die veranderende toestande 'n beter kans op
   oorlewing as hul mede-individue gee, sal die verandering oorleef en
   normaal in die veranderde toestande voortplant.

   Inhoud

        * 1 Oorproduksie
        * 2 Gedurige kompetisie
        * 3 Variasies
        * 4 Behoud van die geskikste
        * 5 Oorerwing
        * 6 Onnatuurlike seleksie

[wysig] Oorproduksie

   Oorproduksie is wanneer meer afstammelinge gebore word as wat daar
   voort kan bestaan. Dit is die geval by 'n varingplant wat jaarliks
   50 miljoen spore kan produseer. Indien elke spoor aan 'n varingplant
   oorsprong sou gee, sou varingplante binne 'n tydperk van twee tot drie
   jaar 'n oppervlakte van 'n land soos Suid-Afrika kon bedek. Die meeste
   spore bereik egter nooit wasdom nie.

[wysig] Gedurige kompetisie

   Gedurige kompetisie tussen die individue word veroorsaak wanneer hul
   behoeftes aan voedsel, water, lug, lig, warmte en ruimte eenders is.
   Dit bring mee dat slegs 'n beperkte aantal individue wasdom bereik.

[wysig] Variasies

   Individue van dieselfde soort vertoon baie van dieselfde kenmerke.
   Variasies tussen individue van dieselfde spesies maak natuurlike
   seleksie moontlik.

[wysig] Behoud van die geskikste

   'n Voorbeeld waar hierdie meganisme toegepas word, is by sade waar daar
   soorte is wat van wind afhanklik is vir verspreiding. Die sade wat die
   beste aangepas is by windverspreiding, word versprei na plekke waar
   ontkieming, groei en saadvorming gunstiger is. Dit sal byvoorbeeld
   gebeur met sade wat effens groter valskerms het of 'n beter
   sweefstruktuur besit.

[wysig] Oorerwing

   As die ouers van 'n bepaalde soort wasdom bereik en voortplant omdat
   hulle besonder geskik is, sal die nakomelinge wat hierdie bepaalde
   kenmerke erf, vanselfsprekend die beste kans op voortbestaan hê.

[wysig] Onnatuurlike seleksie

   Seleksie kan ook op 'n onnatuurlike wyse plaasvind, soos wanneer die
   mens - byvoorbeeld deur domestikasie - ingryp in die lewens van sommige
   individue van 'n soort plant of dier. As die mens nog bowen dít ook die
   manier bepaal waarom hierdie individue voortplant, sal dit lei tot veel
   sneller veranderinge. Op hierdie manier het daar in slegs enkele
   honderde jare vele honderasse ontstaan. 'n Onlangse ontwikkeling is
   genetiese manipulasie, waarmee daar regstreeks met die oorerflike
   materiaal van die organisme ingegryp word.
   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Saadjies • Biologie

