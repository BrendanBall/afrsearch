Nauru


   Die ligging van Nauru
   Die ligging van Nauru

   Die Republiek van Nauru (amptelik: Republic of Nauru, Republik Naoero)
   is 'n klein eilandstaat in Australasië, suid van die ewenaar. Die
   koraaleiland van 22 km² is deur fosfaatmynbou erg verwoes, en
   fosfaatreserwes is nou byna uitgeput. Nauru, wat jare gelede een van
   die welvarendste nasies wêreldwyd was, kon die bates van die
   fosfaatmynbou nie winsgewend belê nie en is vandag weer een van die
   ontwikkelende lande. Die eiland het sowat 13 000 inwoners. Engels en
   Nauruaans is die twee amptelike tale, die Australiese dollar is die
   amptelike geldeenheid. Klein hoeveelhede fosfaat, piesangs en
   kokosprodukte is die hoofsaaklike uitvoerprodukte. Australië se
   ambassades neem die diplomatieke verteenwoordiging vir Nauru in die
   buiteland waar.

[wysig] Geografie en klimaat

   Nauru bestaan uit net een atol van sowat 22 km² met 'n omvang van 19 km
   en 'n middellyn van 6 km. Die eiland lê slegs 51 km suid van die
   ewenaar, halfweg tussen Honolulu en Sydney. Die eiland se kuslyn word
   hoofsaaklik deur 'n sandstrand gevorm. 'n Binnelandse landbougordel van
   enkele honderd meter breedte lewer piesangs, pynappels, kokospalms en
   groente op. 'n Plato van rotse vorm die hartland van Nauru, waar
   fosfaat in oop myne ontgin word. Die mynbou laat 'n verwoeste landskap
   agter.

   Nauru se klimaat is tropies, met 'n gemiddelde temperatuur van 27.5° C
   en 'n gemiddelde reënval van 1 500 mm (met uiterstes tussen sowat 100
   en 4 500 mm). Die reënseisoen tussen November en Februarie gaan gepaard
   met 'n hoë lugvogtigheid van tot by 85%.
   Satellietfoto van Nauru
   Satellietfoto van Nauru

[wysig] Bevolking

   Van die sowat 13 000 inwoners (2005) is slegs sowat die helfte inheemse
   Nauruers. Die res is Europese en Sjinese werknemers betrokke by die
   fosfaatmynbou en mense van ander eilande in die Suidelike Stille
   Oseaan, veral van Kiribati en Tuvalu. Die inwoners is hoofsaaklik
   Protestante, sowat 30% is Rooms-Katoliek. Die groot welvaart, wat die
   Nauruers danksy die fosfaatmynbou dekades lank kon geniet, het ook 'n
   nadelige invloed op die gesondheid van die bevolking, waarvan sowat 30%
   nou diabeet lyers is.

[wysig] Geskiedenis

   Die geskiedenis van die eerste menslike nedersettings is tans nie
   bekend nie. Waarskynlik is skipbreukelinge die eerste bewoners van die
   eiland. Die eerste Europese ontdekker van Nauru is die Engelse kaptein
   John Fearn wat hier in die jaar 1798 voet aan wal sit. Hy noem dit
   vanweë sy natuurskoon Pleasant Island (die Mooie Eiland), en eers sowat
   negentig jaar later word hierdie naam ten gunste van Nauru verander.
   Vanaf 1830 doen walvisvaarders gereeld by Nauru aan om vars proviand te
   kry, en saam met hulle kom ontvlugte strafgevangenes en deserteurs na
   die eiland om hier 'n bestaan as strandgoedjagters te vind.

   In die sewentigerjare van die 19de eeu stig Duitse handelaars die
   eerste handelsposte; hulle slaag daarin om Nauru in die jaar 1888 by
   die Duitse protektoraat van die Marshall-eilande te laat inlyf. Duitse
   en Amerikaanse sendelinge begin in 1899 met die kerstening van die
   inwoners.

   Met die ontdekking van Nauru se ryke fosfaat-afsettings in 1900 begin
   'n nuwe tydperk op die eiland. Die Duitsers en Britte stig in 1906 'n
   maatskappy wat met die fosfaatmynbou begin. Die inheemse bevolking baat
   baie min van hierdie ekonomiese aktiwiteite, en die swaar werk in die
   myne word deur buitelanders, veral Gilbert-eilanders en Sjinese,
   gedoen.

   In 1914 word Nauru 'n mandaatgebied van die Volkerebond; Australiese
   troepe beset die eiland. Australië is volgens 'n ooreenkoms met die
   Verenigde Koninkryk en Nieu-Seeland verantwoordelik vir die
   administrasie van Nauru. Ook tydens die Tweede Wêreldoorlog beset
   vreemde troepe die eiland. Die Japanners land op die eiland, terwyl
   Duitse oorlogskepe dit al vroeër onder vuur geneem het. Naastenby die
   hele bevolking word as dwangarbeiders na die Karoline-eilande geneem,
   waar een derde van hulle beswyk. Die oorlewendes keer in 1946 terug.

   Op 31 Januarie 1968 verkry Nauru, wat destyds die kleinste republiek
   wêreldwyd is, onafhanklikheid en word 'n spesiale lid van die Britse
   Statebond. Die fosfaatmynboumaatskappy word in 1970 genasionaliseer. In
   1993 sluit Nauru en Australië 'n ooreenkoms wat Nauru AUS$ 107 miljoen
   skadevergoeding vir ekologiese verwoesting ingevolge die fosfaatmynbou
   toeken. In 1999 word Nauru 'n lid van die Verenigde Nasies en 'n gewone
   lid van die Britse Statebond. Vandag huisves Nauru volgens 'n
   ooreenkoms met Australië 'n vlugtelingekamp vir asielsoekers wat nog
   geen verblyfsvergunning gekry het nie; die reëling is deel van
   Australië se "Pasifiese oplossing" vir die asielprobleem.

                         Lande en gebiede in Oseanië
   Australië | Amerikaans-Samoa | Bakereiland | Cookeilande | Oos-Timor |
      Fidji | Frans-Polynesië | Guam | Howlandeiland | Jarviseiland |
          Johnstonatol | Kingmanriff | Kiribati | Marshalleilande |
   Verbonde State van Mikronesië | Midway Atoll | Nauru | Nieu-Caledonia |
   Nieu-Seeland | Niue | Norfolkeiland | Noordelike-Marianaeilande | Palau
   | Palmyra-atol | Papoea-Nieu-Guinee | Pitcairn | Samoa | Solomoneilande
    | Tokelau | Tonga | Tuvalu | Vanuatu | Wallis-en-Futuna | Wake-eiland

   Kategorieë: Eilande • Lande

