Ndebeles


[wysig] Geskiedenis

   Die Ndebele word tradisioneel verdeel in die Noord- en Suid-Ndebele.
   Die groep waarna vandag gewoonlik verwys word as Ndebele is die
   Suid-Ndebele, wat bestaan uit die Ndzundza- (die koninklikes) en
   Manale-stamgroepe. Die hoëveld van die Limpopo-provinsie (voorheen
   Noordelike Provinsie) en Mpumalanga is die tuiste van KwaNdebele, of
   "Plek van die Ndebele". Hierdie mense word die kunstenaarsvolk genoem,
   hoofsaaklik omdat hulle artistieke uitdrukking gevind het in hul
   opvallende kleredrag, muurversierings en die oordadige kralewerk van
   hul kultuur. Hul bekende muurkuns, met die vrye hand en meestal deur
   vroue gedoen, weerspieël hul aangebore talent, toewyding aan kuns en
   dringende begeerte om hulle in kleur en ontwerp uit te druk. Grafiese
   elemente soos telefoonpale, motorvoertuie en geometriese vorms is
   bronne van inspirasie en word kleurvol uitgebeeld: diere, aan die ander
   kant, word selde uitgebeeld.

[wysig] Vandag

   Die presiese oorsprong van die skilderkuns is onbekend, maar
   Ndebele-vroue is vandag steeds trots op hierdie muurskilderye. Daar is
   ook geen besliste teorie oor hoe krale aan die Ndebele bekend gestel is
   nie. Kenmerkend van Ndebele-vroue is die wye ringe wat hulle om die
   nek, arms en bene dra. Hierdie koperringe, bekend as Dzilla, word slegs
   deur getroude vroue gedra en het 'n sterk tradisionele betekenis. 'n
   Ndebele-vrou se man gee haar die ringe - en hoe meer ringe die vrou
   vertoon, hoe ryker is haar man. Hierdie etniese tradisies, alhoewel
   effens veranderd weens Westerse invloed, maak nog steeds 'n groot deel
   van dié kunstenaarsvolk se kultuur uit.
   Kategorieë: Etniese groepe • Etniese groepe in Suid-Afrika • Inheemse
   volke van Afrika • Inheemse volke van Suider-Afrika

