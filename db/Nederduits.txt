Nederduits


   Die huidige Nederduitse taalgebied
   Die huidige Nederduitse taalgebied

   Die term Nederduits (in die Duitse taalkunde: Niederdeutsch;
   Nederduits: Nedderdüütsch of Plattdüütsch)), wat in die omgangstaal
   dikwels ook Platduits (Duits: Plattdeutsch) genoem word, verwys na die
   dialekte van Noord-Duitsland wat nie die Hoogduitse klankverskuiwing
   ondergaan het nie en vandag deur sowat 5,5 miljoen mense as 'n tweede
   taal naas Hoogduits gepraat word.^[1] Terwyl ook die Nedersaksiese
   dialekte van Noordoos-Nederland by Nederduits gereken word, bly die
   taalkundige klassifikasie van die Nederrynse dialekte omstrede.

   Die Nederduitse dialekte maak saam met die ander Duitse dialekte en die
   dialekte van Nederlands deel uit van die kontinuüm van kontinentale
   Wes-Germaanse dialekte. Nederduits toon daarnaas 'n aantal ooreenkomste
   met Engels (soos die uitspraak van water) en Fries.

   Mennoniete-gemeenskappe in Noord- en Suid-Amerika praat nog steeds
   Nederduitse dialekte wat as Plautdietsch bekend staan.

   Die term "Nederduits" het eers vanaf die vroeë moderne tydperk
   gebruiklik geword; tydens die Middeleeue is daar na Nederduits steeds
   as "Saksies" verwys.^[2] Vroeër is die term Nederduits dikwels ook in
   Nederland gebruik om na die Nederlandse taal te verwys (in teenstelling
   met Hoogduits, die huidige Duitse standaardtaal). Ook historiese
   Afrikaanse benamings soos Nederduits-Gereformeerde Kerk dateer uit
   hierdie tydperk en Nederduits is hier net 'n sinoniem vir "Nederlands".

   Inhoud

        * 1 Taalgeskiedenis
             + 1.1 Oudnederduits of Oudsaksies
             + 1.2 Middelnederduits
             + 1.3 Die agteruitgang van Nederduits
        * 2 Taalsosiologie
        * 3 Verwysings
        * 4 Bronne
             + 4.1 Taalgeskiedenis
             + 4.2 Die agteruitgang van Nederduits

[wysig] Taalgeskiedenis

[wysig] Oudnederduits of Oudsaksies

   Oudnederduits of Oudsaksies is die oudste taalvorm van Nederduits en
   die taal van die Germaanse stam van die Sakse, wat in taalhistoriese
   opsig verdeel word in
     * Vooroudsaksies wat tussen 150 n.C. en 1200 gepraat is, maar waarvan
       net enkele name bewaar gebly het;
     * Oudsaksies wat tussen 800 en 1100 as 'n belangrike skryftaal
       bestaan het en waarin die meeste tekste geskryf is; en
     * die periode tussen 1100 en 1200 waartydens die meeste dokumente in
       die destydse Duitse standaardtaal geskryf is.

   Die oorgang na Middelnederduits begin in die tydperk ná 1200. Die
   eerste verwysing na die Sakse dateer uit die jaar 150 toe Ptolemaios
   van Alexandrië sy bekende werk oor die destyds bekende wêreld geskryf
   het. Volgens hom was die westelike Holstein en drie eilande in die
   weste van die Elbemonding deur Sakse (Latyns: Saxones) bewoon. Daar is
   geen bronne wat die Sakse se uitbreiding oor die Elbegrens beskryf nie,
   en ons weet ook nie hoe die Sakse na hul eie taal verwys het nie.
   Antieke bronne gebruik net die Latynse term lingua saxonica. Die stam
   se naam is volgens Widukind (9de eeu) afgelei van die eensnedige swaard
   wat hulle gebruik het, die sax.

[wysig] Middelnederduits

   Aangesien die Hoogduitse gebiede slegs in die tydperk van die
   Staufer-dinastie omtrent 1200 oor 'n gemeenskaplike standaardtaal
   beskik het, het die agteruitgang van die Staufers in die loop van die
   13de eeu weer tot 'n herlewing van streektale gelei. In Noord-Duitsland
   het in hierdie periode, ondanks die Hoogduits-ingesteldheid van talle
   adellike hoofse digters, 'n Nederduitse standaardskryftaal met 'n
   aantal streeksvariante ontwikkel wat met die regswetenskaplike werke
   van Eike von Repgow (omtrent 1230) 'n vroeë hoogtepunt bereik het. Sy
   "Saksespieël" en sy "Saksiese Wêreldkroniek" het 'n beduidende invloed
   op die destydse Nederduits uitgeoefen.

   Die Middelnederduitse taal is veral danksy die politieke en ekonomiese
   magsuitbreiding van die Hanse, 'n bond van Noord-Duitse stede wat in
   die 14de en 15de eeu die handel in Noord-Europa oorheers het, as die
   verkeerstaal van die Noord- en Oosseegebied gevestig. Middelnederduits
   het sodoende selfs 'n groter rol gespeel as Middelhoogduits, soos
   byvoorbeeld uit die groot aantal Nederduitse leenwoorde in die
   Skandinawiese tale blyk.

   Middelnederduits was veral 'n handelstaal wat op die basis van die
   dialek van die hawestad Lübeck en sy Oosfaliese omgewing gevorm het,
   maar geleidelik as gevolg van die Hanse se handelsbetrekkinge ook
   Wesfaliese en Nederlandse trekke getoon het. Die verkeers- en
   regsbetrekkinge tussen die Hansestede was sterk genoeg om 'n wedersydse
   beïnvloeding en uiteindelik standardisering van alle Middelnederduitse
   variante te verseker, sodat Middelnederduits tot die ekonomiese
   verkeerstaal in die Europese gebiede tussen die Nederlandse grens en
   die Baltiese lande ontwikkel het.

   Met die ekonomiese agteruitgang van die Hanse het ook Middelnederduits
   sy taalkundige invloed geleidelik verloor. Belangrike Nederduitse
   leenwoorde in die huidige Hoogduitse standaardtaal sluit regsterme soos
   echt ("eg"), Gerücht ("gerug") en Pranger ("skandpaal, kaak"),
   handelsterme soos Stapel en ook die woord fett ("vet"), wat die
   oorspronklike Hoogduitse feist verdring het, in.

[wysig] Die agteruitgang van Nederduits

   Die Institut für Niederdeutsche Sprache (Nederduits: Institut för
   Nedderdüütsche Spraak) in Bremen se historiese Schnoorkwartier beywer
   hom vir die bewaring van die Nederduitse taal, literatuur en kultuur
   Die Institut für Niederdeutsche Sprache (Nederduits: Institut för
   Nedderdüütsche Spraak) in Bremen se historiese Schnoorkwartier beywer
   hom vir die bewaring van die Nederduitse taal, literatuur en kultuur

   In die 15de eeu is Nederduits as 'n spreektaal in toenemende mate
   verdring deur Oosmiddelduitse dialekte wat in noordelike rigting tot by
   Maagdenburg en Berlyn begin uitbrei het. Veral die opperklas in die
   stede het die voortou geneem by die omskakeling na Hoogduits: Volgens
   historiese oorlewerings het welvarende burgers in Halle omtrent 1470 al
   Hoogduits as hulle huistaal gepraat, terwyl Nederduits nog steeds die
   omgangstaal van die laer stande was. Tot by die 19de eeu was Hoog- en
   Nederduits mededingers in 'n soort taalstryd wat uiteindelik met die
   neerlaag van Nederduits geëindig het - die taal het slegs op die
   platteland nog 'n funksie as omgangstaal vervul en is derhalwe ook
   "Platduits" genoem.

   In die loop van die 16de eeu het Hoogduits grotendeels die skryftaal
   van burgerlike kantore en stedelike owerhede geword, en omtrent 1700 is
   daar by die meeste drukkerye geen noemenswaardige werke en dokumente in
   Nederduits meer vervaardig nie. Selfs die reformator Maarten Luther het
   moeite gedoen om Nederduits as die algemene standaardtaal van
   Noord-Duitsland te bewaar. Onder die leiding van Johannes Bugenhagen,
   'n boorling van Pommere, is in Wittenberg 'n Nederduitse Bybel
   uitgegee. Die meeste Nederduitse Bybeluitgawes is egter vanaf
   Hoogduitse tekste vertaal, en geeneen van hulle het die indrukwekkende
   gehalte van Luther se Nieuhoogduitse Bybelvertaling bereik nie. In 1621
   het die laaste Nederduitse Bybeluitgawe in Goslar verskyn.

   Die agteruitgang van Nederduits was onder meer te wyte aan
     * die Romeinse Reg - die Oppersaksiese variant van Hoogduits het
       reeds voor die Reformasie in die kantore van regsgeleerdes en
       advokate posgevat;
     * die Reformasie - Luther se Bybelvertaling was ook in
       Noord-Duitsland baie gewild;
     * die onderwysstelsel - Hoogduits was aanvanklik net 'n skoolvak, is
       egter geleidelik ook vir die onderwys van ander vakke soos
       koorgesang en skryf ingespan;
     * die voorkeur van digters - die ryke Middelnederduitse literatuur
       het sonder opvolgers gebly, en die meeste digters het by die
       literêre lewe van die Hoogduitse taalgebied aangesluit;
     * die gebrek aan selfbewussyn by die Nederduitse adel wat ook eerder
       die kulturele lewe van die suide as 'n voorbeeld geneem het sonder
       om die ontwikkeling van 'n eie Nederduitse tradisie te bevorder; en
     * die gebrek aan 'n sentrale politieke gesag in Noord-Duitsland wat
       as die basis van 'n Nederduitse kultuur sou kon gedien het.

[wysig] Taalsosiologie

   In die historiese Nederduitse taalgebied het Hoogduits al vroeg 'n
   belangrike rol as die taal van die stedelike en goed opgeleide
   bevolking begin speel.^[3] Dit was ook die medium van die onderwys en
   moes vanweë die groot verskil tusen Neder- en Hoogduits deur die meeste
   leerders aannvanklik soos 'n vreemde taal aangeleer word.

   Vandag word Nederduits veral nog as 'n plattelandse omgangs- en
   huistaal gebesig, maar vervul tans geen openbare funksies meer nie. Die
   stedelike bevolking - en hier veral die laer klasse - het hul eie
   kenmerkende omgangstaal ontwikkel wat elemente van Neder- en Hoogduits
   verenig.

[wysig] Verwysings

    1. ^ Webwerf van die Fakulteit Taalwetenskap en Literatuurwetenskap
       van die Universiteit van Bielefeld (Noordryn-Wesfale, Duitsland)
    2. ^ König, Werner: dtv-Atlas zur deutschen Sprache. 3. Auflage.
       München: Deutscher Taschenbuch Verlag 1979, bl. 57
    3. ^ König (1979), bl. 135

[wysig] Bronne

[wysig] Taalgeskiedenis

     * Institut für niederdeutsche Sprache (Bremen)
     * König, Werner: dtv-Atlas zur deutschen Sprache. München: Deutscher
       Tachenbuch Verlag 1979, bl. 77

[wysig] Die agteruitgang van Nederduits

     * König (1979), bl. 103

   Kategorie: Natuurlike taal

