Nederduitse Gereformeerde Kerk


   Die Nederduitse Gereformeerde Kerk is die oudste Kerk in Suid-Afrika en
   'n lid van die Nederduits Gereformeerde Kerkfamilie. Die NGK het in
   2007 1 158 gemeentes gehad in Suid-Afrika, Namibië, Zimbabwe, Zambië,
   Botswana en Londen geleë. Talle jonger kerke het reeds uit die
   sendingwerk van die NG Kerk gegroei soos Malawi, Nigerië en Portugal.

   Inhoud

        * 1 Geskiedenis
        * 2 Regeringstruktuur
        * 3 Stamland
        * 4 Bronnelys
        * 5 Sien ook

[wysig] Geskiedenis

   Deel van Jan van Riebeeck se opdrag was om sending onder die heidene te
   doen. Saam met lede van die Nederduitse Gereformeerde Kerk het hy as't
   ware die opening van die nedersetting met ’n gebed waargeneem. Die
   sieketrooster het baie godsdienstige pligte uitgevoer, terwyl die
   sakramente deur leraars op besoekende skepe bedien is. Die eerste vaste
   predikant was ds. Johan van Arckel.

   Op 18 Augustus 1665 word die eerste NG gemeente, Kaapstad, gestig. In
   die volgende jare groei die bevolking, eers met die aankoms van die
   Franse Hugenote en later deur die koms van die Britse Setlaars. Hierna
   vermeerder die gemeentes stelselmatig met die trek van nedersetters na
   die binneland. Met die opening van die eerste Sinode op 2 November 1824
   was daar reeds 14 gemeentes van die kerk.

   Kontak met die inheemse bevolking het ’n unieke geleentheid gebied vir
   sendingwerk en onderwys. Die kerk se bydrae is egter gekortwiek deur ’n
   tekort aan predikante en predikante vanaf Nederland en Skotland moes in
   hierdie tekort voorsien. Deur die Groot Trek in die laat dertigerjare
   van die 19de eeu, het ’n groot deel van die bevolking oor die
   noordelike grens (Oranjerivier) van die Kaapkolonie getrek na die
   gebiede wat later bekend sou staan as die Oranje-Vrystaat, Natal en
   Transvaal.

   Talle nuwe gemeentes het sodoende ontstaan en die behoefte aan
   predikante het toegeneem. Die golf van liberalisme wat oor Europa
   gespoel het, het die behoefte aan eie teologiese opleiding vir die NG
   Kerk gestimuleer en die eerste Teologiese Kweekskool word in 1859 op
   Stellenbosch gestig.

   Aanvanklik was die Kaapse Sinode die enigste sinode van die NG Kerk.
   Maar as gevolg van die liberale stryd en daaropvolgende hofsake is die
   sittingsreg van gemeentes buite die Kaapkolonie vanaf 1862 ingetrek en
   het eie sinodes vir die Oranje-Vrystaat (1864), Natal (1865) en
   Transvaal (1866) gevolg. Pogings tot vereniging van die sinodes het na
   Uniewording in 1910 misluk, maar in 1962 is hierdie pogings uiteindelik
   suksesvol met die totstandkoming van die Algemene Sinode van die NG
   Kerk.

   Tans is daar 1 158 gemeentes wat in Suid-Afrika, Namibië, Zimbabwe,
   Zambië, Botswana en selfs Londen geleë is. Talle jonger kerke het reeds
   uit die sendingwerk van die NG Kerk gegroei soos Malawi, Nigerië en
   Portugal.

   Oor die jare is ook pogings aangewend om kerkeenheid tussen die NG
   Kerk, die Nederduitsch Hervormde Kerk en die Gereformeerde Kerke in
   Suid-Afrika tot stand te bring.

   Na die herroeping van sy teologiese en morele steun aan apartheid in
   1986 en 1990, het die NG Kerk se ekumeniese betrekkinge grootliks
   uitgebrei sodat hy nou lid is van die Suid-Afrikaanse Raad van Kerke,
   die Gereformeerde Ekumeniese Raad en die Wêreldbond van Gereformeerde
   Kerke. Sedert 1994 het die momentum om vereniging met die Verenigende
   Gereformeerde Kerk in Suider-Afrika, die NG Kerk in Afrika en die
   Reformed Church in Africa toegeneem. Die NG Kerk het goeie verhoudings
   met die meeste kerke in Suid-Afrika.

   Weens 'n algemene afname in die Afrikaner-bevolking van Suid-Afrika en
   'n drasties dalende geboortesyfer, het lidmaattalle van die kerk ook
   afgeneem van byvoorbeeld sowat 960 000 belydende lidmate en 427 000
   dooplidmate in 1990 tot 890 000 belydende lidmate en 272 000
   dooplidmaate in 2007.

[wysig] Regeringstruktuur

   Verteenwoordigers van gemeentes word verteenwoordig in 'n ring, 'n
   groep ringe vorm 'n sinode. In 1962 is die volgende konstituerende
   kerke in sinodale verband van die Nederduitse Gereformeerde Kerk
   verenig: NG Kerk in Suid-Afrika (Kaapland), NG Kerk van Natal, NG Kerk
   in die Oranje-Vrystaat, NG Kerk van Transvaal en NG Kerk in
   Suidwes-Afrika. Midde-Afrika het in 1963 in die algemene sinodale
   verband van die NG Kerk as onafhanklike sinode ontstaan, maar in Julie
   2003, weens die daling in lidmaattalle tot sowat 1 300 in 14 gemeentes
   in Zimbabwe en een in Zambië, verenig met die Noordelike Sinode, die ou
   Noord-Transvaal, om net as enkele ring voort te bestaan. Tans bestaan
   die Algemene Sinode, wat elke vier jaar vergader, uit:
   Wes-en-Suid-Kaapland, [NG Kerk in Oos-Kaapland], Sinode van
   Noord-Kaapland, NG Kerk in KwaZulu-Natal, Sinode van Wes-Transvaal,
   Noordelike Sinode, NG Sinode Hoëveld, Sinode van Oos-Transvaal en
   Sinode van Namibië. Die huidige (2006) moderator is dr. Coenie Burger.

[wysig] Stamland

   Die Nederduits Gereformeerde Kerk het tydens die Tagtigjarige Oorlog
   (1568-1648) die amptelike staatskerk van die Republiek van die Sewe
   Verenigde Nederlande geword. In 1816 (na die stigting van die Koninkryk
   van Nederland) word die naam verander na Nederlandse Hervormde Kerk. Op
   1 Mei 2004 het die Nederlandse Hervormde Kerk opgegaan in die
   Protestantse Kerk in Nederland (PKN), wat na die samesmelting ongeveer
   2 miljoen lidmate het.

[wysig] Bronnelys

     * Kerkweb
     * Uit die Geskiedenis van 350 Jaar NG Kerk, deur Dr. G. v.d. Merwe
       (Red. Dr. B.A. Zuiddam)

[wysig] Sien ook

     * Nederduitsch Hervormde Kerk
     * Gereformeerde Kerk
     * Lys van eerste 100 NG gemeentes in Suid-Afrika

   Kategorie: Christendom

