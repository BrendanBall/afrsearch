Nederlands


   Nederlands
   Taalgebied : Nederland, België , Suriname, Aruba, Nederlandse Antille
   (die Nederlandse Antille bestaan uit Sint-Maarten, Sint-Eustatius,
   Saba, Bonaire en Curaçao), Indonesië, Suid-Afrika en Duitsland
   (grensgebiede). Ook groepe in Verenigde State van Amerika, Kanada,
   Australië en Nieu-Seeland. Daar is ook andere groepe emigrante
   wêreldwyd.
   Sprekers: Moedertaal: 23 miljoen
   Totaal: 28 miljoen^[verwysing benodig]
   Taalfamilies: Indo-Europees
     * Germaans
          + West-Germaans
               o Neder-Duits
               o Neder-Frankies
                    # Nederlands

   Dialekte:
     * Hollands
     * Brabants
     * Limburgs
     * Seeuws
     * Vlaams
     * etc.

   Kreole:
     * Berbice
     * Skepi
     * Petjoh
     * Afrikaans (halfkreool)
     * en andere


   Amptelike status
   Ampstaal : Nederland, België (Vlaandere en Brussel), Aruba, Nederlandse
   Antille (St.-Maarten, St.-Eustatius, Saba, Bonaire, Curaçao), Suriname
   en in die Europese Unie.

   * Tot 1925 naas Engels in Suid-Afrika (volledig vervang deur Afrikaans)
   * Tot 1949 in Nederlands-Indië
   * Tot 1960 in Belgies Kongo
   Taalbeheer : Nederlandse Taalunie
   Rank: 37
   Kodes
   ISO 639-1 : nl
   ISO 639-2 : nld (B)

   Nederlands is 'n Wes-Germaanse taal wat deur omtrent 23 miljoen
   moedertaalsprekers in die wêreld gepraat word. Die totale aantal
   sprekers word geskat op omtrent 28 miljoen. Behalwe dat Nederlands die
   amptelike taal van Nederland is, is dit ook 'n amptelike taal in België
   (amptelike taal van die Belgiese deelstaat Vlaandere en naas Frans is
   Nederlands ook een van die twee amptelike tale in die Brusselse
   Hoofstedelike deelstaat).

   In Frans-Vlaandere, 'n klein gebied in die noorde van Frankryk, word
   deur sommige mense nog Nederlandse dialekte as omgangstaal gepraat.
   Party mense verwys na hierdie dialekte liewer as Wes-Vlaams, wat ook in
   die Belgiese provinsie Wes-Vlaandere gepraat word. Ook Nedersaksies (in
   Noordoos-Nederland en die aangrensende gebied in Duitsland) en Limburgs
   (in die Nederlandse en Belgiese provinsies Limburg) word deesdae
   dikwels beskou as van die verskillende tale wat in Nederland gepraat
   word.

   Verder is Nederlands die amptelike taal van die Suid-Amerikaanse land
   Suriname en die eiland Aruba en die Nederlandse Antille. Aruba en die
   Nederlandse Antille is dan ook Nederlandse kolonies. 'n Beraamde 95%
   van die Afrikaanse taal is van Nederlandse oorsprong.

   In Suidoos-Asië is kennis van die Nederlandse taal dikwels 'n
   voorvereiste vir die studie van die geskiedenis en die regswetenskappe
   van Indonesië. In Indonesië self is daar nog steeds heelwat ou mense
   wat Nederlands verstaan en/of kan praat. Van die mense praat die
   kenmerkende Petjoh; 'n gekreoliseerde vorm van Nederlands. Dit word ook
   onder ouer mense van gemengde Nederlandse en Indonesiese afkoms (die
   sogenaamde Indo's of Indische Nederlanders) in Nederland gepraat.

   In Noord-Amerika word teen die begin van die 20ste eeu nog wel
   Nederlands in 'n aantal dorpe gepraat; Nederlands dien dikwels as
   preektaal in die kerke, en daar verskyn ook Nederlandse koerante.
   Hierdie klein taalgemeenskappe is intussen verengels. Party van hierdie
   verengelste gemeenskappe -- soos in New Jersey en New York -- dateer
   van groepe mense wat in die sewentiende eeu soontoe getrek het (Bergen
   County, Ramapough) en hul dialekte het baie na Seeus (Zeeland se
   dialek) gelyk.

   Nederlands is egter nog steeds die huistaal van klein groepe immigrante
   in Kanada, Australië, Nieu-Seeland en die VSA, soos in Michigan
   (Holland, Overisel) en Iowa (Pella), wat van die 19de eeu stam.
   Nederlands is hierby 'n klein wêreldtaal.

   Die Nederlandse Taalunie sorg vir die behoud en die bevordering van die
   Nederlandse taal. Die lede is Nederland, België en Suriname. Die
   Taalunie het ook 'n spesiale band met Suid-Afrika en Indonesië, ofskoon
   hy nie Afrikaans as doel van aksie wil erken nie. Die onafhanklike en
   minder amptelike Genootschap Onze Taal speel egter wel 'n aktiewer rol
   in die bekendstelling en handhawing van Afrikaans.

   Nederlanders, Vlaminge, Surinamers, Antilliane en Afrikaners kan mekaar
   sonder enige moeite begryp. Afrikaans staan dikwels digter by die
   Nederlandse Standaardtaal as menige Nederlandse dialekte in Europa.
   Menige mense wil Afrikaans en Nederlands weer saamvoeg om op te tree
   teen die Engelse taal, wat steeds 'n meer oorheersende rol kry in
   Suid-Afrika en in die Nederlandse bedryfslewe.

   Inhoud

        * 1 Taalgeskiedenis
        * 2 Taalkundige terme
        * 3 Nederlands as kultuurtaal in Duitse gebiede
        * 4 Nederlands as vreemde taal
        * 5 Nederlandse dialekte
        * 6 Nederlandse Kreoolse tale
        * 7 Eksterne skakels
        * 8 Verwysings

[wysig] Taalgeskiedenis

   Nederlands is 'n Wes-Germaanse taal. Die oudste taalvorm is
   Oudnederfrankies of Wesnederfrankies, wat in die "Lae Lande" van die
   Frankiese Ryk ontwikkel, alhoewel die taal ook onder die invloed van
   Fries en Saksies kom. Met die uitbreiding van die Saliese of Wes-Franke
   na die gebied van die huidige Nederland en Vlaandere ontstaan reeds
   vanaf die vierde eeu 'n Germaanse taalgebied op Romeinse gebied, wat
   later met die verowering van Noord-Gallië (486) ook na die
   Romaanstalige gebiede van die suide uitgebrei word. Die kontak met die
   Wesfranke oefen 'n groot invloed op die ontwikkeling van die
   Noord-Franse taal, die langue d'oïl, uit en lei tot die taalkundige
   skeiding van die suide, wat met onder meer Oksitaans, die langue d'oc
   sy eie taalvorm en kultuur ontwikkel (oïl en oc is die sjibboletwoorde
   vir 'ja', onderskeidelik in Noord- en Suid-Frankryk).

   Die Indo-Europese taalwetenskap beskou Nederlands naas Nedersaksies en
   Oosnederduits as die westelike tak van die Nederduitse dialekgroep.
   Nederlands en die Nederduitse dialekte is nou verwant sodat sprekers
   van albei tale mekaar maklik kan verstaan. Nederduits is ook die taal
   waarin tydens die Tweede Vryheidsoorlog die politieke gesprekke tussen
   President Paulus "Oom" Kruger en die Duitse keiser Willem II plaasvind.
   Die Nederlandse taalgebied in Europa
   Die Nederlandse taalgebied in Europa

   In die 17de eeu is daar nog steeds inheemse bronne wat Nederlands by
   die Duitse taalgebied reken. Alhoewel Nederlands aanvanklik net soos
   Nederduits ondanks die klankverskuiwing nog nouverwant is aan Hoogduits
   en die Nederlandse dialekte geleidelik oorgaan na Nederduitse, is daar
   besondere omstandighede wat verseker dat Nederlands as 'n eie taalvorm
   kan ontwikkel.

   Anders as die yl bevolkte Nederduitse vlaktes is Nederland en veral
   Vlaandere reeds vanaf die middeleeue digbevolkte gebiede met 'n groot
   verstedelikte bevolking en 'n ryk kulturele lewe en literatuur in die
   landstaal. Daar is minder kontak met die Hoogduitse taalgebied,
   aangesien die suidelike Nederlande (veral Vlaandere) al vroeg hul eie
   identiteit en kultuur ontwikkel en na die noorde uitbrei. Ook die
   vryheidsoorlog teen die Spanjaarde en die afsonderlike godsdienstige
   ontwikkeling deur die uitbreiding van die calvinisme in die noorde skep
   'n klimaat wat die vorming van 'n eie nasionale bewussyn bevorder.

   Die oudste Nederlandse grammatika, die Twe-Spraack dateer uit die 16e
   eeu. Hierdie boek is 'n aanset om die volkstaal te ontwikkel tot 'n
   standaardtaal. Begin 17e eeu word 'n vertaling van die bybel na
   Nederlands begin. Hierdie vertaling is in 1635 gereed en omdat dit 'n
   boek is wat in die hele taalgebied versprei het, het dit taalkundig 'n
   belangrike invloed gehad op die standaardtaal; baie woorde en
   uitdrukkinge wat vandag in die standaardtaal aanwesig is, is
   oorspronklik afkomstig uit die Statenbybel.

   Die huidige Nederlandse standaardtaal berus op die Nederduitse
   skryftaal van die 17de eeu, waarby die woordeskat geleidelik met
   Brabantse en Hollandse vorme uitgebou is. 'n Ouer taalvorm is die
   verkeerstaal van die Hanse, wat vir die handel en wetenskap ontwikkel
   is en net soos in Noord-Duitsland ook eeue lank in Antwerpen, Brugge en
   Holland gebruik word.

   In teenstelling met die huidige Hoogduits bewaar Nederlands talle
   Ou-Duitse woordvorme soos oorlog, lenen, kiezen (vergelyk Duits
   Kurfürst en auserkoren) en verbazen. Nederlands is nie deur die
   Hoogduitse klankverskuiwing beïnvloed nie, waarby byvoorbeeld "t" tot
   "ss" en "z" (/ts/), "p" tot "f" en "pf" en "k" tot "ch" ontwikkel:
   Vergelyk Nederlands water met Duits Wasser, zout met Salz (/zalts/),
   kopen met kaufen, paard met Pferd en zoeken met suchen. Nederlands
   ondergaan ook party eie veranderings. In woorde soos zout (sout) het
   -al- of -ol- na -ou- verander.
   Die verspreiding van Nederlands (en Afrikaans)
   Die verspreiding van Nederlands (en Afrikaans)

   Aan die begin van die 19e eeu word begin met die standardisering van
   die spelling; die eerste spelling wat in groot gebruik raak is die
   spelling van Siegenbeek. Die spelling word nog verskeie male aangepas,
   waarna gestandardiseer word op die spelling van De Vries en Te Winkel,
   in 1864 in België en in 1883 in Nederland. Die spelling van De Vries en
   Te Winkel blyk dusdanig bruikbaar dat, alhoewel daar enkele
   moderniseringe was, hy vandag nog altyd gebruik word. Ook in die
   Afrikaanse spelling is nog baie elemente uit die spelling van De Vries
   & Te Winkel aanwesig.

   Danksy die kontak met die Franse taalgebied is daar vroeër 'n groot
   aantal woorde uit Frans ontleen, waarby die Franse taal nog steeds 'n
   invloed op die Nederlands van Vlaandere uitoefen. Die wedersydse
   beïnvloeding tussen Frans en Nederlands kan byvoorbeel gesien word in
   'n woord soos mitrailleur; hierdie Franse leenwoord het as basis die
   Franse mitraille, wat op sy beurt afkomstig is uit die Germaanse woord
   maitan, wat binne Nederlands geëvolueer het tot mijt. Vandag kom die
   meeste leenwoorde in Nederlands uit die Engelse taal.

   Die struktuur van die Nederlandse taal stem grotendeels ooreen met
   Nederduits, alhoewel die grammatika geleidelik vereenvoudig is. Die
   sinsbou is feitlik onveranderd.

[wysig] Taalkundige terme

   In die Middeleeue word die Nederlandse taal meesal Duuts of Diets
   genoem, wat eintlik "volkstaal" beteken ('diet' = volk) en ter
   onderskeiding van die Latynse taal van die kerk en die Frans van die
   adel dien.

   In sy gediftongeerde vorm Duits word hierdie term nog in die 17de eeu
   gebruik; later word na die Germaanse taal van die Nederlande as
   Nederduits verwys, in teenstelling met Opperduits (die Hoogduitse taal
   in Duitsland).

   Nederduits is vandag net die taalkundige term vir die dialekte van
   Noord-Duitsland, wat nie aan die Hoogduitse klankverskuiwing deelgeneem
   het nie. Die Engelse benaming vir Nederlands, Dutch, en ook die term
   "Nederduits" of "Nederduitsch" in die name van die drie Afrikaanse
   susterkerke van Suid-Afrika, herinner nog aan die ou benaming.

[wysig] Nederlands as kultuurtaal in Duitse gebiede

   Nederlandse en Vlaamse immigrante het hulle al in die 12de eeu in 'n
   aantal gebiede in Noord- en Sentraal-Duitsland gevestig, waaronder die
   streek tussen die Weser- en Elberiviermondings, in Oos-Holstein en
   veral in Brandenburg, Sakse en Thüringen. Dikwels is Nederlandse
   immigrante vanweë hulle vaardighede as ambagsmanne en kunstenaars, maar
   ook vir die bou van dyke en die kolonisasie van Oos-Duitse grensgebiede
   deur Duitse vorste uitgenodig. Enkele generasies lank het Nederlands as
   die skryf- en omgangstaal van hele dorpsgemeenskappe gedien, maar is
   uiteindelik deur Duits verdring. Klein invloede van Nederlands kan nog
   steeds in plaaslike Duitse dialekte aangewys word.

   In die 16de en 17de eeu het Nederlands nog eens 'n belangrike rol as
   kultuurtaal in Nederduitse gebiede gespeel. Reisende toneelgeselskappe
   uit Nederland het hulle opvoerings in Noord-Duitsland soms in
   Nederlands aangebied.^[1] In die Nederduitse en Pruisiese kusgebiede,
   veral in hawestede soos Eemden, Bremen, Hamburg, Lübeck, Rostock,
   Stettin, Danzig en Königsberg (tans Kaliningrad), het Nederlands
   daarnaas ook as korrespondensie- en verkeerstaal en in die
   Skandinawiese en Baltiese gebiede as die taal van die skeepvaart
   gedien. Nederlandse skeeps-, seemans- en navigasieterme is vanaf die
   "Goue Eeu" (omtrent 1650) tot by die 19de eeu ontleen. Vir die
   navigasie-onderwys in Hamburg is in die tydperk tussen 1749 en 1810
   Nederlandse vakboeke gebruik.^[2]

   Nederlands het sy grootste invloed vanaf die tydperk van die Reformasie
   tot by die eerste helfte van die 19de eeu op die Duitse gebiede langs
   die Nederlandse grens uitgeoefen - in Oos-Friesland, die graafskappe
   Bentheim, Lingen en Steinfurt, die gebiede Gronau, Gemen, Werth en
   Anholt, die hertogdomme Kleve, Geldern en Jülich, die graafskap Moers
   en die keurvorstelike Keulense gebied Rheinberg het Nederlands as
   inheemse of vreemde skryf-, onderwys- en kerktaal gedien. In gevalle
   waar die plaaslike Nederduitse dialek nou verwant was aan Nederlands,
   het die taal naas Hoogduits 'n funksie as standaardtaal vervul, terwyl
   ook gereformeerde kerkgemeentes en Mennoniete om godsdienstige redes
   die voorkeur aan Nederlands gegee het.^[3]

[wysig] Nederlands as vreemde taal

   Tans bied sowat 250 universiteite wêreldwyd kursusse in Nederlands aan.
   Skole in Wallonië (die Franssprekende geweste van Suid-België en
   Brussel), Noord-Frankryk en die Duitse deelstaat Noordryn-Wesfalen bied
   Nederlands as 'n eerste of tweede vreemde taal aan.^[4]

[wysig] Nederlandse dialekte

   Nederlandse dialekte
   Nederlandse dialekte
   Suriname
   Suriname
   Nederlandse Antillen
   Nederlandse Antillen
   Aruba
   Aruba

   Die kaart aan die regterkant gee 'n oorsig oor die verspreiding van die
   Nederlandse dialekte, alhoewel die meeste oorgangsdialekte nie vertoon
   word nie.

   A. Suidwestelike dialekgroep (Seelands/Wes-Vlaams)

          1. Wes-Vlaams, insluitende Frans-Vlaams en Seeuws-Vlaams
          2. Seeuws

   B. Noordwestelike dialekgroep (Hollands)

          3. Suid-Hollands
          4. Weshoeks
          5. Waterlands en Volendams
          6. Saans
          7. Kennemerlands
          8. Wes-Fries
          9. Bildts, Midslands, Stadsfries en Amelands

   C. Noordoostelike dialekgroep (Nedersaksies)

          10. Kollumerlands
          11. Gronings en Noord-Drents
          12. Stellingwerfs
          13. Midden-Drents
          14. Suid-Drents
          15. Twents
          16. Twents-Graafskaps
          17. Gelders-Overyssels
          18. Veluws

   D. Noordelik-sentrale dialekgroep

          19. Utrechts-Alblasserwaards

   E. Suidelik-sentrale dialekgroep

          20. Suid-Gelders
          21. Noord-Brabants en Noord-Limburgs
          22. Brabants
          23. Oos-Vlaams

   F. Suidoostelike dialekgroep

          24. Limburgs

   G. Suriname (nie in die prent nie)

          25. Surinaams-Nederlands

   H. Nederlandse Antille en Aruba (nie in die prent nie)

          26. Antiliaans-Nederlands

[wysig] Nederlandse Kreoolse tale

   Suid-Afrikaanse provinsies met 'n meerderheid van Afrikaanstaliges.
   Daar is ook groot Afrikaanse gemeenskappe in die ander provinsies.
   Suid-Afrikaanse provinsies met 'n meerderheid van Afrikaanstaliges.
   Daar is ook groot Afrikaanse gemeenskappe in die ander provinsies.
     * 1. Berbice-Nederlands in Guyana*
     * 2. Skepi in Guyana*
     * 3. Negerhollands op die Maagdeneilande en Porto Rico*
     * 4. Petjoh in Indonesië
     * 5. Javindo in Indonesië*
     * 6. Mohawk Nederlands in die Verenigde State
     * 7. Jersey Nederlands in die Verenigde State*
     * 8. Albany Nederlands in die Verenigde State
     * 9. Afrikaans in Suid-Afrika en Namibië (Halfkreool)
          + Oranjerivier-Afrikaans
          + Oosgrens-Afrikaans
          + Oorlangs
          + Kaaps-Afrikaans

   (* = bestaan nie meer)

[wysig] Eksterne skakels

     * Kom ons leer dit - van wikiboeke
     * Learning the Dutch language (van Wikiboeke)
     * Dutch 101 Learn Dutch online
     * Nederlands-Afrikaans-Nederlandse woordeboek
     * Groot Afrikaans-Nederlandse woordelys
     * [1] "Afrikaans hoort by Nederlands", met diskussieforum
     * [2] Nederlandse Taalunie Website, beslisorgaan oor die neerlandse
       taalsake

[wysig] Verwysings

    1. ^ Mitzka, W.: Das Niederländische in Deutschland. In:
       Niederdeutsche Studien. Festschrift für Conrad Borchling,
       Neumünster 1932, bl. 208
    2. ^ Mitzka (1932), bl. 211; Steppes, O.: Het Nederlandsch als
       zeemanstaal in Neder-Duitschland. In: Wetenschap in Vlaanderen 4
       (1939), bl. 134-139; Kluge, F.: Seemannssprache.
       Wortgeschichtliches Handbuch deutscher Schifferausdrücke älterer
       und neuerer Zeit. Halle 1911. Herdrukte uitgawe Kassel 1973
    3. ^ Kremer, Ludwig: Nachbarn. Das Niederländische als Kultursprache
       deutscher Gebiete. Bonn: Presse- und Kulturabteilung der Kgl.
       Niederländischen Botschaft 1983, bl. 9-22
    4. ^ Nederlandse Departement van Buitelandse Sake The Dutch Language

   Indo-Europese tale: Germaanse tale
         Noord-Germaanse tale:
      Deens | Faroëes | Nynorsk en Bokmål (Noors) | Yslands | Sweeds
          Wes-Germaanse tale:
   Afrikaans | Duits | Engels | Fries | Jiddisj | Luxemburgs | Nederlands
                          | Nedersaksies | Skots
          Oos-Germaanse tale:
                      Boergondies | Goties | Vandaals

   Kategorieë: Artikels met stellings wat verwysings ontbreek • Natuurlike
   taal • Nederfrankiese tale • Tale van Nederland • Tale van Suriname •
   Tale van Vlaandere

