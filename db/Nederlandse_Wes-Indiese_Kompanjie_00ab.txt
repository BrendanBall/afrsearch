Nederlandse Wes-Indiese Kompanjie


   Pakhuis van die WIC in Amsterdam
   Pakhuis van die WIC in Amsterdam

   Die Nederlandse Wes-Indiese Kompanjie of Geoktroyeerde West-Indische
   Compagnie (WIC) was 'n organisasie wat in die 17e- en 18e eeu by die
   Republiek van die Verenigde Nederlande se owerheid 'n monopolie verkry
   op handel met alle kolonies in Wes-Indië, dit wil sê die gebiede Noord-
   en Suid-Amerika en Wes-Afrika. Die WIC het egter ook 'n politieke
   doelstelling gehad, naamlik om die oorlog met Spanje na die Spaanse
   kolonies te verplaas.

   Inhoud

        * 1 Die oprigting van die eerste WIC
        * 2 Die organisasie van die WIC
        * 3 Oprigting van die Tweede WIC
        * 4 Die Slawehandel
        * 5 Die ontbinding van die WIC
        * 6 Verowerde gebiede
        * 7 Verwysings
        * 8 Kyk ook
        * 9 Eksterne skakel
        * 10 Bronne

[wysig] Die oprigting van die eerste WIC

   Nadat die skeepvaart en handel in die Atlantiese gebied vanaf die
   vyftiende eeu ‘n lang tyd deur die Spanjaarde en die Portugese beheer
   is, kom hulle in die sestiende eeu al hoe meer onder skoot van kapers.
   Dit het die Engelse en die Franse gehelp om die monopolie van die
   Spanjaarde en Portugese te breek. Die groot afwesige moondheid in die
   Atlantiese gebied in hierdie tyd was egter Nederland. Dit was ‘n
   opmerklike feit, beskou in die lig van hulle vooraanstaande posisie in
   die handel en skeepvaart binne Europa.

   Aan die einde van die sestiende eeu begin Nederland egter ook deelneem
   aan die handel in die Atlantiese gebied. Een van die redes hiervoor was
   die handelsbevoegdheidbeperkings binne Europa wat die Spaanse koning
   Filips II opgelê het aan die Lae Lande. ‘n Ander rede was dat die
   handel binne Europa sy versadigingspunt bereik het en dat lande verder
   moes begin kyk om uitbreiding te realiseer. Daarnaas was ‘n belangrike
   impuls in hierdie tyd die immigrasie van baie handelaars, geleerdes en
   ambagslui uit Antwerpen, wat in 1585 deur Filips II in die Beleg van
   Antwerpen (1584-1585) verower en geplunder is. Dit sorg vir ‘n groot
   toename van kennis en kapitaal, presies wat nodig was vir ekspedisies
   na die verre oorde van die Atlantiese gebied. Een van die geleerdes wat
   homself in Amsterdam gevestig het in hierdie tyd was Petrus Plankius,
   ‘n Vlaamse predikant en vervaardiger van kaarte, aardbolle en
   seevaartkundige instrumente.

   In 1609 land Henry Hudson op verskeie plekke aan die kus van die latere
   Nieu-Nederland in sy soektog na die Noordwestelike deurvaart na Asië,
   in opdrag van die Verenigde Oos-Indiese Kompanjie. Omdat die VOC die
   monopolie gehad het op handel met die Ooste, duur dit nog tot 1621
   voordat die handel in die Weste met die oprigting van die WIC aan die
   gang kom. Die handel met die Weste word ook vertraag deur die
   vredespolitiek met Spanje: die Republiek was gewikkel in die
   Tagtigjarige Oorlog en Spanje bied vrede aan onder voorwaarde dat die
   Republiek sou terugtrek uit Asië. Johan van Oldenbarnevelt, die
   Nederlandse onderhandelaar en woordvoerder, bied egter aan om handel
   met die Weste op te skort in ruil vir ‘n wapenstilstand, die sogenaamde
   “Twaalfjarig Bestand” van 1609. In 1619 word Van Oldenbarnevelt onthoof
   en 2 jaar later loop die wapenstilstand af, sodat niks meer in die weg
   staan van die oprigting van die WIC nie.
   Dat oorlogvoering in die eerste jare van die WIC ‘n belangrike
   aktiwiteit was, blyk uit die volgende sitaat uit ‘n kommissie van die
   Here XIX aan Piet Hein:

     "Alsoo ons bij die van de West-Indische Compagnie te kennen gegeven
     is, dat sij inde laestgehoudene Vergaederinge van de Negenthien,
     beslooten hadden, omme wederom de Compagnie ten besten, ende tot
     afbreuck der Spaignaerden, in zee te brengen een groot aental van
     Schepen, ende die aen verscheiden oorden ende gewesten in haere
     Limiten te gebruijcken, op onse Commissie onder het beleit van een
     ervaren Admirael ende Capitein Generael, versien met sodanige macht
     ende Instructie, dat alle andere Admiralen, Commandeurs, Capiteinen
     en andere Officieren, het sij te land ofte te water met haere
     onderhebbende Schepen, besette plaetsen, Boots- en Crijchs-volck ter
     sijner aencomste sich datelick sullen begeven onder sijn
     commandement ende gebiet, denzelven obedieren."^[1]

[wysig] Die organisasie van die WIC

   Die WIC was georganiseer aan die hand van die model van die VOC en het
   bestaan uit die kamers Amsterdam, Seeland, Stad en Lande, Maze en
   Noorderkwartier. Die bestuur het bestaan uit die Here XIX. Anders as
   die VOC het die WIC egter nie die reg tot militêre optrede gehad nie.
   Daarvoor was toestemming van die Republiek nodig. Omdat die
   “Twaalfjarig Bestand” in 1621 afgeloop het en die Republiek weer in ‘n
   staat van oorlog met Spanje verkeer het, was kaapvaart ‘n belangrike
   doelstelling van die WIC. Die verowering van die Silvervloot deur Piet
   Hein spreek tot vandag toe tot die verbeelding (verwys byvoorbeeld na
   die bekende Afrikaanse volkswysie oor Piet Hein). Na 1648 is daar egter
   vrede met Spanje gesluit en was die winsgewende kaapvaart nie meer
   moontlik nie.

   Die belangrikste handelsprodukte van die WIC was tabak, suiker, goud en
   slawe van Afrika.

[wysig] Oprigting van die Tweede WIC

   Teen 1674 is die WIC deur bankrotskap in die gesig gestaar en toe die
   organisasie nie meer sy skulde kon delg nie, word dit ontbind. Die
   finansiële probleme is hoofsaaklik veroorsaak deur die verlies van
   handelsposte en kolonies aan mededingende Europese moondhede en die
   duur Anglo-Nederlandse oorloë tussen 1652 en 1674. Verder het die WIC
   gesukkel om setlaars na sy kolonies te trek weens die Patroon-beleid,
   wat groot magte aan die mense wat die setlaars oorgebring het toegeken
   het.

   Vanweë die groot vraag na handel met die Weste (hoofsaaklik handel in
   slawe), en die feit dat daar nog baie kolonies bestaan het, word daar
   egter besluit om die Tweede Geoktroyeerde West-Indische Compagnie (ook
   die Nuwe Wes-Indiese Kompanjie genoem) op te rig in 1675 met dieselfde
   handelsgebied as die eerste. Alle skepe, vestings en dies meer van die
   oorspronklike WIC word deur die nuwe bedryf oorgeneem.

[wysig] Die Slawehandel

   Het Westindisch Huis op Rapenburg, gebou in 1642. Oorspronklik 'n pak-
   en slaghuis, vanaf 1654 tot 1674 die setel van die bewindhebbers van
   die WIC.
   Het Westindisch Huis op Rapenburg, gebou in 1642. Oorspronklik 'n pak-
   en slaghuis, vanaf 1654 tot 1674 die setel van die bewindhebbers van
   die WIC.

   Die Nuwe WIC het hom veral besiggehou met die slawehandel, al was
   slawehandel nie die winsgewendste gedeelte van die besigheid nie. In
   geldterme neem die handel in goud ‘n veel belangriker plek in. Ruim 75%
   van die kompanjie se omset word deur die edelmetaal gegenereer, gevolg
   deur die slawehandel, wat slegs ‘n waarde van 13% verteenwoordig het.

   Tog vorm die vervoer van slawe, waarin die bewindhebbers ‘n baie groot
   deel van hulle bedryfskapitaal belê het, die omvangrykste
   skeepvaartaktiwiteit van die WIC. Die WIC het dus baie bygedra tot die
   ontwikkeling en bevolkingsamestelling van veral die Karibiese eilande.

[wysig] Die ontbinding van die WIC

   In 1792 word ook die tweede WIC as gevolg van deurlopende verliese
   opgehef. Rondom 1800 word sonder sukses gepoog om ‘n Derde WIC op te
   rig.

[wysig] Verowerde gebiede

     * Nieu-Nederland in 1624
     * Nederlandse Antillen en Aruba in die 17e eeu
     * Twee gebiede op Puerto Rico
     * Die Amerikaanse- en Britse Maagde-eilande
     * Die eiland La Tortuga
     * Die eiland Tobago
     * Die huidige Guiana
     * Suriname, tot 1975 deel van Nederland
     * Cayenne, die huidige Frans-Guiana
     * Nederlands-Brasilië
     * Arguin in Mauritanië
     * Gorée, ‘n eilandjie van Senegal
     * Goudkus (gebied), vandag deel van die kus van Ghana
     * Die eilande Sao Tomé en Annobon
     * Die eilandjie Korisko
     * Verskillende gebiede aan die kus van Angola en Namibië
     * Die eilandjie Sint-Helena

[wysig] Verwysings

    1. ^ Text of a Letter of Marque of the Dutch West India Company, 1626

[wysig] Kyk ook

     * Verenigde Oos-Indiese Kompanjie
     * Franse Wes-Indiese Kompanjie
     * Franse Oos-Indiese Kompanjie

[wysig] Eksterne skakel

     * De West-Indische Compagnie en haar belangen in Nieuw-Nederland. Een
       overzicht (1621-1664). Johan van Hartskamp
     * Charter of the Dutch West India Company Teks van die oktrooi van
       die Hollands-Wes-Indiese Kompanjie: 1621
     * Dutch Portuguese Colonial History

[wysig] Bronne

     * Dillen, J.G. van, (1970) Van Rijkdom tot Regenten.

   Kategorie: Geskiedenis

