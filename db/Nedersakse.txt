Nedersakse


   CAPTION: Nedersakse

               Landsvlag                          Landswapen
            (Besonderhede)                      (Besonderhede)
                              Basiese gegewens
   Ampstaal:                        Duits; Saterfries en Nederduits
                                    word amptelik erken
   Hoofstad:                        Hannover
   Stigting:                        1946
   Oppervlakte:                     47 624,22 km² (2de)
   Bevolking:                       7 987 161 (4de) (30 Junie 2007)
   Bevolkingsdigtheid:              167,7 inwoners / km² (12de)
   Volkslied:                       Das Lied der Niedersachsen
   Skuldlas:                        6 453 € per inwoner (29 November 2007)
   Werkloosheidsyfer:               8,0 % (November 2007)
   ISO 3166-2:                      DE-NI
   Amptelike webwerf:               niedersachsen.de
                                  Politiek
   Eerste minister:                 Christian Wulff (CDU)
   Regeringspartye:                 CDU en FDP
   Setels in die parlement (Landtag)
   (152 setels) (2003: 183 setels): CDU 68 (2003: 91)
                                    SPD 48 (63)
                                    FDP 13 (15)
                                    Die Linke 11 (-)
                                    Bündnis 90/Grüne 12 (14)
   Laaste verkiesing:               27 Januarie 2008
   Volgende verkiesing:             2013
                       Parlamentêre verteenwoordiging
   Stemme in die Federale Raad:     6
                                   Kaart

   Nedersakse (Duits: Niedersachsen, Nederduits: Neddersassen, Saterfries:
   Läichsaksen) is 'n deelstaat in die noorde van Duitsland. Volgens sy
   oppervlakte van 47 624 vierkante kilometer en sy bevolking van
   naastenby 8 miljoen mense is Nedersakse die grootste deelstaat van
   Noord-Duitsland en die tweede grootste in Duitsland ná Beiere.

   Hannover is met sowat 500 000 inwoners die hoofstad en grootste stad
   van Nedersakse. Die twee grootste stede van Noord-Duitsland, Hamburg en
   Bremen, speel eweneens 'n baie belangrike rol vir Nedersakse, aangesien
   hulle metropolitaanse gebiede ook na Nedersakse uitgebrei het.

   Inhoud

        * 1 Geografie
             + 1.1 Ligging
             + 1.2 Eilande
        * 2 Geskiedenis
             + 2.1 Geskiedenis voor die stigting van die deelstaat
                  o 2.1.1 Die Saksers
                  o 2.1.2 Stryd teen die Franke
                  o 2.1.3 Politieke invloed
                  o 2.1.4 Kloosters en klein state
                  o 2.1.5 Die vroeë moderne tydperk
                  o 2.1.6 Die Napoleontiese tydperk
                  o 2.1.7 Die Duitse Ryk
             + 2.2 Die deelstaat Nedersakse
                  o 2.2.1 Taal
        * 3 Administrasie
             + 3.1 Distrikte en geweste
             + 3.2 Selfregerende stede
        * 4 Eerste ministers
        * 5 Verwysings

[wysig] Geografie

[wysig] Ligging

   Die Noordsee vorm net soos die Elberivier se benede- en middelloop die
   natuurlike noordelike grens van die deelstaat Nedersakse, met die
   uitsondering van die Amt Neuhaus wat noordoos van die Elbe lê (en tot
   by die Duitse hereniging in 1990 by die Duitse Demokratiese Republiek
   ingesluit was) en sommige stadswyke van Hamburg wat suid van die Elbe
   geleë is. Die stadstaat Vrye Hansestad Bremen lê met die stede Bremen
   en Bremerhaven as 'n enklawe in Nedersakse.
   Die Wurmberg in die winter
   Die Wurmberg in die winter

   In die suidooste loop Nedersakse se landsgrens deur die Harzgebergte.
   Die noordooste en weste van die deelstaat - sowat driekwart van die
   totale oppervlakte - maak deel uit van die Noord-Duitse Vlakte, terwyl
   die suide die Nedersaksiese Bergland met die streke Weserbergland,
   Leinebergland, Schaumburger Land, Untereichsfeld, Elm en Lappwald vorm.
   Die noordooste van Nedersakse word deur die heideveld van die
   Lüneburger Heide met sy minder vrugbare Geest-sandgronde oorheers. Die
   sentraal-oostelike en suidoostelike deel word deur vrugbare lössgrond
   gekenmerk.

   In die weste van Nedersakse lê die Graafskap Bentheim, die Osnabrücker
   Land, die Eemsland, die Oldenburger Land, die Oldenburger Münsterland
   en Oos-Friesland.

   Die riviere Eems, Weser, Aller en Elbe, wat vanuit die suide en
   suidooste in noordelike en noordwestelike rigting vloei, vorm 'n
   belangrike deel van die Nedersaksiese landskap. Die hoogste bergspits
   is die Wurmberg (971 meter) in die Harzgebergte. Die hoogste berg in
   die Harzbergreeks, die Brocken, is digby die landsgrens met die
   deelstaat Sakse-Anhalt geleë. Die meeste Nedersaksiese heuwels en
   bergspitse is in die suidooste van die deelstaat te vinde, terwyl die
   laagste punt met sowat 2,5 meter benede seevlak in 'n laagte naby
   Freepsum in Oos-Friesland lê.

   Die bevolking, ekonomie en infrastruktuur van Nedersakse is in die
   stede Stadthagen, Hannover, Celle, Braunschweig, Wolfsburg, Hildesheim
   en Salzgitter.

[wysig] Eilande

   Strand op die eiland Juist
   Strand op die eiland Juist

   Daar is sewe bewoonde eilande in die Nedersaksiese Waddensee -
   Wangerooge, Spiekeroog, Langeog, Baltrum, Norderney, Juist en Borkum,
   asook twee onbewoondes - Memmert en Lütje Hörn. Die "Sewe Oos-Friese",
   soos die bewoonde eilande ook genoem word, lê soos 'n string pêrels
   tussen agt en tien kilometer van die kuslyn af, en in goeie weer kan
   hul duine, huise en torings vanuit die vastelandse dyke raakgesien
   word.

   Die eilande word almal deur vier tipiese landsones gekenmerk - wit
   duine teen die noordelike rand, waaraan groen heuwels en 'n strepie
   heideveld aansluit, en die soutagtige weilande (of polders) van die
   Waddensee in die suide wat tydens vloed oorstroom word.

   Eeue lank was die eilande yl bevolkte, geïsoleerde plekke wat
   oorgelewer was aan die natuurgeweld van die Noordsee. Spiekeroog is die
   enigste eiland met bosgebiede en staan derhalwe ook as die "Groen
   Eiland" bekend. Danksy die toerisme is die bewoners in die 19de eeu van
   hulle armoede verlos.

[wysig] Geskiedenis

[wysig] Geskiedenis voor die stigting van die deelstaat

[wysig] Die Saksers

   Die Saksiese hertog Widukind (omtrent 730-807) was 'n teenstander van
   Karel die Grote
   Die Saksiese hertog Widukind (omtrent 730-807) was 'n teenstander van
   Karel die Grote

   Die oudste historiese dokumente wat na die gebied van die huidige
   Nedersakse verwys dateer uit die Romeinse tydperk; die Romeine het
   vroeg in die 1ste eeu n.C. 'n vergeefse poging onderneem om hul
   magsgebied oor die Ryn tot by die benedeloop van die Elbe en die
   Noordseekus uit te brei. Romeinse geskiedskrywers het in hul werke wat
   tydens die veldtogte ontstaan het na Germaanse stamme soos die Chauke
   aan die Noordseekus, die Langobarde aan die Elbe en die Cheruskers
   langs die Weser verwys.^[1]

   Veral die Cheruskers het bekend gestaan vir die felle weerstand wat
   hulle teen die Romeinse leër onder die bevel van Varus gebied het. Met
   die Cheruskiese oorwinning oor die Romeine aan die noordelike rand van
   die Wiehengebergte in die Osnabrücker Land het die Romeine hul troepe
   vir goed uit die gebied onttrek. Die Germaanse stamme het hul vryheid
   egter nie gebruik om hulle tot 'n gemeenskaplike ryk te verenig nie en
   het die yl bevolkte land as kleiner selfstandige gemeenskappe bewoon.

   Die naam "Nedersakse" is al baie oud, en die naam en wapen van die
   huidige Duitse deelstaat verwys na die Germaanse stam van die Saksers.
   Hierdie volk het tydens die Volksverhuising vanaf die 3de eeu vanuit sy
   tuisland in Holstein oor die Elberivier in suidelike rigting uitgebrei
   en die huidige noordweste van Duitsland begin oorheers. Vanaf die 7de
   eeu was die gebied van die huidige Nedersakse en 'n aantal aangrensende
   gebiede soos Altmark en Wesfale deur Saksers bewoon. Die Saksiese
   stamgebied was in sowat 60 Gaue (geweste) verdeel. Die Friese, 'n
   Germaanse volk in die noordweste van Nedersakse, het eeue lank hul
   selfstandigheid bewaar - die nat gebiede van Friesland was minder
   aantreklik vir die Saksers.

   Die Saksers het in teenstelling met ander Germaanse stamme geen
   monargiese stelsel ontwikkel nie en outonome nedersettings bewoon.
   Gemeenskaplike aangeleenthede is deur middel van 'n stamvergadering van
   Saksiese hoofde in Marklo gereël, en slegs in oorlogstye het die hoofde
   'n gemeenskaplike hertog as militêre leier verkies.

[wysig] Stryd teen die Franke

   Vanaf die 6de eeu het die Saksers verskeie kere oorlog teen die Franke
   gevoer. Aanvanklik het die konflik uit die Saksers se pogings om hul
   magsgebied in rigting van die Ryn uit te brei voortgespruit, maar onder
   die heerskappy van Karel die Grote het die Franke hul eie offensief
   begin. Sedert 775 was Karel se beleid daarop gemik om die Saksiese
   gebied by sy ryk in te lyf. Alhoewel die Saksers felle weestand teen
   die Frankiese ekspansionisme gebied het, was hulle vanweë hul politieke
   verdeeldheid nie in staat om gemeenskaplik teen die Frankiese heerser
   op te tree. Volgens oorlewerings het die sogenamde Bloedbad van Verden,
   waartydens 4 500 Saksers deur die Franke vermoor is, die hoogtepunt van
   die konflik gevorm. Met die Saksers se onderwerping aan die Franke en
   die Christelike doop van die Saksiese leier Widukind het die Saksiese
   opstande tot 'n einde gekom. Toe Karel tydens die Kersfees van die jaar
   800 as keiser bekroon is, was die Saksiese gebied 'n vreedsame deel van
   die Frankiese Ryk.

[wysig] Politieke invloed

   Die katedraal St. Peter in Osnabrück
   Die katedraal St. Peter in Osnabrück

   Alhoewel die Saksers deur Frankiese troepe verslaan is, het hulle in
   die loop van die volgende eeu die leidende volk in die Heilige Romeinse
   Ryk geword. Die Saksiese Liudolfingers-dinastie het met Hendrik I en
   die Ottoniese dinastie, wat na Hendrik se seun Otto vernoem is, vanaf
   919 meer as honderd jaar lank as die eerste Duitse keisers en konings
   geregeer.

   Ook die kerk het tot 'n magsinstelling ontwikkel. Die kerstening van
   Noord-Duitsland was onder meer aan Angel-Saksiese sendelinge te danke
   wat hier al in die 7de eeu werksaam was. Karel en sy opvolgers het die
   Christelike sendingwerk voortgesit en 'n aantal bisdomme dwarsoor die
   Saksiese gebied gestig, waaronder Bremen, Verden, Minden, Osnabrück,
   Münster, Paderborn, Halberstadt en Hildesheim. Die klooster Corvey aan
   die Weser was die belangrikste sentrum van die sendingwerk.

[wysig] Kloosters en klein state

   Die nuwe magstrukture het vir baie wêreldlike en geestelike heersers 'n
   geleentheid gebied om hul eie plaaslike gesag uit te bou, en 'n groot
   aantal selfstandige klein state het ontstaan. Aanvanklik het veral die
   biskoppe begin om ook die wêreldlike gesag oor hul bisdomme uit te
   oefen.

   'n Ander belangrike aspek van die groot invloed van die kerk was die
   stigting van kloosters. Die eerste monastiese instellings is deur
   Benediktynse monnike gestig, terwyl vanaf die 12de eek ook
   Sistersiënsers en Augustyne, en later die Fransiskaanse en Dominikaanse
   bedelordes hul kloosters in die gebied begin oprig. Teen die einde van
   die Middeleue was daar altesaam 250 kloosters wat die geestelike en
   ekonomiese ontwikkeling van die gebied bevorder het.^[2]

   Naas die geestelike heersers het ook baie grawe en ander adellikes
   voordeel uit die nuwe bedeling getrek, soos byvoorbeeld die grawe van
   Oldenburg wat in die grensgebied tussen die Saksers en Friese hul eie
   klein graafskap aan die oewer van die Hunterivier gevestig het. Ander
   adellike families het dikwels piepklein besittings in die
   heideveld-landskappe bewoon wat hulle tot selfregerende gebiede
   ontwikkel het. Die suidwestelike gebied van Nedersakse aan die
   Nederlandse grens dra nog steeds die naam Graafskap Bentheim. Dit is
   vernoem na 'n kasteel in die uitlopers van die Teutoburger Wald en
   vanaf die 12de eeu deur die grawe van Holland geregeer. Hulle is later
   deur 'n Nederrynse dinastie opgevolg.

   Die Vrye Ryksstede se besondere status dateer terug na die Karolingiese
   tydperk, en Bremen het sy ontstaan aan die Frankiese magsuitbreiding
   onder Karel die Grote te danke. Sy troepe het veldtogte teen die
   Saksiese stamme onderneem en gebiede tot by die Weserrivier verower. Om
   die kerstening van die plaaslike bevolking te bevorder is biskoppe
   benoem. Bremen was een van die eerste biskopsetels in die gebied, en
   die stad het vanweë sy strategiese ligging aan die Weser vanaf die laat
   9de eeu vinnig tot 'n Fries-Saksiese handelstad gegroei. Keiser Otto I
   het in 960 die markreg met doeanereg, muntreg en 'n markgereg aan
   Bremen toegeken.

   Alhoewel die kerk steeds voortgegaan het om aanspraak op hierdie vrye
   stede te maak as deel van hul biskoplike gebiede, het die groeiende
   handel en die ontstaan van ambagte die burgers se politieke
   selfbewussyn bevorder. In 1159 het die Bremiese burgers vir die eerste
   keer as 'n publieke regspersoon teenoor die aartsbiskop opgetree.

   Behalwe vir die kusstreke was die boerestand uitgesluit van enige
   politieke magsdeelname en is steeds deur adellikes grondbesitters
   verteenwoordig. Die boere was vryes, maar volgens die erflike pagreg
   belastingpligtig aan die grondbesitters.

   As gevolg van die politieke opsplitsing in talle klein state het die
   gebied van die huidige Nedersakse min invloed op die gebeure in die
   Duitse Ryk uitgeoefen.

[wysig] Die vroeë moderne tydperk

   Gedurende die Reformsie het sowel die landelike boere- asook die
   stedelike burgerbevolking die reformatoriese belydenis van Maarten
   Luther gewillig aanvaar. Ondanks die felle weerstand van
   Rooms-Katolieke biskoppe en kloosters was die grootste deel van
   Noord-Duitsland, met uitsondering van 'n aantal eksklawes, omtrent 1580
   'n Protestantse gebied. Terwyl die Lutherse geloof oorheers het, het
   Bremen saam met sy landelike gebiede in die omgewing van Bederkesa en
   Oos-Friesland onder Nederlandse invloed die Calvinistiese geloof
   aanvaar.

   Tydens die Dertigjarige Oorlog het die landelike bevolking slegter
   gevaar as die meeste stadsbewoners; troepe wat deur die plattelandse
   gebiede getrek het, het veral streke soos Oos-Friesland en die
   Weservallei verwoes. Die stad Bremen het hom tot 'n neutrale gebied
   verklaar en in 1646 teen betaling van 100 000 gulden 'n keiserlike
   diploma verkry waarvolgens die stad voortaan slegs onder die
   onmiddellike gesag van die keiser gestaan het.

   Danksy 'n wysiging van die erfreg ontwikkel die Huis Hannover in die
   loop van die laat 17de en 18de eeu tot 'n magtige dinastie, en die
   hertogdom Hannover het die status van 'n keurvorstedom verkry. As
   gevolg van die bloedband met die Engelse heersershuis en dinastiese
   erfreg het 'n tydperk begin waartydens heersers van die Huis Hannover
   123 jaar lank danksy 'n personele unie ook as Engelse konings geregeer
   het.

[wysig] Die Napoleontiese tydperk

   Die onluste, wat in die nasleep van die Franse Rewolusie in Duitsland
   uitgebreek het, het die noordweste van die land nouliks geraak. Nogtans
   is talle kleiner selfstandige gebiede as gevolg van die sogenaamde
   Reichsdeputationshauptschluss van die jaar 1803 tot groter politieke
   eenhede saamgesmelt. Nadat die oorlog teen Engeland weer opgevlam het,
   is die keurvorstedom Hannover nog in dieselfde jaar deur Franse troepe
   beset en twee jaar later aan Pruise afgestaan.^[3]

   Ná sy oorlogsverklaring teen Pruise het Frankryk Hannover in 1806
   opnuut beset, en in 1810 is die Noord-Duitse kusgebiede saam met
   Oldenburg by Frankryk ingelyf. Die Franse kon sodoende ook in Duitsland
   oor die handelsverbod en blokkade teen Engeland waak.
   Noordwes-Duitsland voor 1866
   Noordwes-Duitsland voor 1866

   Die oorwinning oor Napoléon Bonaparte het die politieke kaart in
   Noord-Duitsland nog eens verander. Georg III, koning van
   Groot-Brittanje en keurvors van Hannover, het in 1814 ook die nuwe
   titel van "koning van Hannover" aanvaar, en in die volgende jaar is sy
   koninkryk net soos Oldenburg danksy die politieke besluite van die
   Kongres van Wene aansienlik vergroot. Die koninkryke Pruise en
   Hannover, die vorstedom Oldenburg en die stadstaat Bremen was nou die
   enigste lande in Noordwes-Duitsland.

   In teenstelling met die aspirasies van die selfbewuste burgery was die
   beleid van die Restourasie-tydperk daarop gemik om die bedelings wat
   voor die Napoleontiese periode bestaan het grotendeels te bewaar. Ná
   die ontbinding van die Heilige Romeinse Ryk in 1806 het die
   Noordwes-Duitse state by die Duitse Bond aangesluit. Hannover, die
   vierde grootste staat in hierdie bond, het tot die magtigste moondheid
   in die gebied tussen Harz-gebergte en Noordsee ontwikkel.^[4]

   Nadat slyk die deurvaart deur die Weserrivier na die Bremiese seehawe
   toenemend belemmer het, het Bremen in Januarie 1827 'n klein kusgebied
   van die Koninkryk Hannover gekoop om hier sy nuwe hawestad Bremerhaven
   te stig. In 1851 het Bremerhaven stadstatus gekry.

   In die tweede helfte van die 19de eeu het Pruise sy invloed geleidelik
   vergroot. Om politieke spannings met Pruise te voorkom, het Oldenburg
   in 1854 land aan die Jadebusen-baai vir die bou van die nuwe vlootbasis
   Wilhelmshaven aan Pruise afgestaan. Hannover het gepoog om sy
   soewereiniteit te bewaar, maar tydens die krisis van die Duitse Bond in
   1866 het Pruise die neutraliteit van Hannover in die stryd teen die
   Habsburg-dinastie 'n voorwendsel aan die Pruisiese regering verskaf om
   die koninkryk te beset en te annekseer. Hannover is vervolgens in 'n
   Pruisiese provinsie omgeskep.

   Die kleiner Nedersaksiese state het in 1868 by die Noord-Duitse Bond en
   in 1871 by die Duitse Ryk aangesluit. Hulle soewereiniteit is deur
   Pruise steeds meer ingeperk; die militêre gesag het byvoorbeeld al by
   Pruise berus. Daarnaas is ook die wetgewing en administrasie deur die
   Pruisiese voorbeeld en reëlings van die Duitse Ryk beïnvloed.

[wysig] Die Duitse Ryk

   Veral die gebiede tussen die riviere Eems, Weser en Elbe word nouliks
   deur die vinnige ontwikkeling van Duitsland tot 'n moderne
   nywerheidsland geraak: Terwyl die bevolking in gevorderde gebiede soos
   die Rynland en Wesfale in die tydperk tussen 1875 en 1910 verdubbel
   het, is die agrariese noordweste in hierdie periode deur stagnasie
   gekenmerk. Uiteindelik het egter alle bevolkingsgroepe in meerdere of
   mindere mate voordeel uit die groeifase tussen 1895 en 1913 getrek -
   ten spyte van stygende voedselpryse was hongersnode nou selfs in die
   armste streke iets van die verlede, en steeds meer mense het toegang
   gekry tot mediese versorging, water, elektrisiteit, gas,
   sanitasie-fasiliteite en riolering.
   Die Duitse oorlogskip SMS Seydlitz op 6 Junie 1916 in die hawe van
   Wilhelmshaven nadat dit in die seeslag by Jutland beskadig is
   Die Duitse oorlogskip SMS Seydlitz op 6 Junie 1916 in die hawe van
   Wilhelmshaven nadat dit in die seeslag by Jutland beskadig is

   Net soos in ander Duitse gebiede het rewolusionêre arbeiders- en
   soldaterade ná die einde van die Eerste Oorlog en die Duitse keiser se
   bedanking in 1918 as provisionele regerings opgetree. Die
   Groothertogdom Oldenburg is in die Vrystaat Oldenburg omgeskep.

   Die ekonomiese en politieke instabiliteit het bygedra tot die
   Nasionaal-Sosialistiese Party se gewildheid in landelike gebiede van
   Noordwes-Duitsland en die burgerlike middestand - die NSDAP het in die
   provinsie Hannover meer stemme op hom verenig as die gemiddelde in die
   Duitse Ryk beloop het. In Maart 1933 het die NSDAP in die kiesafdeling
   Oos-Hannover selfs 50,6 persent van die uitgebragte stemme op hom
   verenig.

   Ná Adolf Hitler se magsoorname het in die noordwestelike heidelandskap
   talle konsentrasiekampe ontstaan. Meer as 80 000 mense is hier gevange
   gehou, en tydens die Tweede Wêreldoorlog is tussen 100 000 en 180 000
   krygsgevangenes konsentrasiekampe toe gestuur. Meer as 30 000 mense,
   waaronder talle Sowjet-krygsgevangenes, het in die heidekampe hul
   lewens verlies.^[5]

   Die Joodse bevolking is deur middel van terreur soos die
   November-pogrom in 1938 gedwing om Noordwes-Duitsland te verlaat; baie
   mense het hulle in groot stede soos Bremen, Hamburg en Berlyn gevestig
   of geëmigreer. Ou mense wat in sogenaamde "Jodehuise" of Joodse
   ouetehuise toevlug gevind het, is vanaf die najaar van 1941 na die
   ghettos en verdelgingskampe van Oos-Europa gestuur.

   Die siviele bevolking het tydens die oorlog 'n bitter duur prys betaal
   vir die onmenslike bewind wat hulle gesteun, geduld of net verduur het.
   In die eerste week van Augustus 1944 is twee derdes van die Oos-Friese
   hawestad Emden deur 181 Lancaster- en Halifax-bomwerpers in puin gelê.
   Pragtige geboue soos die Raadsaal, wat in 1576 deur die Antwerpse
   stadsboumeester Laurenz Steenwinkel opgerig is, is in 'n vuurstorm
   vernietig. Bremen is op 19 Augustus 1944 deur die 132ste en hewigste
   bomaanval getref toe 69 myn-, 10 800 fosfoor- en 108 000
   staafbrandbomme binne 34 minute oor die stad afgewerp is.^[6]

   Noordwes-Duitsland is in Maart en April 1945 deur Britse, Kanadese en
   Amerikaanse troepe verower. Op 4 Mei het die Duitse Weermag naby
   Lüneburg voor veldmaarskalk Montgomery gekapituleer. Met die
   uitsondering van Bremen en Bremerhaven, wat deur Amerikaanse troepe
   beset is, het Noordwes-Duitsland deel van die Britse besettingsone
   geword.

[wysig] Die deelstaat Nedersakse

   Die Britse Militêre Regering se Verordening Nommer 55
   Die Britse Militêre Regering se Verordening Nommer 55

   Die woningsnood is ná die oorlog vererg deur miljoene van vlugtelinge
   wat uit die Russies- en Pools-besette gebiede van Oos-Duitsland na die
   weste gestroom het. Die bevolking in die huidige deelstaat het van
   sowat 4,5 miljoen voor die oorlog gestyg tot byna 7 miljoen in 1950. In
   1949 was daar reeds 1,8 miljoen vlugtelinge uit die Oos-Duitse gebiede
   in Nedersakse. Tot by die monetêre hervorming in 1948 het die
   werkloosheidsyfer in die gebied 22 persent beloop.^[7]

   Die Britse militêre administrasie het voorlopig die vroeëre deelstate
   Oldenburg, Braunschweig en Schaumburg-Lippe herstig, terwyl die
   vormalige Pruisiese provinsie Hannover omgeskep is tot die deelstaat
   Hannover met Hinrich Wilhelm Kopf as eerste minister. In Maart 1946 het
   die presidente van die verskillende deelstate hulle ten gunste van die
   skepping van groter deelstate uitgesprek, maar nogtans geen kompromis
   oor die presiese vorm en grense bereik nie. Die Britse owerhede het dus
   'n komitee byeengeroep wat in Julie 1946 oor die administratiewe
   verdeling van die Britse Sone beraadslaag het. Die eerste ministers van
   Bremen en Oldenburg het vir die selfregering van hul deelstate gepleit,
   terwyl Hannover se eerste minister Kopf die skepping van 'n nuwe
   deelstaat Nedersakse voorgestel het.

   Van die komitee se vyf voorstelle is dié van Kopf op 20 September 1946
   met 'n tweederdemeerderheid goedgekeur. Met die Britse Militêre
   Regering in Duitsland se Verordening Nommer 55 van 8 November 1946 is
   die deelstate Braunschweig, Hannover, Oldenburg en Schaumburg-Lippe
   verenig tot die nuwe deelstaat Nedersakse.

   Die eerste verkiesing is op 20 April 1947 gehou, en die
   Sosiaal-Demokratiese Party (SPD) van die eerste minister Hinrich
   Wilhelm Kopf het 43,4 persent van die uitgebragte stemme op hom
   verenig. Op 1 Mei 1951 het die Landtag, die parlement van Nedersakse,
   die nuwe grondwet van die deelstaat afgekondig.

   As opvolger van die Welfeparty het die nuutgestigte Duitse Party (DP)
   enkele jare lank 'n beduidende rol in die politieke lewe van Nedersakse
   gespeel, en een van sy lede, Heinrich Hellwege, het tussen 1955 en 1959
   selfs die amp van eerste minister beklee. Nogtans is die deelstaat tot
   by die jaar 1976 deur die SPD geregeer. Die Christelik-Demokratiese
   Unie (CDU) het die verkiesing van 2003 danksy 'n groot stemverskuiwing
   gewen. Die huidige eerste minister is Christian Wulff (CDU).

[wysig] Taal

   Die oorspronklike taal van die inheemse bevolking was Nedersaksies, 'n
   variant van Nederduits. Die voorsetsel "Neder-" dateer reeds uit die
   vroeë moderne tydperk en is gebruik om die oorspronklike Saksiese
   gebied van die gelyknamige Middelduitse vorstedomme Vrystaat Sakse en
   Sakse-Anhalt te onderskei wat om dinastiese redes ook die naam "Sakse"
   gedra het.

[wysig] Administrasie

   Nedersakse word in administratiewe opsig in 164 stede, 54 Flecken
   (kleiner nedersettings met stedelike kenmerke soos markreg) en 804
   dorpe (waarvan 735 Samtgemeinden of groepe van dorpe met 'n
   gemeenskaplike administrasie) en 25 gebiede sonder stede of dorpe
   verdeel. Hierdie stede, dorpe en gebiede vorm altesaam 37 landelike
   distrikte en 8 selfregerende stede.

[wysig] Distrikte en geweste

   Nedersakse behels tans die volgende distrikte en een streek:
   Die distrikte van Nedersakse
    1. Ammerland
    2. Aurich
    3. Grafschaft Bentheim
    4. Celle
    5. Cloppenburg
    6. Cuxhaven
    7. Diepholz
    8. Emsland
    9. Friesland
   10. Gifhorn
   11. Goslar
   12. Göttingen
   13. Hameln-Pyrmont
   14. Hannover-Streek
   15. Harburg
   16. Helmstedt
   17. Hildesheim
   18. Holzminden
   19. Leer

                          20. Lüchow-Dannenberg
                          21. Lüneburg
                          22. Nienburg/Weser
                          23. Northeim
                          24. Oldenburg
                          25. Osnabrück
                          26. Osterholz
                          27. Osterode am Harz
                          28. Peine
                          29. Rotenburg
                          30. Schaumburg
                          31. Soltau-Fallingbostel
                          32. Stade
                          33. Uelzen
                          34. Vechta
                          35. Verden
                          36. Wesermarsch
                          37. Wittmund
                          38. Wolfenbüttel

[wysig] Selfregerende stede

    1. Braunschweig
    2. Delmenhorst
    3. Emden
    4. Oldenburg (Oldenburg)

                             5. Osnabrück
                             6. Salzgitter
                             7. Wilhelmshaven
                             8. Wolfsburg

[wysig] Eerste ministers

     * 1946-1955: Hinrich Wilhelm Kopf (SPD)
     * 1955-1959: Heinrich Hellwege
     * 1959-1961: Hinrich Wilhelm Kopf (SPD)
     * 1961-1970: Georg Diederrichs (SPD)
     * 1970-1976: Alfred Kubel (SPD)
     * 1976-1990: Ernst Albrecht (CDU)
     * 1990-1998: Gerhard Schröder (SPD)
     * 1998-1999: Gerhard Glogowski (SPD)
     * 1999-2003: Sigmar Gabriel (SPD)
     * 2003- : Christian Wulff (CDU)

[wysig] Verwysings

    1. ^ DreiStromLand. Ems - Weser - Elbe. Boekdeel 3. Hamburg: edition
       nordwest im Europa Verlag 2005, bl. 6
    2. ^ DreiStromLand (2005), bl. 7
    3. ^ DreiStromLand (2005), bl. 10
    4. ^ DreiStromLand (2005), bl. 10
    5. ^ DreiStromLand (2005), bl. 13-14
    6. ^ DreiStromLand (2005), bl. 15
    7. ^ DreiStromLand (2005), bl. 15

   Kategorieë: Nedersakse • Deelstate van Duitsland

