Neil Armstrong


   Neil Armstrong (ca 1930), 'n Amerikaanse ruimtevaarder, het op 20 Julie
   1969 om 22:56 (VS Oostelike Dagligtyd) die eerste man geword wat op die
   maan geloop het. Vier dae vroeër, op 16 Julie 1969, het Armstrong,
   Edwin Aldrin en Michael Collins in Apollo II weggetrek, onderweg na die
   maan. Geloods deur Collins, het die beveltuig in die wentelbaan om die
   maan gebly terwyl Armstrong en Aldrin die moedertuig verlaat het in die
   "Eagle" maanlandingstuig. Hulle het op 'n stowwerige vlakte naby die
   Russee (Mare Tranquillitates) geland en Armstrong was die eerste om met
   die historiese woorde "That's one small step for man, one giant leap
   for mankind" op die maan te stap.

   Armstrong en Aldrin het 2 uur 36 minute op die oppervlak van die maan
   deurgebring, foto's geneem, die Amerikaanse vlag geplant, wetenskaplike
   instrumentasie opgestel, 20 kg monsters van die oppervlakmateriaal
   geneem, 'n gedenkplaat onthul met de woorde: "Here Men From Planet
   Earth First Set Foot Upon the Moon. July 1969 AD. We Came In Peace For
   All Mankind" (Hier het mense van planeet Aarde vir die eerste keer voet
   aan wal gesit op die maan. Julie 1969 AD. Ons het in vrede gekom vir
   die mensdom). Op 21 Julie 1969 het hulle met die beveltuig 'n
   rendezvous gehou en na 8 dae, 3 uur en 18 minute in die ruimte op 24
   Julie in die Stille Oseaan geland.

   Die drie Apollo II-ruimtevaarders is met hul terugkeer na die aarde as
   helde ontvang. Armstrong het die Medalje van Vryheid, die hoogste
   akkolade aan 'n Amerikaanse burgerlike, ontvang. Hy het ook die NASA
   Medalje vir Voortreflike Diens, die NASA Medalje vir Uitsonderlike
   Diens, sewentien medaljes van ander lande en die
   Kongres-ereruimtemedalje ontvang.

[wysig] Lewensgeskiedenis

   Neil Armstrong is op 5 Augustus 1930 op sy grootouers se plaas naby
   Wapakoneta, Ohio gebore as seun van Stephen en Viola Armstrong. As
   tweejarige kleuter het hy saam met sy pa die Nasionale Lugwedrenne
   bygewoon. Sy geboeidheid met vliegtuie en vlieg het toegeneem en na hy
   sy eerste vlug in 'n Tin Goose vier jaar later, op die ouderdom van ses
   jaar, ervaar het, was hy vasbeslote om 'n vlieënier te word. As tiener
   het hy 'n verskeidenheid werke gedoen om geld te verdien vir vlieglesse
   en op sy sestiende verjaardag het hy sy leerdersvlieglisensie bekom.

   Armstrong het in 1947 van Blume Hoërskool in Wapakoneta gegradueer en
   het met 'n vlootbeurs vir vliegtuigboukunde ingeskryf by Purdue
   Universiteit. In 1949 is hy deur die Vloot opgeroep en word hy 'n
   vlieënier. In 1950 is hy na Korea gestuur waar hy op agt en sewentig
   vegmissies gevlieg het.

   Armstrong het na sy studies teruggekeer en in 1955 'n Baccalaureus
   Scientiae in Vliegtuigboukunde by Purdue Universiteit voltooi. Twintig
   jaar later, in 1970, het hy 'n Magister Scientiae in Vliegtuigboukunde
   van die Universiteit van Suid-Kalifornië ontvang en in dieselfde jaar
   word 'n Doktorsgraad in Ingenieurswese (honoris causa) deur Purdue
   Universiteit aan hom toegeken - een van verskeie eredoktorate wat hy
   ontvang het.

   Na voltooiing van sy studies by Purdue het Armstrong in 1955 aangesluit
   by die National Advisory Committee for Aeronautics (NACA) by die Lewis
   Vlugaandryflaboratorium. Later in daardie jaar het hy verskuif na die
   NACA Hoëspoed-vlugstasie by Edwards Lugmagbasis in Kalifornië as 'n
   Ruimtevaartnavorsingswetenskaplike en daarna as loods, 'n pos wat hy
   beklee het tot 1962 toe hy 'n ruimtevaarder geword het. By NACA, die
   voorganger van NASA, was hy betrokke by die X-15-projek en het hy in
   verskeie vuurpyle, helikopters en sweeftuie toetsvlugte onderneem. Hy
   was gekies om die Dyna-Soar, 'n eksperimentele tuig wat die atmosfeer
   kon verlaat, om die aarde kon wentel, weer die atmosfeer binnekom en
   soos 'n konvensionele vliegtuig kon land, te loods. Toe hy egter besef
   het dat die projek nooit tot uitvoer sou kom nie, het hy aansoek gedoen
   om 'n ruimtevaarder te word en is hy in 1962 as een van die eerste twee
   burgerlike ruimtevaarders gekies.

   By El Lago, Texas, naby Houston se Bemanderuimtetuigsentrum, het hy
   vier jaar ruimtevaartopleiding ontvang. Op 16 Maart 1966 het Armstrong
   in sy eerste ruimtemissie as bevelvoerende loods van Gemini VIII met
   David Scott gevlieg. In 1969 maak hy sy historiese maanlanding.
   Armstrong het in 1971 van NASA bedank om 'n professor van
   Vliegtuigboukunde aan die Universiteit van Cincinnati te word. Sedert
   1979 het hy as Voorsitter van Direksie van Cardwell International
   Corporation, Computing Technologies for Aviation (CTA) Inc en AIL
   Systems gedien. Hy was ook 'n direkteur van verskeie belangrike
   maatskappye. Armstrong is in 1956 met Janet Shearon getroud. Hulle het
   twee oorlewende kinders.
   Kategorie: Amerikaanse ruimtevaarders

