Nelson Algren


   Nelson Algren
   Nelson Algren

   Nelson Algren (Detroit, 28 Maart 1909 – Sag Harbor, N.Y., 9 Mei 1981),
   was 'n Amerikaanse skrywer.

   Inhoud

        * 1 Vroeë jare
        * 2 Romans en latere lewe
        * 3 Bibliografie
        * 4 Eksterne skakels

[wysig] Vroeë jare

   Hy is gebore as Nelson Ahlgren Abraham in Detroit, Michigan, Verenigde
   State. Algren trek na Chicago, Illinois saam met sy ouers toe hy drie
   jaar oud was. Hulle woon in 'n werkerklas-, immigrantebuurt in die
   suide van die stad. Sy ma het 'n lekkergoedwinkel besit. Sy pa was die
   seun van 'n Sweedse bekeerling na Judaïsme en het as 'n
   motorwerktuigkundige gewerk. Algren was 'n skolier aan die Roosevelt
   High School.

   Na skool studeer Algren joernalistiek aan die Universiteit van
   Illinois. Hy behaal sy graad in 1931, gedurende die Groot Depressie. Hy
   skryf sy eerste storie, "So Help Me" in 1933, terwyl hy in Texas as 'n
   patrolieman werk. Voordat hy terugkeer huis toe word hy gevang waar hy
   'n tikmasjien uit 'n leë klaskamer steel. Hy word hiervoor tronk toe
   gestuur met die moontlikheid van drie jaar tronkstraf. Hy word egter na
   'n maand vrygelaat. Die gebeure het 'n blywende indruk op hom gemaak.
   Dit het sy meelewendheid met buitestaanders, sukkelaars, en diesulkes
   verdiep. Sulke karakters sou later gereeld in sy skryfwerk voorkom.
   Terug in Chicago was hy en die skrywer Jack Conroy die redakteurs van
   die New Anvil, 'n tydskrif wat ten doel gehad het om eksperimentele en
   linkse skryfwerk te publiseer.

[wysig] Romans en latere lewe

   Sy eerste roman, Somebody in Boots, is in 1935 gepubliseer en vertel
   van die rondswerwinge van 'n arm jong man afkomstig van Texas gedurende
   die Groot Depressie wat uiteindelik in Chicago beland. Never Come
   Morning, gepubliseer in 1942, het die doodloopstraatlewe van 'n jong
   krimineel as tema.

   Hy dien in die Amerikaanse mediese korps in Europa gedurende die Tweede
   Wêreldoorlog. Ten spyte daarvan dat hy 'n gegradueerde is, word hy
   toelating tot offisieropleiding geweier. Daar word gespekuleer dat die
   rede hiervoor kommer oor Algren se politieke sienswyses was.

   Hy artikuleer in sy werke die wêreld van "dronkaards, koppelaars,
   prostitute, eksentrieke mense, dwelmverslaafdes, prysvegters, korrupte
   politici, en straatboewe". Hy is veral bekend vir sy boek The Man with
   the Golden Arm gepubliseer in 1949. Die boek het die National Book
   Award in 1950 gewen en is in 1956 verfilm met Frank Sinatra in die
   hoofrol.

   Sy volgende boek Chicago, City on the Make (1951) was 'n snydende essay
   wat die stad se ondersteuners woedend gemaak het maar tog die stad se
   agterstegies, sy ontneemdes, sy korrupte politici en swendelaars
   realisies uitgebeeld het. In Nonconformity, postuum gepubliseer in
   1994, bied Algren sy siening van die debakel in verband met die
   1956-verfilde uitbeelding van sy boek "Golden Arm." Nonconformity het
   ook die geloofsisteem onderliggend aan Algren se skryfwerk uitgespel en
   'n oproep op skrywers oral gedoen om die donker kant van die lewe te
   ondersoek en stories te skryf oor diegene wat in die samelewing
   geïgnoreer word.

   Algren het 'n verhouding gehad met die Franse skryfster Simone de
   Beauvoir. Hulle het saam na Latyns Amerika in 1949 getoer. De Beauvoir
   skryf as volg oor Algren:

          "Aan die begin het ek dit amusant gevind om in lewende lywe
          daardie klassieke Amerikaanse spesie te ontmoet; die
          selfgemaakte linkse skrywer. Nou het ek 'n belangstelling in
          Borgan begin ontwikkel. Deur sy stories kry jy die indruk dat hy
          homself geen reg tot die lewe toe-eien nie en ten spyte hiervan,
          het hy altyd 'n passievolle begeerte om te lewe. Ek het van die
          mengsel van beskeidenheid en gretigheid gehou." (Simone de
          Beauvoir in Les Mandarins, Die Mandaryne, gepubliseer in 1954.
          Die boek is opgedra aan Algren terwyl die karakter Lewis Brogan
          in dié boek op hom gebaseer is.)

   Volgens Herbert Mitgang, het die Amerikaanse Federal Bureau for
   Investigation (FBI) Algren gemonitor as gevolg van sy politieke
   sieninge en het oor die loop van jare 'n dossier van meer as 500
   bladsye oor hom opgebou. Die FBI het egter nooit enige bevestigde
   inligting ingesamel wat dui op enige ondermynende aksies nie. (Mitgang,
   Dangerous Dossiers: Exposing the Secret War Against America's Greatest
   Authors, NY: Donald I. Fine, Inc. 1988.)

   Dit word algemeen aanvaar dat Algren sy beste werke oor Chicago geskryf
   het. Sy laaste woning in Chicago was 'n woonstel aan die noordelike
   kant van Evergreenstraat, in 'n woonbuurt wat eens een van Chicago se
   digbevolkste Poolse krotbuurt was.

   In die 2001 dokumentêr Classic Albums: Lou Reed: Transformer, het
   musikant Lou Reed gesê dat Algren se 1956 roman, A Walk on the Wild
   Side, die inspirasie vir sy liedjie "Walk on the Wild Side" was.

[wysig] Bibliografie

     * Somebody in Boots (1935)
     * Never Come Morning (1942)
     * The Neon Wilderness (1947)
     * The Man with the Golden Arm (1949)
     * Chicago, City on the Make (1951)
     * A Walk on the Wild Side (1956)
     * Nelson Algren's Own Book of Lonesome Monsters (1962)
     * Who Lost an American? (1963)
     * Conversations with Nelson Algren (1964)
     * The Last Carousel (1973)
     * The Devil's Stocking (1983)
     * America Eats (1992)
     * He Swung and He Missed (1993)
     * Nonconformity (1994)
     * The Texas Stories of Nelson Algren (1994)

[wysig] Eksterne skakels

     * [1] 'Prophet of the neon wilderness', Daily Telegraph, 29 Januarie
       2006. (Engels)

     * [2] Inligting oor die Nelson Algren-toekenning by die Chicago
       Tribune (Engels)

   Kategorie: Amerikaanse skrywers

