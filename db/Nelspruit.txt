Nelspruit


   Panoramiese uitsig oor Nelspruit vanuit die bergtoppe
   Panoramiese uitsig oor Nelspruit vanuit die bergtoppe

   Nelspruit is die hoofstad van Mpumalanga provinsie, Suid-Afrika en die
   sentrum van 'n landbougebied, wat onder meer op subtropiese en
   sitrusvrugte steun. Nelspruit self het sowat 24 000 inwoners, terwyl
   die voorstede en die Swart woonbuurte KaNyamazane, Msogwaba, Mpakeni en
   Matsulu 'n inwonertal van meer as 200 000 het.

   Nelspruit is 'n pragtige dorp, omring deur heuwels, en sy strate word
   deur flamboyant-bome gesoom. Benewens die hitte staan Nelspruit bekend
   vir sy dodekaeder, 'n twaalfkantige watertoring op 'n hoë koppie in die
   Steiltes-woonbuurt. Die botaniese tuin van Nelspruit beskik oor 'n
   groot versameling plante, wat die grootste deel van die Laeveld se
   flora verteenwoordig.

   Die dorp is gestig in 1905, en is vernoem na drie broers Nel wat vroeë
   inwoners van die dorp was. Nelspruit het vir lank in die skadu van
   Barberton gestaan, maar is vandag 'n lewendige, vooruitstrewende stad,
   heelwat groter as Barberton.
   Kategorieë: Mpumalanga • Dorpe in Suid-Afrika

