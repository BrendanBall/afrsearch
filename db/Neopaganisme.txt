Neopaganisme


   'n Religieuse seremonie by die jaarlikse Prometheia-fees van die
   Griekse politeïstiese vereniging Hoogste Raad van Ethnikoi-Hellene in
   Junie 2006
   'n Religieuse seremonie by die jaarlikse Prometheia-fees van die
   Griekse politeïstiese vereniging Hoogste Raad van Ethnikoi-Hellene in
   Junie 2006

   Neopaganisme is 'n oorkoepelende, maar nogtans onpresiese term wat
   gebruik word om 'n groot verskeidenheid uiteenlopende alternatiewe en
   Nieu-Heidense geloof- en praktykstelsels saam te snoer. Die term is 'n
   samestelling van die Griekse voorsetsel neo ("nieu-") en die Latynse
   paganus (oorspronklik letterlik "bewoner van die platteland", later ook
   as 'n sinoniem vir heidense bewoners van die Romeinse Ryk gebruik) en
   dui slegs aan dat dit na nie-Christelike geloofstelsels verwys.

   Daar is 'n verskeidenheid sinonieme terme soos Inheemse Spiritualiteit,
   Keltiese Spiritualiteit, Europese Tradisionele Religie, Ou Geloof en Ou
   Godsdiens of Religie.

   Talle Neopaganiste of Nuwe Heidene is aanhangers van natuurgegronde,
   religieus-spirituele geloofstelsels, terwyl ander hulle vir die
   herlewing van Europa se oorspronklike godsdienste beywer wat lankal
   voor die kerstening van die vasteland bestaan het. Hierdie pogings word
   meestal bemoeilik deur die gebrek aan presiese oorlewerings en baseer
   dus dikwels op moderne literêr-filosofiese werke wat eers in die vroeë
   tydperk van die esoterie en okkultisme ontstaan het.

   In die tweede helfte van die 19de eeu het die nasionalistiese bewegings
   in Europa sterk neopaganistiese trekke getoon, en daar is dikwels
   beweer dat die Christendom deur vreemde magte op die Europese nasies
   afgedwing is. Sommige groeperings het selfs tot anti-Semitiese
   bewegings ontwikkel.

   Die huidige Nuwe Heidense natuurreligies behoort tot die vinnigste
   groeiende religieuse bewegings in die Westerse wêreld.^[1] Volgens die
   Suid-Afrikaanse oorkoepelende liggaam Circle of the African Moon, wat
   tot by die jaar 2000 as Pagan Federation of South Africa bekend gestaan
   het, is daar reeds sowat 50 000 Nuwe Heidene in Suid-Afrika.^[2]

   Inhoud

        * 1 Oorsig
        * 2 Geskiedenis
        * 3 Politeïsme
        * 4 Verwysings
        * 5 Verdere leesstof

[wysig] Oorsig

   Nieu-Heidense bewegings behels dikwels fragmente van 'n verskeidenheid
   Ou Gelowe en tydperke: Vroulike druïdes in Stonehenge, 'n
   religieus-sterrekundige monument wat ondanks sy assosiasie met die
   moderne Druïdisme deur 'n nie-Keltiese beskawing opgerig is
   Nieu-Heidense bewegings behels dikwels fragmente van 'n verskeidenheid
   Ou Gelowe en tydperke: Vroulike druïdes in Stonehenge, 'n
   religieus-sterrekundige monument wat ondanks sy assosiasie met die
   moderne Druïdisme deur 'n nie-Keltiese beskawing opgerig is

   Die aanhangers van Nieu-Heidense geloofstelsels beskou Neopaganisme as
   'n bewuste herlewing van inheemse voor-Christelike godsdienste en
   religieë. Alhoewel daar 'n verskeidenheid van Nieu-Heidense bewegings
   bestaan, beoefen talle Nuwe Heidene hul geloof buite enige gemeenskap.

   Neopaganisme sluit uiteenlopende geloofstelsels van voor- of
   nie-Christelike oorsprong in soos byvoorbeeld Pantheon, die moderne
   Heksebeweging, Ásatrú en Wicca.

   Die hoofstromings van Neopaganisme wat hul oorsprong in tradisionele
   geloofstelsels het is die
     * Keltiese religie (Druïdisme),
     * Germaanse religie en
     * Hellenismos (Oud-Griekse Neopaganisme).

   Die Nieu-Heidense geloofstelsels baseer op leerstellings wat in die
   vorm van mitiese verhale duisende jare lank van generasie tot generasie
   oorgelewer is.^[3] Die mite vertel 'n heilige verhaal of 'n
   oorspronklike gebeurtenis wat aan die begin van die tyd plaasgevind
   het.^[4] Dit handel dan ook nie oor gewone mense nie, maar oor Godhede
   of helde wat as stigters van die menslike beskawing beskou word. Die
   mite is 'n verhaal oor die skepping van die wêreld en 'n openbaring van
   die Godhede se heilige werke; 'n berig oor 'n dikwels dramatiese
   gebeurtenis wat inbreuk gemaak het op die profane wêreld. In talle
   vroeë religieë was die mondelinge vertelling van die mites beperk tot
   'n bepaalde tyd van rituele soos byvoorbeeld herfs en winter.^[5]

   Heilige seremonies gee uitdrukking aan die mens se verlange om na die
   begin van die tyd en die heilige tyd van die oorsprong terug te keer om
   homself weer met die Goddelike wêreld te verbind en sodoende 'n
   tydgenoot van die Gode te word. Hierdie aspek van die menslike bestaan
   het in talle oorsese indigene religieë steeds bewaar gebly, maar is in
   die Westerse wêreld as gevolg van die Christelike invloed vir 'n lang
   tydperk onderdruk.

   Die historiese, kulturele en ekonomiese realiteit het steeds 'n groot
   invloed op die geloofstelsels en religieuse simbolisme van die mens
   uitgeoefen; die verering van Moeder Aarde asook dié van die menslike en
   agrariese vrugbaarheid het hulle oorsprong duidelik in die tydperk ná
   die begin van die akkerbou.^[6]

   Die hergeboorte van die Nuwe Heidendom is dus in kulturele opsig ook
   die hergeboorte van ou spirituele tradisies wat die natuur as 'n
   heilige en Goddellike sfeer ervaar en in die kollektiewe gedagtenis van
   die mens bewaar gebly het.^[7]

   Nieu-Heidense geloofstelsels bevat dan ook ongeag hulle uiteenlopende
   tradisies drie basiese beginsels^[8]:
     * Die volkome Goddelike wêreld kan nie deur 'n enkele Godheid
       verteenwoordig word nie; die Goddellike sfeer maak hom op
       verskillende plekke en teen verskillende tye openbaar, en daar is
       baie Godhede. Hierdie beginsel word ook as politeïsme beskryf.
     * Die Goddelike sfeer mak hom sowel in die natuur asook in elke mens
       openbaar - die Goddelike is orals. Hierdie beginsel word ook as
       panteïsme beskryf.
     * Die Goddelike sfeer word sowel in die vroulike asook die manlike
       geslag geopenbaar, alhoewel dit natuurlik bo die twee menslike
       geslagte staan. Godhede is dus vroulik en manlik, God en Godin.

   'n Vierde beginsel, wat in baie Nieu-Heidense geloofstelsels 'n
   belangrike rol speel, is die Heidense etiek: Doen wat jy wil solank as
   wat jy geen skade vir 'n ander mens berokken nie.^[9]

[wysig] Geskiedenis

   Mense het al in die laat Middeleeue daarna gestrewe om die
   tradisionele, nie-Christelike (en sodoende Heidense) geloofstelsels te
   laat herleef.^[10] Maar eers in die tydperk van die Verligting met sy
   geestelike en politieke omwentelinge het hierdie ondergrondse beweging
   openlik na vore getree.

   Die oudste Nieu-Heidense strominge was die Nuwe Druïde-ordes en
   Nieu-Keltiese groeperings, asook die Nuwe Germaanse Godsdiens.^[11] Die
   laasgenoemde stroming het in lande soos Duitsland in die 19de eeu
   dikwels gepaardgegaan met nasionalistiese en rassistiese bewegings en
   is later deur die imperialisme en Nasionaal-Sosialisme vir hul
   politieke doeleindes misbruik.^[12]

   In die 1960's het die Nieu-Heidense beweging veral in Engeland en die
   Verenigde State vinnig begin groei en sodoende ook 'n sterk invloed op
   die vastelandse Europa uitgeoefen. Die geloofstelsels van ander
   nie-Christelike beskawings soos dié van Noord-Amerika se Eerste Nasies
   en Sibiriese Sjamane het nou 'n vaste bestanddeel van die
   Neopaganistiese beweging geword, terwyl ook die Nieu-Keltiese Heidendom
   'n nuwe opswaai beleef het.^[13]
   'n Hiërogamiese Wicca-ritueel
   'n Hiërogamiese Wicca-ritueel

   Die voor-Christelike Nordiese godsdiens, wat in Ysland ná die amptelike
   kerstening van die land eeue lank as 'n ondergrondse beweging
   getolereer is, is in 1972 onder die naam Ásatrú amptelik erken. Ook
   Wicca, 'n Nieu-Heidense Heksebeweging wat sedert die 1930's in Engeland
   begin ontwikkel het, het 'n deel van die hoofstroom-Heidendom
   geword.^[14] Hierdie ontwikkelinge het in die Nuwe Germaanse Godsdiens
   tot 'n afkeer van rassistiese gedagtes gelei.^[15]

   Die huidige Neopaganistiese beweging word veral deur twee hoofstrominge
   gekenmerk - modernisme en tradisionalisme. Tradisionaliste strewe
   daarna om die oorspronklike voor-Christelike religies met wetenskaplike
   metodes en op die grondslag van gebrekkige historiese oorlewerings te
   rekonstrueer en nuwe lewe in hulle in te blaas.^[16] Daarenteen neem
   moderniste die moderne navorsing oor Heidense religies as basis vir 'n
   nuwe natuurreligie wat 'n vreedsame saambestaan van die mens en die
   besielde natuur behels. Hulle erken dat hulle sodoende ook nuwe
   religieuse vorme skep.^[17]

   Met die proses van institusionalisering, wat in die 1990's sy aanvang
   genem het, is oorkoepelende liggame soos die Pagan Federation gestig.
   Daar is nogtans baie Nuwe Heidene het wat enige vorm van georganiseerde
   optrede as onheidens beskou.^[18] Die verhoudings tussen die
   verskillende groeperings is egter steeds deur wedersydse respek
   gekenmerk.

[wysig] Politeïsme

   Vir Heidene het die Goddelike hom op verskillende maniere en op
   verskillende tye aan verskillende groepe mense geopenbaar.^[19] Mense
   het steeds gepoog om die manifestasies van die Goddelike wat hulle
   waargeneem het te ontsluit, in dogma's en leerstellings op te som en
   hul eie interpretasies by te voeg.

   Vir Heidene is die Goddelike egter verby die menslike vermoë om dit
   rasioneel te verstaan - dit moet eerder deur middel van meditasie en
   kontemplasie vanuit die dieptes van die self ervaar word.^[20] Dit word
   openbaar in beelde en vorme wat maklik verstaanbaar is en nogtans slegs
   een faset van die realiteit weerspieël.

   Die verskillende politeïstiese religies word dus veral deur
   verdraagsaamheid gekenmerk.

[wysig] Verwysings

    1. ^ Crowley, Vivianne: Naturreligion. München: Wilhelm Goldmann 1998,
       bl.9 (die Engelse uitgawe het onder die titel Principles of
       Paganism verskyn)
    2. ^ Circle of the African Moon: Hoflike hekse
    3. ^ Crowley (1998), bl. 11
    4. ^ Eliade, Mircea: Das Heilige und das Profane. Hamburg: Rowohlt
       Taschenbuch Verlag 1957, bl. 56
    5. ^ Eliade (1957), bl. 57
    6. ^ Eliade (1957), bl. 12
    7. ^ Crowley (1998), bl. 17
    8. ^ Crowley (1998), bl. 23
    9. ^ Crowley (1998), bl. 23
   10. ^ Grübel, Jens en Stefan Rademacher: Religion in Berlin. Ein
       Handbuch. Berlyn: Weissensee Verlag 2003, bl. 515
   11. ^ Grübel (2003), bl. 515
   12. ^ Grübel (2003), bl. 516
   13. ^ Grübel (2003), bl. 517
   14. ^ Grübel (2003), bl. 517
   15. ^ Grübel (2003), bl. 517
   16. ^ Grübel (2003), bl. 517
   17. ^ Grübel (2003), bl. 517
   18. ^ Grübel (2003), bl. 517
   19. ^ Crowley (1998), bl. 25
   20. ^ Crowley (1998), bl. 25

[wysig] Verdere leesstof

   Paganisme en Wicca in Suid-Afrika
     * Vos, Donna Darkwolf: Dancing Under an African Moon: Paganism and
       Wicca in South Africa. Kaapstad: Struik 2003

   Kategorie: Paganisme

