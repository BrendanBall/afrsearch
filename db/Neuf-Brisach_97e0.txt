Neuf-Brisach


   'n Lugfoto van Neuf-Brisach
   'n Lugfoto van Neuf-Brisach

   Neuf-Brisach (Duits: Neubreisach) is 'n dorp met 2 100 inwoners in die
   gelyknamige kanton van die département Haut-Rhin in Frankryk.
   Neuf-Brisach lê naby die Rynoewer en die stad Colmar, teenoor die
   Duitse stad Breisach. Die dorp is deur die beroemde Franse
   vestingsargitek Sébastien Le Prestre de Vauban opgerig en het, danksy
   sy ligging in 'n vlakte, die ideale vorm van 'n versterkte stad uit die
   Barok-styltydperk. Dit is een van Vauban se meesterwerke. Neuf-Brisach
   is net een voorbeeld van versterkte dorpe en stede, wat onder die
   heerskappy van die Sonkoning Lodewyk XIV van Frankryk langs die grense
   aangelê is.

   Neuf-Brisach is volgens die militêre Barok-boustyl in 'n roosterpatroon
   gebou, met 'n paradegrond in die sentrum van die dorp, wat daarnaas ook
   oor kwartiere vir soldate en offisiere, militêre geriewe, 'n kerk,
   huise vir die burgerlike bevolking en 'n vestingwal met mure, 'n reeks
   loopgrawe en torings ringsom beskik het.

   Inhoud

        * 1 Geskiedenis
        * 2 Militêre argitektuur
        * 3 Besienswaardighede
        * 4 Eksterne skakels

[wysig] Geskiedenis

   Die plattegrond van Neuf-Brisach
   Die plattegrond van Neuf-Brisach

   Nadat die versterkte "Oud"-Breisach net soos Elsas in die 17de eeu by
   Frankryk ingelyf is, het dit as gevolg van die vredesluiting van Ryswyk
   in 1697 weer onder Oostenrykse heerskappy gekom. Frankryk het dus 'n
   nuwe versterking teen die Ryn benodig, en Lodewyk XIV gee aan Vauban
   die opdrag om in Neuf-Brisach 'n vesting teenoor die Oostenrykse
   Breisach op te rig.

   Die vesting, wat in die tydperk tussen 1699 en 1703 opgerig is, het
   destyds as die grootste militêre versterking in die Barok-boustyl
   bekend gestaan. Die dorp se kerk is eers in 1736 bygevoeg, en die
   raadsaal in 1758, nadat 'n provisionele ouer gebou afgebreek is.

   Die vesting van Neuf-Brisach weerstaan 'n Oostenrykse aanval in die
   jaar 1743. Die Duitsers beleër Neuf-Brisach, wat destyds sowat 5 500
   soldate gehuisves het, tydens die Frans-Pruisiese Oorlog in 1870. Die
   dorp is uiteindelik ingeneem en verwoes. Ná sy heroprigting speel dit
   geen belangrike rol meer in die militêre geskiedenis nie. Alhoewel
   later 'n bres vir 'n spoorweglyn in die vestingwal geslaan is, belemmer
   die militêre geriewe die ekonomiese ontwikkeling van die dorp.

   Neuf-Brisach is tans die hoofdorp van 'n kanton met sowat 15 000
   inwoners, tog lê die sterkste ekonomiese groeipunte in ander dorpe soos
   Biesheim en Volgelsheim. Ná die ontbinding van die plaaslike garnisoen
   in 1992 het Neuf-Brisach 'n woonstad vir pendelaars geword, wat in die
   nabygeleë Colmar en in Breisgau werk. Neuf-Brisach en die Duitse
   Breisach teen die Ryn se regteroewer word sedert die jaar 1961 deur 'n
   brug met mekaar verbind.

[wysig] Militêre argitektuur

   'n Lugfoto van Neuf-Brisach se versterkings
   'n Lugfoto van Neuf-Brisach se versterkings

   Die dorp se plattegrond is volgens militêre en geometriese beginsels
   beplan. Elke punt van die vesting is deur tenminste een geskut bestryk,
   en die stervormige bolwerke, wat in ooreenkoms met hierdie militêe
   vereiste gebou is, het aan Neuf-Brisach die kenmerkende uitleg van 'n
   aghoek gegee. In elke hoek is 'n wagtoring opgerig.

   Moderne vestings soos Neuf-Brisach is in teenstelling met die
   Middeleeuse kastele, wat meestal op ontoeganklike bergspitse ontstaan
   het, langs die invalsweë opgerig. Die vyandelike troepe se infanterie
   was in staat om 'n sekere afstand van die vesting te handhaaf - maar
   nie sy tros nie: 'n Swaar kanon het immers sowat twee ton geweeg. 'n
   Battery van tien 24-pond-kanonne het per dag koeëls met 'n totale gewig
   van twaalf ton en ses ton kruit afgeskiet. Hierdie swaar krygstuig kon
   net op rybare hoofpaaie vervoer word.

[wysig] Besienswaardighede

   Naas die versterkings en die historiese argitektuur van die dorp is
   daar 'n plaaslike museum in die Belfort-poort, wat aan die militêre
   argitek Vauban en die dorp se argitektuur gewy is.

[wysig] Eksterne skakels

     * Lugfotos van Neuf-Brisach

   Kategorieë: Dorpe in Frankryk • Argitektuur

