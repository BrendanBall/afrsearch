Neutron


                                                                Neutron
                                                             Klassifikasie


                                Subatomiese partikel
                                      Fermioon
                                      Hadroon
                                      Baryoon
                                      Nukleoon
                                      Neutron

                                                               Eienskappe


                                         Massa:          939.573 MeV/c²
                                   Elektriese lading:         0 C
                                         Spin:                 ½
                                Magnetiese dipoolmoment: -1.91304 μ[N]
                                  Quark samestelling:      2 Af, 1 Op

   In fisika is die neutron 'n subatomiese partikel met geen netto
   elektriese lading nie en 'n massa van 939.573 MeV/c^2 wat dit effens
   swaarder as 'n proton maak. Sy spin is ½. Sy anti-partikel word die
   anti-neutron genoem. Die neutron en proton is albei voorbeelde van 'n
   nukleoon.

   Die kern van die meeste atome (behalwe vir die mees algemene isotoop
   van waterstof, wat slegs uit 'n enkele proton bestaan) bestaan uit
   protone en neutrone.

   Inhoud

        * 1 Eienskappe
        * 2 Neutron interaksies
        * 3 Neutronsporing
        * 4 Gebruike van Neutrone
        * 5 Neutronbronne
        * 6 Ontdekking
        * 7 Huidige verwikkelinge
        * 8 Anti-neutrone
        * 9 Sien ook

[wysig] Eienskappe

   Buite die kern is neutrone onstabiel en het 'n gemiddelde leeftyd van
   886 sekondes (ongeveer 15 minute), waar dit ontbind deur 'n elektron en
   'n antineutrino afgee om 'n proton te vorm. Neutrone in hierdie
   onstabiele toestand staan bekend as vrye neutrone. Dieselfde
   vervalmetode (beta-verval) vind in sommige kerne plaas. Partikels binne
   die kern is tipies resonante tussen neutrone en protone, wat in na
   mekaar toe verander deur hetsy die emissie of absorpsie van pione. Die
   neutron se anti-materie eweknie is die antineutron.

   Die aantal neutrone bepaal die isotoop van 'n element (die koolstof-12
   isotoop het byvoorbeeld 6 protone en 6 neutrone, terwyl die koolstof-14
   isotoop 6 protone en 8 neutrone het). Isotope is atome van dieselfde
   element wat dieselfde atoomgetal het maar verskillende massas as gevolg
   van die verskillend aantal neutrone in die kern teenwoordig.

[wysig] Neutron interaksies

   Die neutron se interaksie met sy omgewing vind plaas deur al vier die
   algemene klassifikasies van fisiese interaksie, naamlik:
   elektromagnetiese-, swak kern-, sterk kern- en swaartekrag interaksies.

   Al is dit waar dat die neutron 'n nul netto lading het, bestaan dit
   nogtans uit elektries gelaaide quarke op dieselfde manier as wat 'n
   neutrale atoom uit protone en elektrone bestaan. Die neutron ervaar as
   sulks die elektromagnetiese interaksies. Die beweging van die ladings
   binne 'n neutron word egter nie uitgekanselleer nie en om hierdie rede
   het 'n neutron 'n magneties moment groter as nul.

   Swaartekrag word dikwels nie bespreek wanneer daar oor neutrone gepraat
   word nie. Dit is omdat die interaksies van neutrone dikwels slegs op
   die subatomiese vlak bestudeer word. Op 'n subatomiese vlak is die
   invloed van swaartekrag so klein relatief tot die ander kragte betrokke
   dat dit glad nie bespeur kan word nie. Ten spyte hiervan sal 'n neutron
   dieselfde swaartekragversnelling as gevolg van die aarde se
   swaartekragveld ondergaan as 'n baksteen wat van lood gemaak is.

   Gelaaide partikels (soos protone, elektrone of alfa partikels) en
   elektromagnetiese straling (soos gamma-strale) verloor energie as hulle
   deur materie beweeg. Hulle oefen elektriese kragte uit wat die atome,
   van die materiaal waardeur hulle beweeg, ioniseer. Die energie wat
   sodoende opgeneem word om die ionisasie te bewerkstellig is gelyk aan
   die energie wat deur die gelaaide partikel verloor word. Die partikel
   word dan vertraag of in die gamma-straal geabsorbeer of verstrooiing
   (sien compton verstrooiing). Die neutron daarenteen het geen elektriese
   lading nie en veroorsaak gevolglik dus geen ionisasie nie.

   Met kernkrag interaksies is dit egter 'n heel ander saak. Kernkragte
   speel die leidende rol wanneer neutrone deur gewone materie beweeg.
   Gevolglik beweeg 'n neutron onverstoord deur materie totdat dit 'n
   "kop-aan-kop" botsing maak met 'n atoomkern.

   Wanneer dit gebeur word die neutrone en teiken kern verstrooi
   (gedeflekteer of vertraag), geabsorbeer, of verander na iets heel
   anders. In die geval van die reaksie n + ^3He → ^1H + ^3H (n:neutron;
   ^3He: kern wat bestaan uit twee protone en twee neutrone; ^3H: kern wat
   bestaan uit een proton en twee neutrone) kom dit voor asof die proton
   en neutron byvoorbeeld plekke geruil het met die vrystelling van
   kinetiese energie. In baie gevalle word sekondêre partikels geskep en
   word energie verbruik of vrygestel.

   Neutrone, soos ander partikels, kan elastiese botsings ondergaan. 'n
   Botsing is elasties onder die spesiale geval waar kinetiese energie
   behou word. Snoekerballe ondergaan byvoorbeeld ook elasties botsings.
   Die wet van die behoud van momentum geld hier ook soos met enige ander
   botsing. As die kern wat tydens 'n elastiese botsing getref word swaar
   is, word dit relatief min versnel, maar as dit 'n proton is wat getref
   word met ongeveer dieselfde massa as 'n neutron word dit versnel om 'n
   groot deel van die oorspronklike snelheid van die neutron t bereik, wat
   dan natuurlik 'n ooreenstemmende vertraging ondergaan.

[wysig] Neutronsporing

   Die mees algemene metode om 'n gelaaide partikel op te spoor deur te
   kyk na die ionisasie-baan wat dit agterlaat werk nie direk vir neutrone
   nie. Neutrone wat elasties vanaf 'n ander atoom verstrooi word kan
   egter 'n ionisasie naspeurbare ionisasie-baan agterlaat, maar sulke
   eksperimente is nie maklik om uit te voer nie en is ander tegnieke waar
   hlle interaksies met atoomkerne bestudeer word, meer algemeen in
   gebruik.

   'n Algemene tegniek vir die opspoor van neutrone behes die omskakeling
   van die energie wat vrygestel word deur sodanige interaksies na
   elektriese seine. Die kerne ^3He, ^6Li, ^10B, ^233U, ^235U en ^239Pu is
   nuttig vir sodanige eksperimente. 'n Goeie bespreking oor
   neutronsporing kan gevind word in hoofstuk 14 in die boek Radiation
   Detection and Measurement deur Glenn F. Knoll (John Wiley & Sons,
   1979).

[wysig] Gebruike van Neutrone

   Die neutron speel 'n belangrike rol in baie kernreaksies. Neutronvangs
   lei dikwels byvoorbeeld tot neutron aktivering wat radio-aktiwiteit tot
   gevolg het. Kennis oor neutrone en hulle gedrag het 'n belangrike rol
   gespeel in die ontwikkeling van kernreaktore en kernwapens. Die
   ontwikkeling van "neutron-lense" wat gebaseer is op die totale interne
   weerkaatsing binne 'n hol kapillêre glasbuis of deur weerkaatsing vanaf
   gerimpelde aluminium plate het die dryfkrag verskaf vir verdere
   navorsing in neutron-microskopie en neutron/gamma-straal tomografie.

   Een gebruik van neutron-uistralers is die naspeur van ligte kerne,
   veral die waterstof wat in water molekules gevind word. Wanneer 'n
   vinnige neutron met 'n ligte kern bots, verloor dit 'n groot deel van
   sy energie. Deur die vertragingstempo van die neutrone wat teen die
   kerne bots en dan na die analiseerder terugkeer, te bepaal, kan 'n
   neutron-analiseerder die water-inhoud in grond bepaal.

[wysig] Neutronbronne

   Vanweë die feit dat vrye neutrone onstabiel i, kan hulle
   (neutronstraling slegs verkry word deur die verval van kerne,
   kernreaksies en hoë energie reaksies (soos in die geval van kosmiese
   straling of versnellers). Vrye neutronbundel word verkry vanaf
   neutronbronne deur middel van neutronvervoer.

   Neutrone se gebrek aan elektriese lading verhoed ingenieurs of
   eksperimentele wetenskaplikes om hulle te beheer of te versnel.
   Gelaaide deeltjies van versnel, vertraag of gedeflekteer word deur
   elektriese- of magnetiese velde. Hierdie metodes het egter geen invloed
   op neutrone nie (Let wel dat daar wel 'n klein invloed deur magnetiese
   velde op 'n vrye neutron is vanweë sy magnetiese moment).

[wysig] Ontdekking

   In 1930 het Walther Bothe en H. Becker in Duitsland ontdek dat wanneer
   die baie energieryke alfa-partikels wat vanaf polonium uitgestraal word
   op 'n sekere aantal ligte elemente, spesifiek berillium, boor of
   litium, sou val dit 'n ongewone straling met 'n hoë deurdringingsvermoë
   ontstaan het. Eers is gereken dat dit gamma-straling was al het dit toe
   'n hoër deurdringingsvermoë getoon as enige ander bekende
   gamma-straling en het hulle gevind dat die resultate op grond van die
   aanname baie moeilik was om te interpreteer.

   Die volgende groot deurbraak is in 1932 in Parys deur Irène
   Joliot-Curie en Frédéric Joliot gemaak]]. Hulle het gewys dat as die
   onbekende straling op parafien of enige ander waterstof-bevattende stof
   sou val, dit energieryke protone vrygestel het. Dit op sigself het nie
   die aanname dat dit 'n soort gamma-straling was weerlê nie, maar het
   dit toenemend moeilik gemaak om die gedetaïlleerde kwantitatiewe
   analisies van die data met die hipotese te vereenselwig. James Chadwick
   het later daardie selfde jaar in Engeland met 'n reeks eksperimente
   bewys dat die gamma-straal hipotese onversoenbaar was met die
   eksperimentele waarnemings. Hy het voorgestel dat die nuwe straling
   eerder bestaan het uit ongelaaide partikels met ongeveer dieselfde
   massa van 'n proton en het toe verdere eksperimente uitgevoer om sy
   voorstel te ondersteun. Hierdie ongelaaide deeltjies is toe uiteindelik
   neutrone gedoop, skynbaar vanuit die Latyns vir neutraal en die Griekse
   agtervoegsel -on (soortgelyk aan elektron en proton).

[wysig] Huidige verwikkelinge

   Die bestaan van stabiele trosse van vier neutrone, of tetraneutrone is
   voorgestel deur 'n span onder leiding van Francisco-Miguel Marqués van
   die CNRS Laboratorium vir Kernfisika op grond van waarnemings van die
   verval van berillium-14 kerne. Wat die hipotese interessant maak is dat
   die aanvaarde teorie voorspel dat sulke trosse nie stabiel behoort te
   wees nie en daarom nie kan bestaan nie.

[wysig] Anti-neutrone

   Die anti-neutron is die anti-partikel van die neutron. Dit is deur
   Bruce Cork in 1956, slegs 'n jaar na die anti-proton, ontdek.

[wysig] Sien ook

     * partikelfisika
     * subatomiese partikel
     * lys van partikels
     * quark model
     * chemie
     * neutronster
     * neutronvervoer
     * neutronstraling
     * termiese neutron
     * vinnige neutron
     * pulsende neutron-generator
     * Splitsende Neutronbron
     * tetraneutron

   Kategorieë: Nukleoon • Fisika • Chemie

