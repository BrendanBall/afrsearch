New Orleans


                                        New Orleans (La Nouvelle-Orléans)
                                Land:                      Verenigde State
                           Deelstaat:                            Louisiana
                             Parogie:                          New Orleans
                          Koördinate:                  29° 56' N, 89° 4' W
                         Oppervlakte:                              907 km²
                           Bevolking:                       484 674 (2000)
                  Bevolkingsdigtheid:                          534,4 / km²
                              Hoogte: Gedeeltelik 0,6-3 m benede seespieël
                        Burgemeester:                         C. Ray Nagin

   New Orleans is die grootste stad in die VSA-deelstaat Louisiana met
   sowat 'n half miljoen inwoners in die stad en meer as 1,3 miljoen in
   die metropolitaanse gebied. New Orleans is 'n belangrike
   nywerheidsentrum en sy hawe, wat die Mississippirivier met die Golf van
   Mexiko verbind, is die belangrikste uitvoerhawe van die suidelike
   VSA-state. Die erge oorstromings, wat die stad as gevolg van die orkaan
   Katrina in Augustus 2005 tref, verwoes 'n groot gedeelte van New
   Orleans en eis talle menselewens.

   Inhoud

        * 1 Geografie
        * 2 Demografie
        * 3 Klimaat
        * 4 Ekonomie
        * 5 Geskiedenis

[wysig] Geografie

   New Orleans se ligging tussen die Pontchartrainmeer en die Mississippi
   New Orleans se ligging tussen die Pontchartrainmeer en die Mississippi

   Die stad lê in die rivierdelta van die Mississippi en het 'n oppervlak
   van 907,0 vierkante kilometer (waarvan 439,4 vierkante kilometer of
   48,3 persent water). Die land van die delta is oor 'n tydperk van 2 500
   jaar deur afsaksel van die Mississippi gevorm en bestaan hoofsaaklik
   uit 'n moeras, wat enkele honderd meter diep is. Die moeras verdig
   soveel dat dit deur sy eie neerdrukkende gewig benede die seevlak begin
   sink, tensy daar nie nuwe afsaksel bykom nie.

   Tydens die stigting van New Orleans rig die Franse die eerste geboue in
   'n gebied op wat hoër geleë is as die omgewing (die "French Quarter" of
   "Franse buurt"), en in 1718 ontstaan New Orleans se hawe. Aangesien die
   hawe 'n vaste grond benodig, word die Mississippi met behulp van dyke
   in sy rivierbed teruggedring. Weens die gebrek aan nuwe afsaksel sink
   New Orleans en sy omgewing nou jaarliks ag millimeter. Tans lê sewentig
   persent van die stad sowat twee meter benede die seevlak.

   Dyke van sowat nege meter in die suide en vyf tot ses meter in die
   noorde is opgerig om die water van die Pontchartrainmeer en die
   Mississippi van die stad weg te hou. Die stadsgebied het nou die vorm
   van 'n sekel en word dus ook dikwels die "Sekelstad" genoem.

   A. Baldwin Wood rig in 1910 'n stelsel van pompe op wat New Orleans
   drooglê en nuwe landaanwinning moontlik maak.

[wysig] Demografie

   Die stadshorison van New Orleans
   Die stadshorison van New Orleans

   As gevolg van die orkaan "Katrina" word in Augustus en September 2005
   meer as 400 000 mense uit die stad ontruim. Weens die grootskaalse
   verwoesting is die stad se toekoms onseker.

   Die bevolkingsdigtheid voor die oorstromings is 989 inwoners per
   vierkante kilometer. Van die bevolking is 28 persent blankes, 67,3
   persent Afro-Amerikaners, 3,1 persent Latyns-Amerikaners, 2,3 persent
   Asiate en 0,2 persent lede van die Eerste Nasies.

   Die oorspronklike Franse taal word vandag nog nouliks gepraat, en net
   'n klein aantal ou mense is nog steeds die inheemse Cajun-Frans magtig.
   Desondanks speel die Franse taal en kultuur 'n groot rol by die
   bemarking van die plaaslike toerismebedryf.

[wysig] Klimaat

   New Orleans lê in die orkaansone van die Verenigde State. Orkane
   ontstaan gereëld in die maande tussen Mei en Oktober oor die Atlantiese
   Oseaan. Die geweldige orkaan "Katrina", wat Louisiana, Missisippi en
   Alabama op 29 Augustus 2005 tref, eis talle menselewens en verwoes die
   stad New Orleans deur oorstromings.

[wysig] Ekonomie

   Trem in New Orleans
   Trem in New Orleans

   New Orleans is 'n belangrike handel-, vervoer- en nywerheidsentrum en
   danksy die groot voorkomste van ru-olie in die Golf van Mexiko huisves
   die stad net soos Houston, Texas die hoofkwartiere van talle
   oliemaatskappye soos British Petroleum, Chevron, Conoco Phillips en
   Royal Dutch Shell. Die Hawe van Suid-Louisiana (Port of South
   Louisiana), wat New Orleans se hawefasiliteite insluit, is volgens
   tonnemaat die vierde grootste ter wêreld. Dit is een van die
   belangrikste invoerhawens vir koffiebone, wat in groot nywerhede in die
   omgewing gerooster word.

   Ook die federale regering en militêre instellings, met name NASA en die
   Amerikaanse Vloot, is belangrike werkverskaffers in die metropolitaanse
   gebied van New Orleans. Michoud het 'n monteerplaas in die oostelike
   deel van die parogie opgerig, terwyl Lockheed-Martin eksterne tenks vir
   ruimtependeltuie vervaardig.

[wysig] Geskiedenis

   New Orleans word in 1718 deur Jean Baptiste LeMoyne, Sieur de
   Bienville, onder die Franse naam La Nouvelle-Orléans gestig ('n
   verwysing na die stad Orléans in Frankryk). In 1722 word dit die
   hoofstad van Louisiana. Die kolonie word in die jaar 1763 volgens die
   Verdrag van San Ildefonso 'n Spaanse besitting, alhoewel die Spanjaarde
   drie jaar lank geen goewerneur benoem nie.

   In 1795 verleen Spanje die "Reg op vestiging" aan burgers van die
   Verenigde State, en die Amerikaners word ook toegestaan om die hawe te
   gebruik. Frankryk herwin Louisiana in 1801 met Napoléon Bonaparte se
   verowering van Spanje, tog verkoop hy Louisiana slegs twee jaar later
   teen 15 miljoen dollar aan die VSA. New Orleans het in hierdie tydperk
   sowat 10 000 inwoners.
   Canal Street in die twintigerjare
   Canal Street in die twintigerjare

   New Orleans staan al vroeg bekend vir sy kosmopolitiese en veeltalige
   bevolking en word as 'n smeltkroes van talle kulture beskou. Die
   hoofinvloede is Frans, Kreools-Frans en Amerikaans.
   Die oorstroming van 2005
   Die oorstroming van 2005

   Die bevolking verdubbel in die dertiger- en veertigerjare van die 19de
   eeu, en New Orleans groei tot die grootste stad in die Amerikaanse
   suide buite die Atlantiese seekus. Tot 1842 en in die tydperk tussen
   1865 en 1882 dien dit as die hoofstad van Louisiana.

   Die hawe is veral belangrik vir die slawehandel, alhoewel New Orleans
   destyds gelyktydig die grootste swart bevolking van alle Amerikaanse
   stede het.

   Tydens die Amerikaanse Burgeroorlog verower federale troepe die stad
   sonder geveg, die historiese geboue van New Orleans bly dus bewaar tot
   vandag. Die boustyl getuig nog steeds van die 19de eeuse rykdom.

   Aan die begin van die 20ste eeu word New Orleans met die Kreoolse en
   voodoo-kultuur vereenselwig, in die twintigerjare is dit die bakermat
   van die jazz-musiek. Die sterk invloede van die Frans-Spaanse kultuur
   en die katolisisme staan in kontras met die vervelende puritaanse
   leefwyse in ander dele van die VSA en skep 'n lewendige kultuur wat
   vermaak, dans en musiek bevorder.

   In die laat 20ste eeu word die Franse buurt die belangrikste
   besienswaardigheid van die stad.

   Die orkane "Betsy" en "Katrina" verwoes in 1965 en 2005 groot dele van
   New Orleans. Selfs een jaar ná die ramp het net sowat die helfte van
   die bewoners na New Orleans teruggekeer, aangesien die vloedskade in
   baie stadswyke nog steeds nie herstel is nie.
   Kategorieë: Louisiana • Stede in die Verenigde State

