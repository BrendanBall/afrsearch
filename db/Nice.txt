Nice


                                                                     Nice

                                          Land:                   Frankryk
                                Gewes (région): Provence-Alpes-Côte-d'Azur
                                   Département:            Alpes-Maritimes
                                    Koördinate:         43°42' N, 07°16' O
                                   Oppervlakte:                71,92 vk km
                                     Bevolking:             347 100 (1999)
                            Bevolkingsdigtheid:              4 766 / vk km
                                        Hoogte:       0-520 m bo seespieël
                                  Burgemeester:    Christian Estrosi (UMP)

   Nice (SAMPA en IPA uitspraak: [ni:s] soos die Engelse "niece";
   Italiaans Nizza, Provensaals Niça of Nissa) is 'n stad in Suid-Frankryk
   geleë langs die Middellandse See, tussen Cannes en Monaco, met 345 700
   inwoners (1990) in die stad en sowat een miljoen in die metropolitaanse
   gebied. Dit is die préfecture (administratiewe hoofstad) van die
   Alpes-Maritimes département.

   Die stad is die hoofoord op die Franse Riviera - Côte d'Azur en die
   tweede belangrikste toeristestad in Frankryk na Parys. Weens die groot
   afstande en die Alpe, wat 'n natuurlike versperring vorm, het Nice se
   lughawe met jaarliks tien miljoen passasiers tot die tweede besigste in
   Frankryk ontwikkel.

   Inhoud

        * 1 Geografie
        * 2 Geskiedenis
             + 2.1 Die antieke tydperk
             + 2.2 Die Middeleeue
             + 2.3 Die Graafskap Nice
             + 2.4 Die Franse tydperk
             + 2.5 Die moderne tydperk

[wysig] Geografie

   'n Nagtelike uitsig oor die Promenade des Anglais
   'n Nagtelike uitsig oor die Promenade des Anglais

   Nice lê aan die Baie des Anges ("Baai van die Engele") van die
   Middellandse See, in 'n soort amfiteater, wat deur uitlopers van die
   Mercantourmassief gevorm word, en word in die weste van die Varvallei
   en in die ooste van die Mont Boron begrens. Die stad lê sowat tien
   kilometer van die Vorstedom Monaco en sowat dertig kilometer van die
   Italiaanse grens af.

   Danksy die beskermde ligging behoort Nice ook tydens die wintermaande
   tot die warmste plekke langs die Franse Riviera. Mei en die tydperk
   tussen die middel van September en die middel van Oktober is die mees
   geskikte vir 'n besoek aan die stad. Februarie en Maart is die natste
   maande, terwyl Junie, Julie en Augustus dikwels deur baie warm weer
   gekenmerk word.

   Die winters is baie mild, en die temperature daal nouliks benede
   vriespunt. Die gematigde winters het van Nice in die 19de eeu ook 'n
   gewilde winterkwartier vir Engelse toeriste gemaak. Talle groot hotelle
   en tuine het tydens hierdie tydperk ontstaan. Die milde klimaat
   bevorder ook die plaaslike wynboubedryf.

[wysig] Geskiedenis

[wysig] Die antieke tydperk

   Reeds sowat 400 000 jaar gelede het mense van die Acheuléen-beskawing
   hulle in die gebied gevestig en hier jag gemaak op onder meer mammoete.
   Die bouvalle van die Romeinse baddens in Cemenelum
   Die bouvalle van die Romeinse baddens in Cemenelum

   Teen die middel van die 4de eeu v.C. het die Fokeërs uit die omgewing
   van Marseille 'n oorwinning oor die Liguriërs behaal en die stad Nikaïa
   (soms ook Nicaea, "die oorwinnende", afgelei van die Griekse godin
   Nike) gestig. In die jaar 154 v.C. het die Romeine die gebied ná 'n
   Liguriese aanval op die Griekse nedersettings Nikaïa en Antipolis (die
   huidige Antibes) verower.

   Ter beskerming van die gebied het die Romeine naas Nikaïa 'n tweede
   nedersetting, Cemenelum, op die berge van die huidige stadswyk Cimiez
   gestig. Die bouvalle, wat bewaar gebly het, dui aan dat Cemenelum 'n
   stad met tussen 15 000 en 20 000 inwoners was. Die stad was blykbaar 'n
   administratiewe sentrum en het veral uit die bou van die Romeinse
   straat Via Iulia Augusta in die jaar 7 v.C. voordeel getrek. Die
   nedersetting het toe van 'n voorpos tot 'n stad gegroei.

[wysig] Die Middeleeue

   In die 5de eeu is Cemenelum ten gunste van Nikaïa opgegee. Provence het
   in 508 deel van die Oos-Gotiese en in 536 van die Frankiese Ryk geword.
   In die jare 813, 859 en 880 is Nice deur Sarasene geplunder.
   Islamitiese seevaarders ht die stad ook later verskeie kere aangeval,
   soos byvoorbeeld in 943. Die Moslems het hulle in die tydperk tussen
   888 en 975 in die nabygeleë Fraxinetum gevestig en is uiteindelik deur
   graaf Willem van Provence verdryf.

   Die eerste verwysings na 'n stadsraad (Consulat) en 'n stedelike
   grondwet dateer respektiewelik uit die jare 1144 en 1176. Nice was
   egter nog steeds onder die heerskappy van die graafskap Provence en het
   gevolglik saam met dié gewes in die 12de eeu 'n besitting van Aragón en
   in 1246 vn die Huis Anjou geword. Vanaf die 13de eeu het die Italiaanse
   stad Genua tot 'n mededinger op politieke en ekonomiese gebied
   ontwikkel, en omtrent 1215 het Nice selfs vir 'n kort tydperk onder die
   heerskappy van Genua gekom. Die graaf van Provence het as 'n reaksie op
   die Genuese magsuitbreiding 'n vloot in Nice laat stasioneer.

   In 1295 is Villefranche (letterlik die "Vrye Stad") naby Nice gestig,
   saam met 'n vlootbsis ter bestryding van die seerowers, wat die
   Mediterreense skeepvaart destyds bedreig het.

   Met die afsterwe van die heerseres Johanna I het die erfopvolging 'n
   politieke probleem geword, aangesien sowel Karel van Anjou asook sy
   neef Karel van Durazzo aanspraak op die gebied gemaak het. Nice is deur
   Jean Grimaldi aangewakker om teen die Huis Anjou op te tree. In 1388
   het hertog Amadeus VII van Savoie die oostelike deel van Provence as
   graafskaap Nice by sy hertogdom ingelyf en sodoende 'n seetoegang
   verkry. Nice is danksy die strategiese ligging versterk en het vir 'n
   lang tydperk 'n twispunt gebly.

[wysig] Die Graafskap Nice

   In 1524 het Frans I van Valois-Angoulême deur die Graafskap Nice
   getrek, om die Franse aanspraak op Lombardye van die Huis Habsburg af
   te dwing. In die slag van Pavia is hy egter deur die troepe van Karel V
   gevange geneem en in 1525 per skip na Spanje gebring. In 1536 het die
   hertog van Savoie voor die Franse koning geswig en hom teruggetrek na
   die graafskap Nice.

   Twee jaar later is die geskille tussen Frans I en Karel V deur
   bemiddeling van Pous Paulus III besleg, en die oorlogspartye het
   suksesvol oor 'n wapenstilstand beding.

   In 1543 is Nice deur Franse troepe en die vloot van Khair ad Din beleër
   en geplunder, en net die sitadel het nie in die aanvallers se hande
   geval nie. Volgens die plaaslike oorlewering het 'n wasvrou, Cathérine
   Ségourane, die Turke as 'n soort "Johanna van Arkel van Nice" verdryf.
   Isidore Dagnan: Die hawe van Nice (18de eeu)
   Isidore Dagnan: Die hawe van Nice (18de eeu)
   'n Straat in die ou hawebuurt
   'n Straat in die ou hawebuurt

   In die jaar 1600 is Nice opnuut beleër, hierdie keer op bevel van
   Hendrik IV. Ná die Vrede van Lyon het Nice 'n deel van die Hertogdom
   Savoie gebly, en in 1614 is een van die hertogdom se drie geregshowe in
   die stad opgerig. Die Spanjaarde is in 1642 uit Nice verdryf.

   Die Franse het Nice en die omgewing onder koning Lodewyk XIV ingeneem.
   Die Franse heerser het tegelykertyd die titel Graaf van Nice oorgeneem.
   Die beroemde Franse militêre argitek Sébastien le Prestre de Vauban het
   in 1693 die herstelling van Nice se versterkings georganiseer. Nogtans
   het die hertog van Savoie die graafskap Nice danksy die huwelik van sy
   dogter met 'n kleinseun van Lodewyk XIV twee jaar later teruggewen.

   In die Spaanse Suksessieoorlog is die gebied weer deur
   oorlogshandelinge geraak, toe Savoie saam met die Habsburgers teen die
   Franse geveg het. Tydens 'n Franse aanval onder generaal Catinat is die
   vesting grotendeels verwoes.

[wysig] Die Franse tydperk

   Rue Rossetti in die historiese stadskern
   Rue Rossetti in die historiese stadskern

   Franse en Spanse troepe het die graafskap Nice in 1744 tydens die
   Oostenrykse Suksessieoorlog verower, maar dit het volgens die Vrede van
   Aken in 1748 'n besitting van Savoie gebly. In 1749 is die huidige
   seehawe, Die Bassin Lympia, aangelê. Ná 'n referendum het die graafskap
   Nice in 1793 by Frankryk aangesluit en het die 85^ste département met
   die naam Alpes-Maritimes gevorm.

   Napoléon Bonaparte het in 1796 vanuit Nice sy Italiaanse veldtog begin
   en Piëmont beset. In 1800 is Nice en sy omgewing 'n tyd lank deur
   Oostenrykse troepe ingeneem, maar het ná Napoléon se oorwinning in die
   slag by Marengo weer onder Franse heerskappy gekom.

   In 1804 het Nice die Empire (Franse keiserryk) met 3 488 teen 2 stemme
   erken. In die Eerste Paryse Vrede van 1814 is die grafskap Nice weer
   aan Savoie, wat intussen by die Koninkryk Sardinië ingelyf was,
   afgestaan, en die grenslyn van die jaar 1760 is sodoende herstel.

   In ruil vir die Franse steun by die nasionale vereniging van Italië
   onder die heerskappy van die koning van Piëmont-Sardinië in 1859 is
   Savoie en Nice in die Verdrag van Turyn aan Frankryk onder Napoléon III
   afgestaan. Die bevolking van Nice het hierdie besluit in 'n referendum
   met 25 000 teen net 200 stemme goedgekeur.

[wysig] Die moderne tydperk

   Die strand en die Promenade des anglais
   Die strand en die Promenade des anglais

   In 1864 is die spoorwegverbinding met Lyon en Parys (Chemins de fer de
   Paris à Lyon et à la Méditerranée) ingewy. Die sterrewag van Nice is in
   1882 deur die Franse argitek Charles Garnier opgerig. Die stad het in
   die 19de eeu tot 'n gewilde vakansieoord vir Engelse toeriste
   ontwikkel, en reeds in 1861 het die Franse skrywer die kommentaar
   gelewer dat Nice eintlik as 'n Engelse stad beskou moes word, waar 'n
   mens net af en toe ook inheemses sou teenkom. Nice het in toenemende
   mate ook die Europese hoogadel gelok, soos byvoorbeeld die Russiese
   tsaar en koningin Victoria van Engeland. Die aantal toeriste, wat hier
   tydens die wintermaande gebly het, het tussen 1890 en 1910 van 22 000
   tot 150 000 gestyg.

   Die ontwikkeling van die toerismebedryf is vergesel deur 'n vinnige
   industrialisering, en in die 20ste eeu het 'n groot aantal Italiaanse
   gasarbeiders hulle veral in die stadswyke Riquier en Madeleine
   gevestig. Tydens die Tweede Wêreldoorlog is Nice deur Italiaanse en
   later Duitse troepe beset; maar nie beskadig nie. Die bergreekse bo die
   stad was die operasiegebied van die Résistance, die Franse
   weerstandsbeweging.

   Die aantal Engelse bewoners het geleidelik afgeneem. Ná die oorlog het
   talle immigrante uit die voormalige Franse kolonies hulle in Nice
   gevestig.
   Kategorieë: Provence-Alpes-Côte d'Azur • Stede in Frankryk

