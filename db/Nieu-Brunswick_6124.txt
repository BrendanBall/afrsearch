Nieu-Brunswick


                                                         Nouveau-Brunswick
                                                             New Brunswick
                                                            Nieu-Brunswick


                           Vlag                      Landswapen
                 (Vlag van Nieu-Brunswick) (Landswapen van Nieu-Brunswick)

                            Leuse : Spem Reduxit
                         Beeld:New Brunswick-map.png
                                    Ander provinsies en gebiede van Kanada
                                                               Land Kanada
                                                      Hoofstad Fredericton
                                                    45° 57' N, 66° 38' W
                                     Grootste stad Saint John (Saint-Jean)
                               Goewerneur-generaal Herménégilde Chiasson
                             Eerste Minister Shawn Graham (Liberale Party)
                                                   Oppervlakte 72 908 km²
                                                       - Land 71 450 vk km
                                                - Water 1 458 vk km (2,0%)
                                                          Bevolking (2007)
                                                     - Totaal 750 851 inw.
                                                - Digtheid 10,3 inw./vk km
                                      Toelating tot die Kanadese Federasie
                                                      - Datum 1 Julie 1867
                                         Verteenwordiging in die Parlement
                                                            - Parlement 10
                                                               - Senaat 10
                                                           Posafkorting NB
                                                   Voorsetsel by poskode E
                                                            Tydsone UTC -4
                                                    Internet-domein .nb.ca

   Nieu-Brunswick (Frans: Nouveau-Brunswick, Engels: New Brunswick) is een
   van Kanada se drie Maritieme of Atlantiese provinsies en die enigste in
   die land wat volgens sy grondwet sowel Engels asook Frans as ampstale
   erken en gebruik. In teenstelling met die konflikte in ander Kanadese
   provinsies streef die twee taalgroepe in Nieu-Brunswick die beginsel
   van vreedsame naasbestaan na.
   'n Landskapstoneel in die Nasionale Fundy-park
   'n Landskapstoneel in die Nasionale Fundy-park

   Volgens 'n skatting van Statistique Canada was die bevolking op 1
   Oktober 2007 750 851 mense, waarvan 35 persent Franssprekendes wat
   merendeels van Akadiese afkoms is en veral in die Akadiese kusgebied
   aan die Sint-Laurensrivier tussen die stede Shediac en Caraquet woon.
   Die provinsiale hoofstad is Fredericton, wat net soos Saint John
   (Saint-Jean) sterk deur die Britse tradisies van sy oorspronklike
   Lojaliste-bevolking beïnvloed is.

   Die provinsie se naam is afgelei van die Engelse benaming vir die
   Noord-Duitse stad Braunschweig, van waar die voorouers van die Engelse
   koning George III en die koninklike Huis Hannover oorspronklik gekom
   het.

   Alhoewel Nieu-Brunswick nie tot die belangrikste bestemmings vir
   buitelandse toeriste in Kanada behoort nie, pronk die provinsie met 'n
   natuurskoon wat 'n kuslyn van 2 300 kilometer, die bekende Fundy-baai
   met sy groot getyeverskil van sowat vyftien meter en die warmste
   watertemperature noord van Florida aan sy noordelike strande. Die
   binneland word deur heuwelagtige gebiede met uitgestrekte
   bladwisselende loofbosse, wat gedurende die najaar met hul herfskleure
   spog, en die riviergebiede van die Saint-Jean (Saint John) en Miramichi
   oorheers. Die Miramichirivier is 'n gewilde bestemming vir
   salmhengelaars.

[wysig] Geografie

[wysig] Fisiese geografie

   Nieu-Brunswick word in die noorde deur Quebec se Gaspé-skiereiland en
   die Baie des Chaleurs en in die ooste deur die Golf van Sint-Laurens en
   die Northumberland-seestraat begrens. In die suide verbind die
   Chignecto-landengte Nouveau-Brunswick met die skiereiland van die
   provinsie Nova Scotia, wat grotendeels deur die Fundy-baai van die
   vasteland geskei word.

   In die weste grens Nieu-Brunswick aan die Amerikaanse deelstaat Maine;
   naas Alberta is Nieu-Brunswick die enigste provinsie aan Kanada wat net
   aan een VSA-deelstaat grens. Die grensgebied is gedurende die
   "Aroostook-oorlog" van die jare 1838 en 1839 gekoloniseer.

   Alhoewel Nieu-Brunswick by Kanada se Maritieme Provinsies gereken word,
   verskil die provinsie in etnies-kulturele en fisiografiese opsig
   duidelik van sy buurprovinsies. Sowel Nova Scotia asook die
   Prins-Edward-Eiland word heeltemaal of byna heeltemaal omring deur die
   waters van die Atlantiese Oseaan wat sodoende sy stempel op hulle
   klimaat, ekonomie en kultuur afgedruk. Daarenteen word
   Nouveau-Brunswick ondanks sy lang kuslyn deur 'n beskermde ligging
   gekenmerk wat sy landskap in 'n mindere aan die Atlantiese Oseaan se
   invloede blootstel - dit geld veral vir sy uitgestrekte binneland. Die
   provinsie word dus eerder deur sy riviere as die oseaan oorheers.
   Restigoucherivier naby Campbellton
   Restigoucherivier naby Campbellton

   Die belangrkste rivierstelsels in die provinsie sluit die
   Saint-Jeanrivier (St. Johnrivier), Petitcodiacrivier, Miramichirivier,
   St. Croixrivier en Restigoucherivier in. Die Saint-Jeanrivier word as
   die tweede langste rivier aan die Noord-Amerikaanse ooskus tussen die
   Sint-Laurensrivier en die Mississippirivier berskou.

   Nieu-Brunswick is heeltemaal in die Appalaggegebergte geleë - 'n baie
   ou bergreeks wat al lank aan erosie blootgestel was en nou deur
   riviervalleie en heuwellande oorheers word wat oor groot dele van die
   provinsie strek. Die oostelike en sentrale gedeelte van Nieu-Brunswick
   behels die Laagland van Nieu-Brunswick, terwyl die Caledonia- en St.
   Croix-Hooglande langs die kuslyn van Fundybaai loop en hier hoogtes van
   sowat 300 meter bo seevlak bereik. Die noordwestelike gedeelte van die
   provinsie behels die afgeleë en ongerepte Miramichi- en
   Chaleur-Hooglande en die Notre Dame-berge met Mount Carleton (820
   meter) as hulle hoogste bergspits.

[wysig] Riviere

   Die grootste gedeelte van die westelike Nieu-Brunswick word deur die
   Saint-Jean-rivierstelsel gedreineer. Die Saint-Jean, wat in Noord-Maine
   ontspring, mond in Saint John in die Fundybaai uit. Sy belangrikste
   takriviere in die provinsie sluit die Madawaska, Tobique, Meduxnekeag,
   Nashwaak, Oromocto en Kennebecasis in. Ander waters in die
   Saint-Jean-rivierstelsel is die Grand Lake (waarin die Salmonrivier
   uitmond), Washademoak-meer (waarin die Canaanrivier uitmond) en
   Belleisle-baai. As gevolg van Fundybaai se hoë getye vloei die waters
   van die Saint-Jean dikwels stroomop - 'n natuurverskynsel wat veral by
   die Reversing Falls-watervalle in Saint John optree.
   Die Kouchibouguac-rivier in die Nasionale Kouchibouguacpark
   Die Kouchibouguac-rivier in die Nasionale Kouchibouguacpark

   Die Petitcodiac-rivier mond naby die top van Fundybaai in die
   Chignectobaai uit. Ook hier veroorsaak die Fundybaai se getye dat die
   rivierwater stroomop vloei - 'n fenomeen wat as getygolf bekend staan.
   Die bou van 'n straatweg oor die rivier naby Moncton, sowat 50
   kilometer stroomop, het die getygolf se effek verswak en die rivier se
   ekostelsel verander.

   Ander riviere, wat in die Fundybaai uitmond, sluit die St. Croix,
   Digdeguash, Magaguadavic, Musquash en Big Salmon in.

   Die Miramichirivier mond naby die stad Miramichi in die Miramichibaai
   uit, en sy rivierstelsel dreineer 'n groot gedeelte van
   Nouveau-Brunswick se hartland. Daar is twee groot takriviere, die
   Suidwes- en die Noordwes-Miramichi, en 'n aantal kleiner takke soos
   Dungarvon, Renous, Bartholomew en Cains. Die Miramichi-rivierstelsel
   staan bekend vir sy forelvywers en parke.

   'n Groot gedeelte van Noordwes- en Noord-Sentraal-Nieu-Brunswick word
   deur die Restigouche-rivierstelsel gedreineer. Die rivier mond naby
   Dalhousie in die Baie des Chaleurs uit en lok net soos die Miramichi
   talle salmhengelaars. Belangrike takriviere sluit die Kedgwick,
   Patapedia en Upsalquitch in.

   Die Nepisiguit is 'n ander belangrike rivier wat in die Baie des
   Chaleurs uitmond, naas kleiner riviere soos die Caraquet, Tetagouche en
   Jacquet.

   Die Kouchibouguac, Kouchibouguacis, Richibucto, Bouctouche, Cocagne en
   Shediac mond in die Northumberland-seestraat uit, terwyl die
   Tabusintac, Big Tracadie en Pokemouche in die Golf van Sint-Laurens
   uitmond.
   Kategorie: Nieu-Brunswick

