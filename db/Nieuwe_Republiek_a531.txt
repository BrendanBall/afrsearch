Nieuwe Republiek


   CAPTION: Vryheid Republiek
   Nieuwe Republiek


   1884 – 1888 →

   Flag of Nieuwe Republiek

   Vlag
   Hoofstad     Vryheid
   Taal/Tale    Afrikaans, Engels, Nederlands en Zoeloe
   Regering     Republiek
   President
    - 1884-1888 Lucas Johannes Meyer
   Geskiedenis
    - Gevestig  16 Augustus 1884
    - Ontbind   20 Julie 1888

   Die Vryheid of Nieuwe Republiek was een van die kleiner Boererepublieke
   in die huidige Suid-Afrika wat deur die Voortrekkers gestig is nadat
   hulle die Kaapkolonie onder Britse beheer verlaat het. Die Nieuwe
   Republiek het slegs vir 'n kort tydperk tussen 1884 en 1888 bestaan
   voor dit in die Zuid-Afrikaansche Republiek opgeneem is as die Distrik
   Vryheid.

   Inhoud

        * 1 Ooreenkoms met Dinuzulu en Stigting
        * 2 Geskil oor Sint Lucia Baai
        * 3 Ooreenkoms met Brittanje, Onafhanklikheid en opname in die ZAR
        * 4 Verwysings

[wysig] Ooreenkoms met Dinuzulu en Stigting

   Portret van Dinuzulu c. 1888
   Portret van Dinuzulu c. 1888
   Portret van Lucas Meyer wat later tydens die Tweede Vryheidsoorlog
   geneem is
   Portret van Lucas Meyer wat later tydens die Tweede Vryheidsoorlog
   geneem is

   Die Zoeloekoning Cetshwayo het in Februarie 1884 in Eshowe gesterf. Sy
   seun Dinuzulu wat die aangewese opvolger was kon egter nie die troon
   bestyg nie as gevolg van die konstante binnegevegte tussen die
   verskillende Zoeloe hoofmanne. Dinuzulu beroep hom toe op die Boere net
   oorkant die grens om hulp met die ideë dat grond geruil sou word vir
   Boere vuurvermoeë en ondersteuning in die leierskapstryd. 'n Groep van
   ongeveer 800 man, wat as die Kommittee van Dinuzulu se Vrywilligers
   bekend sou staan, het gereageer en op 22 Mei 1884 het hulle Dinuzulu by
   Zalflaager tot Koning van die Zoeloes verklaar. Meeste van die Zoeloe
   hoofmanne het hulle by die besluit berus, maar Zibebu het bly voortveg.
   Die boere help dan ook by die Slag van Etshaneni in Junie 1884 om 'n
   oorwinning te behaal.

   Op 16 Augustus bekom die Boere 'n reuse stuk grond en begin spoedig
   plase uit meet in die gebied wat gestrek het van die Transvaal tot by
   die see. 500 van die gehuurde soldate sou elk 'n plaas van 1600 hektaar
   kry en 300 wat laat aangekom het kleiner 'halwe plase'. 'n Kompas en
   dwarshout is gebruik om die plase uit te lê. Met die eerste opmeting
   was daar nie genoed plase nie al is daar tot by die see gemeet. Die
   opmeting moes herhaal word en kleiner plase toegeken word.^[1] Dit het
   egter steeds min grond aan die Zoeloes oorgelaat wat baie
   ongelukkigheid veroorsaak het. Die moontlikheid dat die Boere die kus
   kon beset het onder die aandag van die Britse owerheid gekom wat
   vasbeslote was om die Boere te beheer deur hulle in die binneland te
   hou.

   Op 5 Augustus 1884 is die Nieuwe Republiek (Nuwe Republiek) gevorm. 'n
   Nuwe grondwet is opgestel, 'n Volksraad met twaalf lede saamgestel, 'n
   Landdros is geleen en Generaal Jouber van die ZAR is gevra om President
   te word. Met sy weiering is Lucas Johannes Meyer is as President van
   die Republiek aangestel.^[2] Die hoofstad Vryheid is op 23 September
   1884 gestig. Daar is met die bou van 'n Raadsaal begin in in November
   1884 - die gebou huisves vandag die Vryheidmuseum. ^[3] Louis Botha wat
   toe 17 jaar oud was het Lukas Meyer in die ekspdisie ondersteun en sy
   talente is hier vir die eerste keer raak gesien en hy is as veldkornet
   van Wyk 2 van die nuwe republiek gekies. Toe Vryheid in 1888 deel word
   van die ZAR het Botha 'n burger geword van die Transvaal waar hy later
   'n leidende rol sou speel in die vestiging van eers selfregering na die
   Tweede Vryheidsoorlog en later vorm van die Unie van Suid-Afrika.^[4]

[wysig] Geskil oor Sint Lucia Baai

   Intussen het die Zuid-Afrikaansche Republiek beoog om in bondgenootskap
   met Duitsland hulle gebied tot by die see uit te brei. Dit was op 'n
   stadium toe Europse koloniale moondhede deel geneem het aan die
   sogenaamde "Stormloop vir Afrika" (Engels: scramble for Africa) en
   Adolf Lüderitz se sukses in Suidwes-Afrika in 1884. Lüderitz se gesante
   A Einwald en A Schiel, het toe op 13 November 1884 ŉ ooreenkoms met
   Dinuzulu bereik waarvolgens St Lucia, of Santa Lucia soos dit toe
   bekendgestaan het, aan Schiel afgestaan is. In terme van die ooreenkoms
   het Lüderitz sestig duisend akker grond bekom en toestemming om 'n
   spoorlyn van Santa Lucia na die Transvaal te bou met kolonisasie
   voorregte vir een myl om die baai vir Duitse immigrante. Die Duitse
   aanspraak was 'n bedreiging vir Britse hegemonie in Suid-Afrika. Die
   Britse owerheid sou dus 'n stokkie steek voor die planne van die ZAR en
   Duitsland sowel as die Nieuwe Republiek se aansprake. Die gebeurtenisse
   het halfvergete Britse eise gegrond op 'n ou verdrag van 1843 met die
   toenmalige Zoleoekoning, Panda, laat herleef waarvolgens Santa Lucia
   aan Brittanje afgestaan is. Die eis het nie sterk voorgekom nie
   aangesien Brittanje nooit enige vestiging in die gebied gemaak het nie.
   Brittanje het op die stadium nog nie vir Dinuzulu as koning van die
   Zoeloes erken nie wat die Britte as 'n verdere argument teen die Duitse
   aanspraak op Santa Lucia gebruik het. Om die Britse aanspraak te
   besvestig is H.M.S. Goshawk na die bestrede hawe gestuur en op 21
   Desember 1884 het Sir Henry Bulwer, goewerneur van Natal die regering
   in London laat weet dat die Britse vlag oor Santa Lucia Baai gewapper
   het.Dit lei tot hewige protes van Berlyn sowel as Pretoria. Kanselier
   Bismarck het 'n formele beswaar teen Londen gerig en sy seun Herbert
   gestuur om die saak te besleg. Lord Rosebery het die Duitser egter
   uitoorlê met sy geslepenheid en beter kennis van Suid-Afrika. Die
   insident is geluit met 'n ooreenkoms wat bepaal het dat Duitsland sy
   protes teen die Britse vlag by Santa Lucia Baai sou laat vaar en dat
   hulle hulle sou weerhou daarvan om gebied te bekom of protektorate op
   die kus tussen Natal en Delagoabaai te stig.^[5]

   Die Nieuwe Republiek teken op 30 April 1885 protes aan omdat St Lucia
   volgens hulle wette aan die Nieuwe Republiek behoort het. Gevolglik is
   onderhandelinge in 1886 tussen die Boere en die Britse owerhede gevoer.
   'n Ooreenkoms is in 1887 bereik waarvolgens 'n Britse Kolonie langs die
   kus gevestig sou word. In ruil daarvoor sou die Boere toegelaat word om
   'n onafhanklike republiek op die voormalige Zoleoe-grond in die weste
   te vestig.^[6]^[3]

[wysig] Ooreenkoms met Brittanje, Onafhanklikheid en opname in die ZAR

   Die uiteindelike grondgebied het gestrek van die Zuid-Afrikaansche
   Republiek in die Noorde, langs die Phongolo af tot by die Lubombo
   berge. In die Suide het dit die vrugbare hoogland om Babanago en
   Emakhosini ingesluit waar die stigters van die Zoeloe koninkryk begrawe
   is. In die middel van die Republiek was die opstalle van die Mdlalose,
   die Ngenetsheni, die Buthelezi , en om die berge wat noord van die nuwe
   Boere dorpie, Vryheid, loop, die gebied van die Qulusi.^[6]. Benewens
   die republiek self het die Boere die reg gekry op plase buite die
   grense van die Republiek in Zoleoeland te hou in 'n blok suid daarvan
   wat Proviso B genoem is.^[7]

   Die Nieuwe Republiek is op 20 Julie 1888 in die Zuid-Afrikaansche
   Republiek opgeneem as die Distrik Vryheid.^[3]

   Alhoewel die republiek in die huidige KwaZoeloe-Natal geleë was, was
   dit nie deel van die Natalia Republiek of voor die Tweede
   Vryheidsoorlog van die Natalkolonie nie. Op 20 Julie 1888 word dit in
   die groter Zuid-Afrikaansche Republiek (of Transvaal) opgeneem. Na die
   Tweede Vryheidsoorlog is dit deur Britanje geannekseer en by die
   Natalkolonie gevoeg.

[wysig] Verwysings

    1. ^ The KZN Midlands, Besoek op 9 April 2007
    2. ^ H Spender, General Botha: The Career and the Man, Kessinger
       Publishing, 2005
    3. ^ ^3,0 ^3,1 ^3,2 SA-Venues.com KwaZulu Natal » Attractions »
       Battlefields » Vryheid, Besoek op 8 April 2007
    4. ^ Genealogy Data Page 66 - BOTHA, Louis, Besoek op 9 April
    5. ^ C. D. Penner, Germany and the Transvaal before 1896, The Journal
       of Modern History, Vol. 12, No. 1. (Mar., 1940), pp. 31-58
    6. ^ ^6,0 ^6,1 Jeff Guy, HOLKRANS: 6 MAY 1902. A BACKGROUND PAPER FOR
       THE MINISTERIAL COMMITTEE OF THE SOUTH AFRICAN HISTORY PROJECT.,
       Programme of Historical Studies, University of Natal, Durban 4041,
       28 February 2002, Afgelaai op 8 April 2007
    7. ^ B M Nicholls Zululand 1887-1889: The Court of the Special
       Commissioners for Zululand and the Rule of Law, Journal of Natal
       and Zulu History, Volume XV, 1994/1995, Besoek op 8 April 2007

   Kategorieë: Voormalige lande in Afrika • Voormalige republieke •
   Kortstondige state • Geskiedenis van Suid-Afrika

