Nikolaas II van Rusland


                                                               Nikolaas II
                                               Keiser van die hele Rusland

   Keiser Nikolaas II van Rusland.
   Keiser Nikolaas II van Rusland.

                                         Gebore Tsarskoje Selo, 6 Mei 1868
                                      Oorlede Jekaterinburg, 16 Julie 1918
                                                        Vorstehuis Romanof
                                                        Regeer 1894 - 1917
                                                       Gekroon 26 Mei 1896
                                                        Ander titels Tsaar
                                Volle naam Nikolai Aleksandrowitsj Romanof
                                                 Voorganger Aleksander III
                                                     Abdikeer 2 Maart 1917
  Opvolger Tsarewitsj Aleksei (eerste abdikasie – die abdikasie is later
                 verander sodat die troon sou gaan na groothertog Michail)
     Groothertog Michail (tweede abdikasie – wys die troon van die hand)
                       Georgi Lwof, president van die tussentydse regering
                                            Eggenote Aleksandra Fjodorowna
                                                          (Alix van Hesse)
                                                              Kinders Olga
                                                                   Tatjana
                                                                     Maria
                                                                 Anastasia
                                                                   Aleksei
                                                      Vader Aleksander III
                                                   Moeder Maria Fjodorowna
                                                           {{{Voetnotas}}}

   Nikolaas II Aleksandrowitsj (Russies: Николай II Александрович; Nikolai
   II Aleksandrowitsj) (Tsarskoje Selo, 6 Mei 1868 – Jekaterinburg, 16
   Julie 1918) was die laaste tsaar van Rusland en die laaste heerser van
   die Romanof-dinastie (1613-1917). Tydens sy heerskappy het Rusland byna
   17% van die oppervlakte van die aarde beslaan.

   Inhoud

        * 1 Vroeë lewe
        * 2 Titel
        * 3 Bewind
        * 4 Ongewilde tsaar
             + 4.1 Bloedige Sondag
             + 4.2 Raspoetin
             + 4.3 Oorloë
        * 5 Dood
        * 6 Verwysings
        * 7 Eksterne skakels

[wysig] Vroeë lewe

   Nikolaas was die seun van tsaar Aleksander III en Maria Fjodorowna. Hy
   word "Nicky" genoem deur sy familie en vriende. In 1884 raak hy verlief
   op Alix van Hesse, dogter van groothertog Lodewyk IV van Hesse en
   prinses Alice van Engeland, tweede oudste dogter van koningin Victoria.
   Hy is 16, sy net 12.

   Hulle ontmoet weer in 1889, toe hy 21 en sy 17 is. Nadat sy Sint
   Petersburg besoek het, sê Nikolaas as Alix nie sy vrou word nie, sal hy
   nooit trou nie^[1]. Sy ouers is egter teen die verhouding gekant, want
   hulle hoop om Rusland se nuwe bondgenootskap met Frankryk te versterk
   deur ’n huwelik tussen Nikolaas en prinses Hélène van Orléans, dogter
   van Philippe, comte de Paris van die Huis van Orléans.

   Op 8 April 1894 raak Nikolaas verloof aan prinses Alix. In November van
   daardie jaar neem sy die ortodokse geloof aan en kry die naam
   Aleksandra Fjodorowna.

   Aleksander het gedink daar is nog baie tyd oor om sy oudste seun die
   sake van die regering te leer. Gedurende 1894 gaan sy gesondheid egter
   agteruit en op 20 Oktober dié jaar sterf hy onverwags op 49-jarige
   ouderdom. Nikolaas voel so onvoorberei vir sy rol as tsaar dat hy in
   trane vra: "Wat gaan met my en die hele Rusland gebeur?"^[2]

   Die datum vir Nikolaas en Aleksandra se troue, wat eers die volgende
   lente sou plaasvind, word vervroeg omdat Nikolaas haar steun nou
   nodiger as ooit het. Hulle trou op 26 November 1894.

[wysig] Titel

   Nikolaas se volle titel was Ons, Nikolaas die Tweede, deur die genade
   van God keiser en outokraat van die hele Rusland, van Moskou, Kiëf,
   Wladimir, Nowgorod; tsaar van Kazan, tsaar van Astrachan, koning van
   Pole, tsaar van Siberië, tsaar van Tsjersonesos, tsaar van Georgië;
   lord van Pskof en groothertog van Smolensk, Litaue, Wolhinië, Podolië
   en Finland; prins van Estland, Liwonië, Koerland en Semigalië,
   Samogitië, Belostok, Karelië, Twer, Joegra, Perm, Wjatka,
   Wolga-Bulgarië en ander gebiede; lord en groothertog van Nizjni
   Nowgorod, Tsjernigof, Rjazan, Polotsk, Rostof, Jaroslawl, Beloozero,
   Oedorski, Obdorië, Kondië, Witebsk, Mstislaf en al die noordelike
   gebiede; monarg van Iwerië, Kartalinië en die Kabardiese lande en
   Armeense gebiede; erf-lord en heerser van Tsjerkassië; lord van
   Turkestan; erfgenaam van Noorweë, hertog van Schleswig-Holstein,
   Stormarn, Dithmarschen en Oldenburg, en so meer, en so meer, en so
   meer.

[wysig] Bewind

   Nikolaas voel verplig om die outokratiese beginsels van sy pa in stand
   te hou, maar het ’n veel swakker persoonlikheid as sy pa. Hy word deur
   twee bekwame ministers bygestaan, naamlik Sergei Witte, minister van
   finansies van 1892-1903, en Pjotr Stolipin, premier van 1906-1911, wat
   ’n betekenisvolle bydrae lewer om die ekonomiese ontwikkeling van
   Rusland te bevorder. Nikolaas steun hulle egter nie konsekwent nie
   omdat hy van mening is dat dit sal afbreuk doen aan sy outokratiese
   mag. Maar sonder die teenwoordigheid van ’n sterk minister word hy
   maklik deur bekendes gemanipuleer.

   Nikolaas is ten gunste van die behoud van vrede in Europa. Hy is een
   van diegene wat inisiatief neem vir die hou van die Den Haagse
   Vredeskonferensie van 1899, wat aanleiding gee tot die stigting van die
   Internasionale Hof van Arbitrasie.

[wysig] Ongewilde tsaar

[wysig] Bloedige Sondag

   Foto deur die Levitsky-maatskappy van die laaste keiserlike gesin.
   Regsom van regs bo: keiserin Aleksandra, Anastasia, Aleksei, Tatjana,
   tsaar Nikolaas II, Olga en Maria (Liwadija, 1913)
   Foto deur die Levitsky-maatskappy van die laaste keiserlike gesin.
   Regsom van regs bo: keiserin Aleksandra, Anastasia, Aleksei, Tatjana,
   tsaar Nikolaas II, Olga en Maria (Liwadija, 1913)

   Op Saterdag 21 Januarie 1905 stel ’n priester, George Gapon, die
   regering in kennis dat ’n optog van werkers die volgende dag in Sint
   Petersburg sou plaasvind. Hy vra dat die tsaar teenwoordig sal wees
   sodat hulle ’n petisie aan hom kan oorhandig. Die ministers ontmoet
   dadelik om die probleem te bespreek. Hulle oorweeg dit nie eens om die
   tsaar, wat in Tsarskoje Selo buite Sint Petersburg is, in te lig oor
   die optog of die petisie nie. Hulle voorstel dat ’n ander lid van die
   keiserlike familie die petisie ontvang, word afgewys. Eindelik besluit
   die ministers om ekstra troepe na die stad te bring en te hoop sake ruk
   nie handuit nie. Daardie aand word die tsaar vir die eerste keer van
   die optog in kennis gestel.

   Op Sondag 22 Januarie 1905 begin vader Gapon sy optog. Die werkers loop
   vreedsaam en vrolik deur die stad se strate. Party dra kruise, ikone en
   godsdienstige plakkate, ander Russiese vlae en portrette van die tsaar.
   Hulle sing godsdienstige liedere en God Behoed die Tsaar. Om 14:00 moet
   die verskillende groepe voor die Winterpaleis bymekaarkom. Oral in die
   stad vind hulle egter dat hul pad na die paleis deur troepe geblokkeer
   word. Onseker wat dit beteken en gretig om nie die ontmoeting met die
   tsaar mis te loop nie, beweeg die groepe mense vorentoe. In hierdie
   oomblik van chaos brand die soldate los. Koeëls tref mans, vroue en
   kinders en laat bloedvlekke op die sneeu.

   Die amptelike syfer van slagoffers is 92 dood en ’n paar honderd
   gewond; die ware syfer was waarskynlik veel hoër. Intussen verdwyn
   Gapon en ander leiers word gevange geneem. Hulle word uit die hoofstad
   verban en versprei elders gerugte dat duisende mense doodgeskiet is.
   Daardie dag, bekend as "Bloedige Sondag", verander die verloop van die
   Russiese geskiedenis. Dit vernietig die ou, legendariese geloof dat die
   tsaar en die volk een is. Buite Rusland val die toekomstige Britse
   eerste minister Ramsay MacDonald die tsaar aan. Hy noem hom ’n
   "bloedbevlekte skepsel" en "alledaagse moordenaar"^[3].

[wysig] Raspoetin

   Die enigste seun van Nikolaas en Aleksandra, tsarewitsj Aleksei, ly aan
   hemofilie, ’n oorerflike bloedsiekte waarvoor geen genesing bestaan
   nie. Die lekeprediker en “wonderwerker” Grigori Raspoetin word deur
   familielede beskou as moontlike geneser van die seun en kry gou invloed
   op veral die tsarina. Sy invloed wek verset by die invloedryke adel en
   hy word uiteindelik in Desember 1916 deur ’n aantal Russiese adellikes
   vermoor.

[wysig] Oorloë

   Tydens sy outokratiese regime raak Nikolaas II in twee oorloë gewikkel,
   en albei het rampspoedige gevolge vir Rusland. Die eerste, die
   Russies-Japannese Oorlog, word in 1905 die aanleiding van ’n rewolusie.
   Die tsaar word hierdeur gedwing om die instelling van ’n soort
   parlement, die Doema, te aanvaar.

   Die tweede oorlog waarin die tsaar Rusland begeef, is die Eerste
   Wêreldoorlog. Op 24 Februarie 1917, in ’n tyd van bittere armoede ná
   drie jaar van oorlog, strawwe oorlogswinters en miljoene slagoffers,
   begin ’n spontane volksopstand in Moskou, wat die eerste fase is van
   die Russiese rewolusie. Hoewel die tsaristiese orde tot op daardie
   staduim elke opstand onderdruk het, gebeur dit hierdie keer nie.
   Inteendeel, sommige soldate skiet hul eie offisiere en neem aan die
   opstand deel. ’n Week later, op 2 Maart, word Nikolaas gedwing om
   afstand te doen van die troon ten gunste van sy broer, Michail, en word
   na Jekaterinburg verban.

[wysig] Dood

   Die laaste foto van Nikolaas II, wat geneem is terwyl hy in ballingskap
   was
   Die laaste foto van Nikolaas II, wat geneem is terwyl hy in ballingskap
   was

   Op 16 Julie 1918, toe die Wit Leër op die punt staan om Jekaterinburg
   te verower, word die tsaar en sy hele familie doodgeskiet op bevel van
   die plaaslike sowjet. Die lyke word grotendeels verbrand en daarna in
   ’n park begrawe.

   Kort ná die ineenstorting van die Sowjetunie kry die Romanofs ’n vorm
   van erkenning: In 1998 word die oorskot van Nikolaas II, sy vrou en
   drie van sy kinders herbegrawe in Sint Petersburg.

   Op 14 Augustus 2000 word die hele gesin deur die Russies-Ortodokse Kerk
   tot heiliges verklaar.

[wysig] Verwysings

          Hierdie artikel is merendeels vertaal vanaf die Engelse
          Wikipedia-artikel [1]

    1. ^ Massie, Robert K., The Fate of the Romanovs: The Final Chapter,
       Random House, ISBN 394-58048-6, 1995
    2. ^ Feinstein, Elaine (2006). Uittreksel uit Anna of All the Russias.
       Vintage. ISBN 978-1-4000-3378-2.
    3. ^ Massie, Robert K., The Fate of the Romanovs: The Final Chapter,
       Random House, ISBN 394-58048-6, 1995, p. 125

[wysig] Eksterne skakels

     * The Execution of Tsar Nicholas II, 1918, EyeWitness to History.
     * Briewe van Nikolaas II.
     * Briewe van die tsaar aan die tsaritsa 1914–'17.
     * Briewe van die tsaritsa aan die tsaar 1914–'17.
     * Briewe van Nikolaas II geskryf in ballingskap.
     * Thirteen Years at the Russian Court deur Pierre Gilliard.
     * Memories of the Russian Court deur Anna Vyrubova.
     * Frozentears.org ’n Media-biblioteek oor Nikolaas II en sy gesin.
     * Yakov Yurovsky se weergawe van die teregsteling van die keiserlike
       gesin.
     * Nikolai II — Lewe en Dood, Edvard Radzinski. Later in Engels
       gepubliseer as The Last Tsar: the Life and Death of Nicholas II
       (Russies).

   Tsare en keisers van Rusland

   Tsare Iwan IV (Iwan die Verskriklike) • Fjodor I • Boris Godoenof •
   Fjodor II • Vals Dmitri I • Vals Dmitri II • Wasili IV • Michail •
   Aleksei • Fjodor III • Iwan V saam met Pieter I
   Keisers Pieter I (Pieter die Grote) • Katharina I • Pieter II • Anna •
   Iwan VI • Elisabeth • Pieter III • Katharina II (Katharina die Grote) •
   Paul • Aleksander I • Nikolaas I • Aleksander II • Aleksander III •
   Nikolaas II
   Kategorieë: Russiese tsare • Huis van Romanof

