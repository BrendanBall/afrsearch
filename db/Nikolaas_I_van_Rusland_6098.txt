Nikolaas I van Rusland


                                                                Nikolaas I
                                               Keiser van die hele Rusland

   Nikolaas I van Rusland
   Nikolaas I van Rusland

         Gebore                                                  6 Julie 1796
        Oorlede                                                  2 Maart 1855
     Vorstehuis                                                       Romanof
         Regeer                                                   1825 - 1855
        Gekroon                                              3 September 1826
   Ander titels                                                         Tsaar
                                                   Koning van Pole (tot 1831)
     Volle naam                                   Nikolaas Pawlowitsj Romanof
     Voorganger                                                  Aleksander I
       Opvolger                                                 Aleksander II
       Eggenote                   Charlotte van Pruise (Alexandra Fjodorowna)
        Kinders Aleksander II, Maria, Olga, Aleksandra, Konstantin, Nikolaas,
                                                                      Michail
          Vader                                              Paul van Rusland
         Moeder        Sophia Dorothea Augusta Louisa van Württemberg (Maria
                                                                  Fjodorowna)
                                                             {{{Voetnotas}}}

   Nikolaas I Pawlowitsj (Russies: Николай I Павлович) (6 Julie 1796 tot 2
   Maart 1855) was van 1825 tot met sy dood in 1855 keiser van Rusland. Hy
   was een van die land se heel konserwatiefste tsare.

   Die skrywer Iwan Toergenef sou die Rusland van Nikolaas I soos volg
   beskryf: " ’n mengsel van lig en duisternis, van Europese beskawing en
   Asiatiese barbaarsheid".

   Inhoud

        * 1 Binnelandse politiek
        * 2 Buitelandse politiek
        * 3 Huwelik en kinders
        * 4 Verwysings

[wysig] Binnelandse politiek

   Nikolaas se bewind word gekenmerk deur opstande en probleme, waarvan hy
   die meeste self veroorsaak het met sy regse uitkyk en algehele gebrek
   aan insig in die ontwikkeling van Europa.

   So onderdruk hy in sy eerste regeringsjaar (1825) al die Dekabriste se
   opstand. Die Dekabriste is liberaalgesinde offisiere wat in Desember
   1825 vergeefs rebelleer teen die tsaristiese absolutisme en vir ’n
   grondwet. Die lot van die offisiere wat oorleef nadat die opstand
   onderdruk word, is verskriklik. Die tsaar lei self die verhoor. Die
   meeste offisiere kry ’n onmenslike gevangenisstraf of word verban.
   Talle word na Siberië gestuur, waar hulle van ontbering omkom. Een van
   die gevangenes is die beroemde skrywer Aleksander Poesjkin. Hy word
   eindelik na Suid-Rusland verban en word begenadig nadat hy Nikolaas om
   vergifnis vra.

   Die rewolusies van 1848 in Europa veroorsaak ’n groot opskudding in
   Russiese regeringskringe. Hoewel alles rustig is in Rusland, dryf vrees
   dat die onrus daarheen sal oorspoel, Nikolaas tot streng maatreëls. Die
   sensuur op die pers word verskerp en die invoer van buitelandse boeke
   en tydskrifte wat liberale of sosialistiese idees voorstaan, word
   bykans onmoontlik gemaak.

[wysig] Buitelandse politiek

   In die buiteland is Nikolaas bekend as beskermheer van die wettigheid
   van regerings en ’n teenstander van revolusies. Sy pogings om opstande
   in Europa te onderdruk besorg hom die etiket "gendarme van Europa". In
   1825 word Nikolaas gekroon en begin hy die vryhede van die
   konstitusionele monargie in Kongres-Pole beperk. Nadat hy die
   November-opstand in 1831 onderdruk, sit die Poolse parlement Nikolaas
   af as koning van Pole. Die tsaar reageer deur Russiese troepe na Pole
   te stuur. Hy onderdruk die opstand, skaf die Poolse grondwet af en
   verlaag Pole se status tot dié van ’n Russiese provinsie. In 1848 is
   Europa in die greep van talle rewolusies, en Nikolaas is aan die
   voorpunt van die reaksie daarteen. In 1849 kom die Hongare in opstand
   teen die Habsburgers en Nikolaas tree tussenbeide ten gunste van die
   Habsburgers en help ’n opstand in Hongarye onderdruk. Hy spoor ook
   Pruise aan om nie ’n liberale grondwet te aanvaar nie.

   In hierdie stadium lyk dit of Nikolaas Europa domineer. Terwyl hy
   probeer om die status quo in Europa te handhaaf, aanvaar hy ’n
   aggressiewe beleid teenoor die Ottomaanse Ryk. Hy volg die tradisionele
   Russiese beleid in die sogenaamde Groot Oosterse Kwessie en probeer die
   kwessie oplos deur die Ottomaanse Ryk te verdeel, dit ’n protektoraat
   te maak en te vestig in die grotendeels Ortodokse bevolking op die
   Balkan-skiereiland, wat in die 1820's nog steeds grotendeels onder
   Ottomaanse beheer is. Rusland voer van 1828 tot 1829 ’n suksesvolle
   oorlog teen die Ottomaanse Ryk. In 1833 onderhandel Rusland met die
   Ottomaanse Ryk en dit lei tot die Verdrag van Unkiar-Skelessi. Die
   belangrike Europese moondhede glo verkeerdelik dat die verdrag ’n
   geheime klousule bevat wat Rusland die reg gee om oorlogskepe deur die
   Bosporus en Dardanelle te stuur. Deur die Londense See-engteskonvensie
   van 1841 bevestig hulle die Ottomaanse beheer oor die seestrate en
   verbied lande, ook Rusland, om oorlogskepe daardeur te stuur. Vanweë sy
   rol as onderdrukker van Europese rewolusies en die geloof dat hy die
   steun van Brittanje het, tree Nikolaas so streng teen die Ottomaanse
   Ryk op dat dié land in 1853 oorlog teen Rusland verklaar. Brittanje en
   Frankryk vrees ’n Ottomaanse neerlaag teen Rusland. Hulle kies die
   Ottomaanse Ryk se kant en neem deel aan die Krimoorlog. Oostenryk gee
   diplomatieke steun aan die Ottomaanse Ryk en Pruise bly neutraal in die
   oorlog. Dit laat Rusland sonder enige Europese steun. Die geallieerde
   Europese moondhede land op die Krim en beleër ’n goed versterkte
   Russiese basis in Sewastopol. Nikolaas sterf voor die val van
   Sewastopol, maar hy het reeds die mislukking van sy eie regime erken.
   Rusland het nou ’n keuse: Hy kon met groot hervormings begin of sy
   aansien as ’n belangrike Europese mag verloor.

[wysig] Huwelik en kinders

   Nikolaas was getroud met Charlotte van Pruise (Alexandra Fjodorowna),
   dogter van Frederik Willem III van Pruise. Uit die huwelik is sewe
   kinders gebore:
     * Aleksander II (29 April 1818 — 13 Maart 1881), getroud met Marie
       van Hesse-Darmstadt
     * Maria Nikolajewna (18 Augustus 1819 — 21 Februarie 1876), getroud
       met Maximiliaan van Leuchtenberg
     * Olga Nikolajewna (11 September 1822 — 30 Oktober 1892), getroud met
       Karel I van Württemberg
     * Alexandra Nikolajewna (24 Junie 1825 — 10 Augustus 1844), getroud
       met Frederik van Hesse-Kassel
     * Konstantin Nikolajewitsj (21 September 1827 — 29 Januarie 1892),
       getroud met Alexandra van Sakse-Altenburg
     * Nikolaas Nikolajewitsj (8 Augustus 1831 — 25 April 1891), getroud
       met Alexandra van Oldenburg
     * Michail Nikolajewitsj (25 Oktober 1832 — 18 Desember 1909), getroud
       met Cecilia van Baden

[wysig] Verwysings

          Hierdie artikel is merendeels vertaal vanaf die Nederlandse
          Wikipedia-artikel [1]

   Tsare en keisers van Rusland

   Tsare Iwan IV (Iwan die Verskriklike) • Fjodor I • Boris Godoenof •
   Fjodor II • Vals Dmitri I • Vals Dmitri II • Wasili IV • Michail •
   Aleksei • Fjodor III • Iwan V saam met Pieter I
   Keisers Pieter I (Pieter die Grote) • Katharina I • Pieter II • Anna •
   Iwan VI • Elisabeth • Pieter III • Katharina II (Katharina die Grote) •
   Paul • Aleksander I • Nikolaas I • Aleksander II • Aleksander III •
   Nikolaas II
   Kategorieë: Russiese tsare • Huis van Romanof

