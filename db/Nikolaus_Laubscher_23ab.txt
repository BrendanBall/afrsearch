Nikolaus Laubscher


   Nikolaus Laubscher was die stamvader van die
   Laubscher-/Loubser-/Laubser-/Loubscher-familie in Suid-Afrika. Hy het
   onder andere die landgoed Oranjezicht besit en dit sy naam gegee.
   Oranjezicht is deesdae 'n gewilde voorstad van Kaapstad.

   Nikolaus Laubscher is gebore te Fräschels, Switserland, hy is gedoop op
   21 Desember 1651 te Kerzers, Switserland. Hy is oorlede gedurende 1721
   op die plaas Nooitgedacht aan die Bottelary, Stellenbosch. Hy was die
   seun van Bendicht Laubscher van Fräschels, Switserland en Agnes Gnaegi.
   Hy was 'n boer en wamaker van beroep. Hy trou op 16 Desember 1685 te
   Stellenbosch met Engeltje (Engela) Quint. Sy is gedoop op 19 November
   1668 te Leersum by Utrecht. Die meeste bronne noem haar 'n weesmeisie
   van Amsterdam, een van sewe weesmeisies van Amsterdam wat in 1685 aan
   die Kaap gekom het. Sy is gedurende 1662 te Leersum, Nederland gebore
   en sy sterf gedurende 1726 op die plaas Nooitgedacht aan die Bottelary,
   Stellenbosch. Sy is die dogter van Edouard Quint van Leersum in
   Gelderland, 'n Hugenoot. Agt kinders is uit die huwelik gebore.

   Die eerste keer wat daar van Nikolaus se bestaan aan die Kaap kennis
   geneem word is in 1676 toe hy 'n stuk grond aan die hange van Tafelberg
   gekoop het. Hy was ook 'n burger te Stellenbosch. In 1708 koop hy die
   Landgoed "Oranjezicht" en in 1709 bou hy 'n huis en noem dit
   "Oranjezicht" omdat hy van die stoep van die huis die "Oranje"-toring
   van die Kasteel, duidelik kon sien. Sy testament is geregistreer op 7
   Maart 1721 en op die inventaris is van sy vernaamste besittings: 'n
   huis in die Heerengracht (Adderleystraat), waarde 8000 gulde; 'n huis
   in Boven Bergstraat (Oranjezicht), waarde 5500 gulde; 'n huis in
   Bergstraat (St. George's Straat), waarde 2800 gulde; en 'n plaas by die
   Soutrivier genaamd, "Buijten Post", waarde 1200 gulde. Hy boer ook op
   Loevenstein aan die Tygerberg (tans ook 'n gewilde voorstad). Dit is
   volgens die boek "Slaves and the Free Blacks at the Cape 1658-1700"
   deur Dr Anna Boeseken en "Familia" (1980:XVII:3/4; 1988:XXV:2).

   Sy vrou hertrou op 10 Augustus 1721 met Jan Tempel, 'n assistent van
   Amsterdam. Die opbrengs van haar testament is gelykop verdeel tussen
   die vyf seuns van haar oudste twee seuns en haar dogter Aletta. Volgens
   die inventaris besit sy onder andere die plaas "Geduld", in die
   Stellenbosch-distrik.

   Aangaande die spelling van die van Laubscher/Loubser: Die algemene
   opinie is dat Laubscher die oorspronklike spelling is. Die "au" van
   Laubscher word weens sy Duitse agtergrond uitgespreek "ow" soos in
   "owl" (engels). In Nederlands word "ou" ook uitgespreek as "ow" en so
   het dit gebeur dat die "Duitse" Laubschers se van aan die Hollandse
   Kaap deur Hollanders geskryf is as Loubser. By die skrywe van die van
   (waar die persoon dikwels nie self kon skryf nie) het predikante en
   landdroste 'n groot rol gespeel soos blyk uit argiefstukke. Uit die
   onderstaande register blyk dit dat daar verskeie vorme ontwikkel het.
   Van die vier kinders van Nikolaus se oudste seun het twee geslagslyne
   doodgeloop. Die nageslag van die ander spel konsekwent hulle van
   Laubscher. Die nageslag van die tweede seun van Nikolaus spel oorwegend
   hulle van as Loubser, maar al die ander variasies kom ook voor. Hier
   kom Loubser, Laubscher, Loubscher en Laubser voor selfs binne een
   familielyn. Die enigste riglyn om onderskeid te maak, is deur die
   gebruikmaking van die huweliksregister van die Britse bewind vanaf 1834
   waar die een wat trou die register moes onderteken.

[wysig] Sien ook

     * Bob Loubser

[wysig] Bronne

     * Slaves and the Free Blacks at the Cape 1658-1700 deur Dr Anna
       Boeseken en "Familia" (1980:XVII:3/4; 1988:XXV:2).

   Kategorie: Suid-Afrikaanse stamvaders

