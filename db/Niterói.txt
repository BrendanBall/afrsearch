Niterói


   Niterói (vroeër Nictheroy) is 'n stad in die Brasiliaanse deelstaat Rio
   de Janeiro met 'n oppervlak van 130 vierkante kilometer en 471 100
   inwoners (1 Januarie 2004). Niterói is 'n satellietstad sowat 5
   kilometer van Rio de Janeiro af en word met hierdie metropool deur 'n
   brug en 'n veerboot verbind. Niterói staan bekend vir sy hoë
   lewensgehalte. Die argitek Oscar Niemeyer se Museum vir Kontemporêre
   Kuns het die nuwe baken van Niterói geword.

[wysig] Geskiedenis

   'n Uitsig oor Niterói, soos gesien vanuit Rio de Janeiro
   'n Uitsig oor Niterói, soos gesien vanuit Rio de Janeiro
   Die Museu de Arte Contemporânea, wat in 1991 deur die argitek Oscar
   Niemeyer opgerig is
   Die Museu de Arte Contemporânea, wat in 1991 deur die argitek Oscar
   Niemeyer opgerig is

   Niterói is op 22 November 1573 deur Araribóia, 'n lid van die indigene
   Tupí-stam, gestig - dit is die enigste stad in Brasilië, wat deur 'n
   inheemse Brasiliaan gestig is.^[1]

   Ná die oorlog teen Frankryk, wat weens 'n geskil oor die Guanabarabaai
   uitgebreek het, het Araribóia by die goewerneur Mem de Sá aansoek
   gedoen om 'n stuk land. Nadat die land aan hom toegestaan is, het hy
   die dorp São Lourenço dos Índios gestig.

   Die sentrale regering het die dorp in 1819 amptelik erken en die naam
   gewysig na Vila Real da Praia Grande ("Koninklike Stad van die lang
   Strand"). Die dorp het destyds slegs die huidige binnestad van Niterói
   beslaan, en eers ná die bou van 'n tremlyn in die laat 19de eeu het die
   stad vinnig begin groei. In die vroeë 20ste eeu het die
   industrialisering begin.

   Die naam van die stad is op 6 Maart 1835 weer gewysig na Nictheroy, wat
   in die Tupí-taal letterlik "verborge water" beteken. Tegelykertyd het
   Nictheroy stadstatus gekry. Die naam is later volgens 'n nuwe spelling
   nog eens na Niterói verander.

   Niterói het in die tydperke tussen 1834 en 1975, toe die huidige
   deelstaat Rio de Janeiro nog in twee state verdeel was, naamlik Rio de
   Janeiro en die federale distrik Guanabara met die hoofstad Rio de
   Janeiro, as die hoofstad van die deelstaat Rio de Janeiro gedien. Net
   in die tydperk tussen 1894 en 1903 het Petrópolis as administratiewe
   hoofstad gedien. Met die samesmelting van Guanabara en Rio de Janeiro
   op 15 Maart 1975 het Rio de Janeiro hierdie funksie oorgeneem.

[wysig] Verwysings

    1. ^ "The Niterói Secretary of Culture's official website." Niterói
       City Hall. URL besoek op 2007-02-25.

   Kategorie: Rio de Janeiro (deelstaat)

