Nkandla


   Nkandla is 'n dorp en plaaslike Munisipaliteit binne die uThungulu
   distrikraad in noordoos KwaZoeloe-Natal. Dit is ongeveer 280km noord
   van Durban geleë.^[1] Die naam Nkandla is afgelei van die Zoeloe
   werkwoord khandla wat beteken "om moeg te word, uitgeput te word of om
   uit te strek". Die Zoeloe koning Shaka het volgens oorlewering gesê dat
   hy uitgeput was nadat hy 'n dispuut in die omgewing besleg het.^[2].

   Die dorp Nkandla is geleë op die kruising van vier belangrike roetes
   wat suid na Kranskop en Pietermaritzburg lei, wes na Vryheid, noord na
   Ulundi, en oos na Eshowe, uMhlathuze en die kus. Die Nkandla
   Munisipaliteit is een van ses plaaslike munisipaliteite in die
   uThungulu Distrik Munisipaliteit. Die grootste gedeelte van die
   bevolking leef in nedersettings versprei oor die stamowerheid gebied
   wat die grootste deel van die munisipaliteit beslaan. Die oppervlak van
   die Nkandla munisipaliteit is ongeveer 1 827 vierkant kilometer groot
   waarvan 98% stam- en staatsgrond is. Meeste van die stamgrond behoort
   aan die Ingonyama Trust. Daar is 18 amakhosi (tradisionele leiers) in
   die gebied.^[1] Nkandla het 'n bevolking van 140 000 waarvan byna die
   helfte (46%) onder 15-jaar oud is.^[3]

   Nkandla is 'n baie arm gebied. Nkandla se ekonomiese groei in die
   periode 1985 tot 1995 is op 12,3% geskat. Ten spyte van die hoë
   groeikoers bly dit een van die armste gebiede in Uthungulu.^[4] Meeste
   mense het nie genoeg om te eet nie, ontbreek aan behoorlike behuising,
   sanitasie, water en elektrisiteit. Die werkloosheidsyfer in die gebied
   is 90% en meeste huishouding word deur vroue aangevoer. Ongeveer 'n
   derde van die bevolking het 'n primêre opvoeding en slegs 3% vorder tot
   by graad twaalf. Daar is 127 laerskole en 45 hoërskole en een
   biblioteek in die gebied. Daar is twee hospitale en 18 klienieke in die
   gebied. Sommige van die kliniek het nie lopende water nie. VIGS het die
   reeds benaderde toestande in Nkandla verder vererger.^[3]

   Die Nkandla gebied beskik oor 'n rykdom van onversteurde inheemse
   woude. Die Nkandlawoud is die tuiste van die bedreigde Karkloof Blou
   Vlinder butterfly. Nkandla maak aanspraak daarop om die wieg van Zoeloe
   geskiedenis te wees. Nkandla was van Malandela tot Shaka, tot Dingane
   en Cetshwayo, Nkandla in die middelpunt van Zoeloegeskiedenis. Die
   grafte van Koning Malandela en Cetshwayo is in Nkandla geleë. Shaka se
   gevreesde kort assegaaie is in die gebied gesmee en Shaka en Zwide se
   oorlog is in die Nkandlawoud geveg. Verder het baie van die vegters in
   die Bambatha Rebellie van 1906 in die woud geskuil en hulle operaties
   van daar beplan. Die graf van Sgananda, een van die leiers van die
   Bambatha rebellie is oorkant die Ndlamadodaberg omtrent 3km van Nkandla
   geleë.^[2]

   Die Matshenezimpisi Natuurreservaat in die omgewing is 'n ekotoerisme
   projek met 'n inheemse woud, 'n waterval waar die Ntumbenirivier by die
   Mhlathuzerivier aan sluit en wild soos sebra en impala. Die reservaat
   beskik oor 'n aantal chalets en 'n veeldoelige saal. Die Qhudeniwoud is
   'n inheems woud in die gebied met 'n waterval wat Manzawayo (vallende
   water) genoem word.^[2]

   Die Ntingwe teeplantasie is in die noordoostelike deel van die gebied
   geleë. Die plantasie voer teee na die Verenigde Koninkryk uit.^[2]

   Die ander dorpe in die munisipale gebied is: Dlolwana, Qudeni en
   Randalhurst.^[1]

[wysig] Verwysings

    1. ^ ^1,0 ^1,1 ^1,2 KwaZulu-Natal Top Business Portfolio, NKANDLA
       MUNICIPALITY, Besoek op 19 Desember 2007
    2. ^ ^2,0 ^2,1 ^2,2 ^2,3 Zulu People..., Nkandla in KwaZulu Natal Was
       named When Shaka Shaka Went To Resolve a Dispute in The Area,
       Besoek op 19 Desember 2007
    3. ^ ^3,0 ^3,1 the AFRICA Project, About Nkandla..., Besoek op 19
       Desember 2007
    4. ^ Nkandla Municipality Integrated Development Plan 2005-06 [1]

   Kategorieë: Kwazulu-Natal • Dorpe in Suid-Afrika

