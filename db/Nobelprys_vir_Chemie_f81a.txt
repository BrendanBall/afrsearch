Nobelprys vir Chemie


   Wenners seder 1901 Die Nobelprys is 'n internasionale toekenning wat
   sedert 1901 jaarliks vir prestasies in fisika, chemie, geneeskunde,
   letterkunde en vir vrede toegeken word. In 1968 het die Bank van Swede
   die prys vir Ekonomiese Wetenskappe ter nagedagtenis van Alfred Nobel,
   eerste insteller van die Nobelprys, ingestel. Die pryse, wat 'n bedrag
   geld (SEK10 miljoen, omtrent €1,1 miljoen of VSA$1,3 miljoen per
   pryskategorie, wat dan gelykop onder die Bekroondes verdeel word), 'n
   goue medalje en 'n diploma insluit, word op 10 Desember, die herdenking
   van Nobel se sterfdag in 1896, uitgedeel.
     * 1901: Jacobus Henricus Van't Hoff, uit erkenning vir die
       buitengewone dienste wat hy gelewer het deur die ontdekking van die
       wette van chemiese dinamika en die osmotiese druk in oplossings.
     * 1902: Hermann Emil Fischer, uit erkenning vir die buitengewone
       dienste wat hy gelewer het deur sy werk ten opsigte van suiker- en
       puriensintese.
     * 1903: Svante August Arrhenius, uit erkenning vir die buitengewone
       dienste wat hy gelewer het ten opsigte van die bevordering van
       chemie deur sy elektrolitiese teorie van dissosiasie.
     * 1904: Sir William Ramsay, uit erkenning vir sy dienste deur die
       ontdekking van die onreaktiewe gasvormige elemente in lug en sy
       bepaling van hul posisie in die Periodieke Stelsel.
     * 1905: Johann Friedrich Wilhelm Adolf Von Baeyer, uit erkenning vir
       sy dienste ter bevordering van organiese chemie en die chemiese
       nywerheid deur sy werk ten opsigte van organiese kleurstowwe en
       hidro-aromatiese verbindings.
     * 1906: Henri Moissan, uit erkenning vir die reuse-dienste deur hom
       gelewer in sy navorsing en vir die isolering van die element
       fluoor, asook vir die ingebruikname in diens van die wetenskap van
       die elektriese oond wat na hom vernoem is.
     * 1907: Eduard Buchner, vir sy biochemiese navorsing en sy ontdekking
       van selvrye fermentasie.
     * 1908: Lord Ernest Rutherford, vir sy ondersoeke na die
       disintegrasie van die elemente en die chemie van radioaktiewe
       stowwe.
     * 1909: Wilhelm Ostwald, uit erkenning vir sy werk ten opsigte van
       katalise en vir sy ondersoeke na die fundamentele beginsels wat
       chemiese ekwilibria en reaksietempo beheer.
     * 1910: Otto Wallach, uit erkenning vir sy dienste aan organiese
       chemie en die chemiese nywerheid deur sy pionierswerk op die gebied
       van alisikliese verbindings.
     * 1911: Marie Curie, gebore Marie Sklodowska, uit erkenning vir haar
       dienste ten opsigte van die bevordering van chemie deur die
       ontdekking van die elemente radium en polonium deur die isolering
       van radium en die bestudering van die aard en die verbindings van
       hierdie merkwaardige element.
     * 1912: Die prys is gelykop verdeel tussen Victor Grignard vir die
       ontdekking van die sogenaamde Grignard-reagens wat die vordering
       van organiese chemie grootliks bevorder het, en Paul Sabatier vir
       sy metode om organiese verbindings in die teenwoordigheid van fyn
       gedisintegreerde metale te hidrogeniseer, waardeur die vooruitgang
       van organiese chemie grootliks bevorder is.
     * 1913: Alfred Werner, uit erkenning vir sy werk ten opsigte van die
       binding van atome in molekule, waardeur hy nuwe lig op vroeëre
       navorsing gewerp en nuwe navorsingsvelde in veral anorganiese
       chemie toeganklik gemaak het.
     * 1914: Theodore William Richards, uit erkenning vir sy akkurate
       vasstelling van die atoomgewig van 'n groot aantal chemiese
       elemente.
     * 1915: Richard Martin Willstätter, vir sy navorsing ten opsigte van
       plantpigmente, en in die besonder chlorofil.
     * 1916-1917: Die prysgeld vir 1917-1916 is aan die Spesiale Fonds van
       hierdie prysafdeling toegeken.
     * 1918: Fritz Haber, vir die sintese van ammoniak en die elemente
       daarvan.
     * 1919: Die prysgeld vir 1919 is aan die Spesiale Fonds van hierdie
       prysafdeling toegeken.
     * 1920: Walther Hermann Nernst, uit erkenning vir sy werk in
       termochemie.
     * 1921: Frederick Soddy, vir sy bydrae tot ons kennis van die chemie
       van radioaktiewe stowwe en sy navorsing ten opsigte van die
       oorsprong en aard van isotope.
     * 1922: Francis William Aston, vir sy ontdekking - deur middel van sy
       massaspektograaf - van isotope in 'n groot aantal nie-radioaktiewe
       elemente, en vir sy formulering van die heelgetalreël.
     * 1923: Fritz Pregl, vir die uitvind van die metode van mikroanalise
       van organiese stowwe.
     * 1924: Die prysgeld vir 1924 is aan die Spesiale Fonds van hierdie
       prysafdeling toegeken.
     * 1925: Richard Adolf Zsigmondy, vir sy demonstrasie van die
       heterogene aard van kolloïedoplossings en vir die metodes wat hy
       gebruik het en wat sedertdien fundamenteel in moderne
       kolloïedchemie geword het.
     * 1926: The (Theodor) Svedberg, vir sy werk ten opsigte van
       dispersiestelsels.
     * 1927: Heinrich Otto Wieland, vir sy navorsing ten opsigte van die
       samestelling van die galsure en verwante stowwe.
     * 1928: Adolf Otto Reinhold Windaus, vir die dienste gelewer deur sy
       navorsing ten opsigte van sterole en hul verwantskap met vitamiene.
     * 1929: Die prys is gelykop tussen sir Arthur Harden en Hans Karl
       August Simon Von Euler-Chelpin verdeel vir hul navorsing ten
       opsigte van die fermentasie van suiker en fermentatiewe ensieme.
     * 1930: Hans Fischer, vir sy navorsing ten opsigte van die
       samestelling van hemien en chlorofil, en veral sy sintese van
       hemien.
     * 1931: Die prys is gesamentlik aan Carl Bosch en Friedrich Bergius
       toegeken uit erkenning vir hul bydraes tot die uitvinding en
       ontwikkeling van chemiese hoëdrukmetodes.
     * 1932: Irving Langmuir, vir sy ontdekkings en navorsing ten opsigte
       van oppervlakchemie.
     * 1933: Die prysgeld is aan die Hooffonds (⅓) en aan die Spesiale
       Fonds (⅔) van hierdie prysafdeling toegeken.
     * 1934: Harold Clayton Urey, vir sy ontdekking van swaar waterstof.
     * 1935: Die prys is gesamentlik aan Frédéric Joliot en Irène
       Joliot-Curie toegeken uit erkentlikheid vir hul sintese van nuwe
       radioaktiewe elemente.
     * 1936: Petrus (Peter) Josephus Wilhelmus Debye, vir sy bydraes tot
       ons kennis van die molekulêre struktuur deur sy navorsing ten
       opsigte van dipoolmomente en die diffraksie van X-strale en
       elektrone in gasse.
     * 1937: Die prys is gelykop verdeel tussen sir Walter Norman Haworth
       vir sy navorsing ten opsigte van koolhidrate en vitamien C, en Paul
       Karrer vir sy navorsing ten opsigte van karotenoïede, flavien en
       vitamiene A en B2.
     * 1938: Richard Kuhn, vir sy werk ten opsigte van karotenoïede en
       vitamiene. (Die owerheid van sy land het hom die prys van die hand
       laat wys, maar hy het later wel die diploma en die medalje
       ontvang.)
     * 1939: Adolf Friedrich Johann Butenandt, vir sy werk ten opsigte van
       geslagshormone (die owerheid van sy land het hom die prys van die
       hand laat wys, maar hy het wel later die diploma en die medalje
       ontvang), en Leopold Ruzicka, vir sy werk ten opsigte van
       polimetilene en hoëre terpene.
     * 1942—1940: Die prys is aan die Hooffonds (⅓) en aan die Spesiale
       Fonds (⅔) van hierdie prysafdeling toegeken.
     * 1943: George De Hevesy, vir sy werk ten opsigte van die gebruik van
       isotope as spoorders in die bestudering van chemiese prosesse.
     * 1944: Otto Hahn, vir sy ontdekking van die splyting van swaar
       kerne.
     * 1945: Artturi Ilmari Virtanen, vir sy navorsing en uitvindings op
       die gebied van landbou- en voedingschemie, en veral vir sy metode
       om voer te preserveer.
     * 1946: Die prys is verdeel. Die een helfte daarvan is aan James
       Batcheller Sumner toegeken vir sy ontdekking dat ensieme
       gekristalliseer kan word. Die ander helfte van die prys is
       gesamentlik aan John Howard Northrop en Wendell Meredith Stanley
       toegeken vir hul bereiding van ensieme en virusproteïene in 'n
       suiwer vorm.
     * 1947: Sir Robert Robinson, vir sy ondersoeke ten opsigte van
       plantprodukte van biologiese belang - veral die alkaloïede.
     * 1948: Arne Wilhelm Kaurin Tiselius, vir sy navorsing ten opsigte
       van elektroforese en adsorpsieanalise, en veral vir sy ontdekkings
       aangaande die komplekse aard van die serumproteïene.
     * 1949: William Francis Giauque, vir sy bydrae op die gebied van
       chemiese termodinamika, veral wat betref die gedrag van stowwe teen
       uiters lae temperature.
     * 1950: Die prys is gesamentlik aan Otto Paul Hermann Diels en Kurt
       Alder toegeken vir hul ontdekking en ontwikkeling van die
       dieensintese.
     * 1951: Die prys is gesamentlik aan Edwin Mattison Mc Millan en Glenn
       Theodore Seaborg toegeken vir hul ontdekkings in die chemie van die
       trans-uraan-elemente.
     * 1952: Die prys is gesamentlik aan Archer John Porter Martin en
       Richard Laurence Millington Synge toegeken vir hul uitvinding van
       verdelingschromatografie.
     * 1953: Hermann Staudinger, vir sy ontdekkings op die gebied van
       makromolekulêre chemie.
     * 1954: Linus Carl Pauling, vir sy navorsing ten opsigte van die
       chemiese binding en die toepassing daarvan in die opheldering van
       die struktuur van komplekse stowwe.
     * 1955: Vincent Du Vigneaud, vir sy werk ten opsigte van biochemies
       belangrike swaelverbindings, veral vir die eerste sintese van 'n
       polipeptiedhormoon.
     * 1956: Die prys is gesamentlik aan sir Cyril Norman Hinshelwood en
       Nikolai Nikolajewitsj Semenov toegeken vir hul navorsing ten
       opsigte van die meganisme van chemiese reaksies.
     * 1957: Lord Alexander R Todd, vir sy werk ten opsigte van
       nukleotiede en nukleotied-koënsieme.
     * 1958: Frederick Sanger, vir sy werk aan die struktuur van proteïene
       en veral dié van insulien.
     * 1959: Jaroslav Heyrovsky, vir die ontdekking en ontwikkeling van
       die polarografiese ontledingsmetodes.
     * 1960: Willard Frank Libby, vir sy metode van die gebruik van
       koolstof-14 vir die vasstelling van ouderdom in argeologie,
       geofisika en ander vertakkinge van die wetenskap.
     * 1961: Melvin Calvin, vir sy navorsing oor die assimilasie van
       koolstofdioksied in plante.
     * 1962: Die prys is gelykop tussen Max Ferdinand Perutz en sir John
       Cowdery Kendrew verdeel vir hul ondersoeke na die strukture van
       globulêre proteïene.
     * 1963: Die prys is gelykop tussen Karl Ziegler en Giulio Natta
       verdeel vir hul ontdekkings op die gebied van die chemie en
       tegnologie van lang polimere.
     * 1964: Dorothy Crowfoot Hodgkin, vir haar bepaling van die strukture
       van belangrike biochemiese stowwe deur middel van
       X-straal-tegnieke.
     * 1965: Robert Burns Woodward, vir sy hoogstaande prestasies op die
       gebied van organiese sintese.
     * 1966: Robert S Mulliken, vir sy fundamentele werk oor chemiese
       bindinge en die elektroniese strukture van molekule deur middel van
       die molekuul-orbitaalmetode.
     * 1967: Die prys is verdeel. Die een helfte daarvan is aan Manfred
       Eigen en die ander helfte is gesamentlik aan Ronald George Wreyford
       Norrish en lord George Porter toegeken vir hul ondersoeke na uiters
       vinnige chemiese reaksies wat ontstaan deur die versteuring van die
       ewewig deur middel van baie kort energiepulse.
     * 1968: Lars Onsager, vir die ontdekking van die wederkerige
       verhoudings wat na hom vernoem is en wat fundamenteel vir die
       termodinamika van onomkeerbare prosesse is.
     * 1969: Die prys is gelykop tussen sir Derek H R Barton en Odd Hassel
       verdeel vir hul bydraes tot die ontwikkeling van die konsep
       konformasie en die toepassing daarvan in chemie.
     * 1970: Luis F Leloir, vir sy ontdekking van suikernukleotiede en hul
       rol in die biosintese van koolhidrate.
     * 1971: Gerhard Herzberg, vir sy bydraes tot die kennis van die
       elektroniese strukture en geometrie van molekule, in die besonder
       vry radikale.
     * 1972: Die prys is gelykop verdeel. Die een helfte is aan Christian
       B Anfinsen toegeken vir sy werk aan ribonuklease, veral wat betref
       die verband tussen die aminosuurvolgorde en sy biologies-aktiewe
       bevestiging. Die ander helfte is gesamentlik aan Stanford Moore en
       William H Stein toegeken vir hul bydrae tot die begrip van die
       verband tussen die chemiese strukture en katalitiese aktiwiteit van
       die aktiewe sentrum van die ribonuklease-molekuul.
     * 1973: Die prys is gelykop verdeel tussen Ernst Otto Fischer en sir
       Geoffrey Wilkinson vir hul baanbrekerswerk wat onafhanklik van
       mekaar uitgevoer is ten opsigte van die chemie van die
       organometaalverbindings - die sogenaamde toebroodjieverbindings.
     * 1974: Paul J Flory, vir sy fundamentele prestasies, beide teoreties
       en eksperimenteel, in die fisiese chemie van makromolekule.
     * 1975: Die prys is gelykop verdeel tussen sir John Warcup Cornforth
       vir sy werk oor die stereochemie van ensiemgekataliseerde reaksies,
       en Wladimir Prelog vir sy navorsing oor die stereochemie van
       organiese molekule en reaksies.
     * 1976: William N Lipscomb, vir sy ondersoeke na die struktuur van
       borane wat die probleme van chemiese binding toelig.
     * 1977: Ilya Prigogine, vir sy bydraes tot nie-ewewigstermodinamika
       en in die besonder die teorie van dissiperende strukture.
     * 1978: Peter D Mitchell, vir sy bydrae tot die insig in biologiese
       energie-oordrag deur die formulering van die chemiosmotiese teorie.
     * 1979: Die prys is gelykop tussen Herbert C Brown en Georg Wittig
       verdeel vir hul ontwikkeling van die gebruik van verbindings wat
       boron en fosfor bevat in belangrike reagense in organiese sintese.
     * 1980: Die prys is verdeel. Die een helfte daarvan is aan Paul Berg
       toegeken vir sy basiese ondersoeke ten opsigte van die biochemie
       van nukleïensure, met bepaalde betrekking tot rekombinante DNS. Die
       ander helfte van die prys is gesamentlik aan Walter Gilbert en
       Frederick Sanger toegeken vir hul bydraes ten opsigte van die
       bepaling van basisvolgordes in nukleïensure.
     * 1981: Die prys is gesamentlik aan Kenichi Fukui en Roald Hoffmann
       toegeken vir die teorieë wat hulle onafhanklik van mekaar ontwikkel
       het aangaande die verloop van chemiese reaksies.
     * 1982: Sir Aaron Klug, vir die ontwikkeling van kristallografiese
       elektronmikroskopie en sy struktuuropheldering van biologies
       belangrike nukleïensuur-proteïen-komplekse.
     * 1983: Henry Taube, vir sy werk ten opsigte van die meganismes van
       elektronoordragreaksies, veral in metaalkomplekse.
     * 1984: Robert Bruce Merrifield, vir die ontwikkeling van metodologie
       vir chemiese sintese op 'n vaste matrys.
     * 1985: Die prys is gesamentlik aan Herbert A Hauptman en Jerome
       Karle toegeken vir hul uitsonderlike prestasies ten opsigte van die
       ontwikkeling van direkte metodes vir die bepaling van
       kristalstruktuur.
     * 1986: Die prys is gesamentlik aan Dudley R Herschbach, Yuan T Lee
       en John C Polanyi toegeken vir hul bydraes ten opsigte van die
       dinamika van chemies-elementêre prosesse.
     * 1987: Die prys is gesamentlik aan Donald J Cram, Jean-Marie Lehn en
       Charles J Pedersen toegeken vir hul ontwikkeling en gebruik van
       molekule met struktuurspesifieke interaksies van hoë selektiwiteit.
     * 1988: Die prys is gesamentlik aan Johann Deisenhofer, Robert Huber
       en Hartmut Michel toegeken vir die bepaling van die
       driedimensionele struktuur van 'n fotosintetiese reaksiesentrum.
     * 1989: Die prys is gesamentlik aan Sidney Altman en Thomas R Cech
       toegeken vir hul ontdekking van die katalitiese eienskappe van
       ribonukleïensuur (RNS).
     * 1990: Elias James Corey, vir sy ontwikkeling van die teorie en
       metodologie van organiese sintese.
     * 1991: Richard R Ernst, vir sy bydraes tot die ontwikkeling van die
       metodologie van hoë-resolusie kernmagnetieseresonansiespektroskopie
       (KMR-spektroskopie).
     * 1992: Rudolph A Marcus, vir sy bydraes tot die teorie van
       elektronoordragreaksies in chemiese stelsels.
     * 1993: Die prys is vir bydraes tot die ontwikkeling van metodes
       binne DNS-gebaseerde chemie toegeken, en is gelykop verdeel tussen
       Kary B Mullis vir sy uitvind van die polimerase
       kettingreaksiemetode (PKR), en Michael Smith vir sy fundamentele
       bydraes tot die totstandkoming van oligonukleotied-gebaseerde,
       teikengerigte mutagenese en die ontwikkeling daarvan vir
       proteïenondersoeke.
     * 1994: George A Olah, vir sy bydrae tot karbokatioonchemie.
     * 1995: Die prys is gesamentlik aan Paul Crutzen, Mario Molina en F
       Sherwood Rowland toegeken vir hul werk in atmosferiese chemie,
       veral wat betref die vorming en afbreek van osoon.
     * 1996: Die prys is gesamentlik aan Robert F Curl (Jnr), sir Harold W
       Kroto en Richard E Smalley toegeken vir hul ontdekking van
       Buckminsterfullerene.
     * 1997: Die prys is verdeel. Die een helfte is gesamentlik aan Paul D
       Boyer en John E Walker toegeken vir hul opheldering van die
       ensimatiese meganisme onderliggend aan die sintese van
       adenosientrifosfatase (ATPase), en die ander helfte aan Jens C Skou
       vir die eerste ontdekking van 'n ioondraende ensiem, Na+,
       K+-ATPase.
     * 1998: Die prys is gelykop verdeel tussen Walter Kohn vir sy
       ontwikkeling van die digtheidsfunksionele teorie, en John A Pople
       vir sy ontwikkeling van berekeningsmetodes in kwantumchemie.
     * 1999: Ahmed Zewail, vir sy ondersoeke na die oorgangstoestande van
       chemiese reaksies met behulp van femtosekondspektroskopie.
     * 2000: Die prys is gesamentlik aan Alan J Heeger, Alan G Macdiarmid
       en Hideki Shirakawa toegeken vir die ontdekking en ontwikkeling van
       geleidende polimere.
     * 2001: Die een helfte van die prys is gesamentlik aan William S
       Knowles en Ryoji Noyori toegeken vir hul werk aan
       chiraalgekataliseerde hidrogenasiereaksies, en die ander helfte aan
       K Barry Sharpless vir sy werk aan chiraalgekataliseerde
       oksidasiereaksies.
     * 2002: Die een helfte van die prys is gesamentlik aan John B Fenn en
       Koichi Tanaka toegeken vir hul ontwikkeling van sagte
       desorbering-ionisasiemetodes vir massaspektrometriese analises van
       biologiese makromolekuul, en die ander helfte aan Kurt Wüthrich vir
       sy ontwikkeling van kernmagnetiese resonansiespektroskopie vir die
       bepaling van die driedimensionele struktuur van biologiese
       makromolekule in oplossing.
     * 2003: Die prys is gesamentlik toegeken aan Peter Agre en Roderick
       MacKinnon vir ontdekkings rakende kanale in selmembrane. Die prys
       is aan Agre toegeken vir die ontdekking van waterkanale en aan
       MacKinnon vir strukturele en meganistiese studies van ioon-kanale.
     * 2004: Die prys is gesamentlik toegeken aan Aaron Ciechanover, Avram
       Hershko en Irwin Rose vir die ontdekking van ubikitien-bemiddelde
       proteïen-afbreking. Hierdie chemici het aan die begin van die
       1980's een van die sel se mees belangrike sikliese prosesse,
       naamlik die afbreking van die proteïne waaruit alle lewende wesens
       opgebou is, ontdek.

   Kategorieë: Nobelprys • Chemie

