Noord-Amerika


   Die ligging van Noord-Amerika
   Die ligging van Noord-Amerika
   'n Satellietfoto van Noord-Amerika
   'n Satellietfoto van Noord-Amerika

   Noord-Amerika is 'n kontinent in die noordelike halfrond van die aarde,
   wat byna uitsluitlik in die westelike hemisfeer lê. Dit word in die
   noorde begrens deur die Arktiese Oseaan, in die ooste deur die
   noordelike Atlantiese Oseaan, in die suidooste deur die Karibiese See
   en in die suide en weste deur die noordelike Stille Oseaan. Met
   24 500 000 vierkante kilometer beslaan dit 4,8 persent van die aarde se
   oppervlak en is die derde grootste vasteland na Asië en Afrika.

   Op die vasteland van Noord-Amerika lê drie groot lande (hier gerangskik
   volgens hulle landoppervlakte):
     * Kanada,
          + met die Vancouver- en die Koningin-Charlotte-eilande langs die
            weskus; die Prins-Edward-Eiland, Newfoundland (Terre-Neuve) en
            Kaap-Breton-eiland langs die ooskus; en die Ellesmere-,
            Baffin- en Victoria-eilande langs die noordkus;

     * die Verenigde State,
          + met die deelstaat Alaska en die Aleoete-eilande in die
            noordweste van die kontinent; en

     * Mexiko.

   In die uiterste suide lê Sentraal-Amerika, wat uit die volgende lande
   bestaan:
     * Belize,
     * Guatemala,
     * Honduras,
     * El Salvador,
     * Nicaragua,
     * Costa Rica en
     * Panama.

   In die uiterste suidooste van die kontinent lê die eilandgroep van die
   Antille. Indien 'n mens die Bahama-eilande insluit, word hulle ook die
   Karibiese eilande genoem. Hulle bestaan uit
     * Aruba,
     * die Bahama-eilande,
     * Kuba,
     * die Kaïman-eilande,
     * die Dominikaanse Republiek,
     * Dominica,
     * Grenada,
     * Guadeloupe,
     * die Turks- en Caicos-eilande,
     * die Britse Maagde-eilande,
     * die Amerikaanse Maagde-eilande,
     * Jamaïka,
     * Martinique,
     * Montserrat,
     * die Nederlandse Antille,
     * Puerto Rico,
     * Sint-Christopher en Nevis,
     * Sint-Vincent en die Grenadyne,
     * Sint-Lucia en
     * Trinidad en Tobago.

   In die Atlantiese Oseaan lê die
     * Bermuda-eilande.

   In die noorde van die kontinent lê die grootste eiland ter wêreld,
   Groenland. Alhoewel dit deel uitmaak van die Noord-Amerikaanse
   kontinent, is dit 'n selfregerende gebied van die Koninkryk Denemarke
   (Noord-Europa).

   Langs die Kanadese ooskus lê die eilandgroep van Saint Pierre en
   Miquelon, 'n Franse besitting.
   Kategorie: Noord-Amerika

