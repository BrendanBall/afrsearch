Noordelike Alliansie


   Die Noordelike Alliansie (wat verkies het om bekend te staan as die
   Verenigde Front vir die Redding van Afghanistan) was 'n groep van
   faksies wat 'n gemeenskaplike doel gehad het om die voormalige
   Talibanregime in Afghanistan omver te werp. Dié Alliansie het weerstand
   gebied teen die Talibanbeweging wat hul beheer oor Afghanistan
   uitgebrei het van Kandahar in 1994 tot dit uiteindelik beheer oor
   negentig persent van Afghanistan teen September 2001 uitgeoefen het.
   Die Noordelike Alliansie se hoofkwartier was in Mazar-i-Sharif en het
   met Amerikaanse hulp die Taliban tot 'n val gebring teen Desember 2001.

[wysig] Faksies

   Die Noordelike Alliansie het basies bestaan uit vyf moedajadien
   faksies. Dié groepe was:
     * Islam Party van Afghanistan - Jamiat-I Islami-yi Afghanistan –
       bestaande uit Farsi-sprekende Tajikies, gelei deur Burhanuddin
       Rabbani. In latere jare het Rabbani weinig mag gehad en was Ahmad
       Shah Massoud die ware leier.
     * Islam Eenheidsparty van Afghanistan - Hizb-I Wahdat-I Islami-yi
       Afghanistan – bestaande uit Sjietiese Hazaras, gelei deur die
       martelaar Abdul Ali Mazari, gesteun deur Iran.
     * Nasionale Islambeweging van Afghanistan - Junbish-I Milli-yi
       Afghanistan - bestaande uit Oesbeks en voormalige kommuniste, gelei
       deur Abdul Rashid Dostum, ondersteun deur Turkye.
     * Islambeweging van Afghanistan - Harakat-i-Islami-yi Afghanistan -
       bestaande uit Sjiete, gelei deur Ayatollah Muhammad Asif Muhsini.
     * Islam Unie vir die Bevryding van Afghanistan - Ittihad-I Islami
       Bara-yi Azadi – gelei deur Abdul Rasul Sayyaf

   Die meerderheid lede van die Noordelike Alliansie was Tajik, Oesbeks en
   Hazaras – etniese minderhede in Afghanistan. Die faksies in die
   Alliansie het bestaan uit lede van die voormalige moedajadien, ander
   van minderheidsgroepe en voormalige lede van die Sowjet gesteunde
   kommunistiese regering.

   Die Noordelike Alliansie het die steun geniet van Indië, terwyl die
   Taliban gesteun is deur Pakistan tot die 11 September 2001 aanval
   waarna Pakistan sy steun onttrek het as gevolg van druk van die VSA en
   hoop vir skuldverligting.

[wysig] Geskiedenis

   Die moedajadienvoorgangers van die Noordelike Alliansie het hulself
   bewys as onsuksesvolle regeerders van Afghanistan. Kort nadat Kaboel in
   1992 van die Sowjetgesteunde regime verower is, het onderlinge gevegte
   uitgebreek. Hierdie geweldadige tweestryd tussen magte lojaal teenoor
   President Burhanuddin Rabbani en die opponerende faksies het
   uiteindelik die weg oopgemaak vir die Taliban oorname in 1996.

   Die politieke leier van die Alliansie was Burhanuddin Rabbani. Verskeie
   belangrike militêre leiers het faksies binne die alliansie beheer,
   insluitende Abdul Rashid Dostum, Generaal Mohammed Fahim, en Ismail
   Khan. Ahmad Shah Massoud was die hoof militêre leier en die belangrike
   politieke figuur in dié Alliansie tot met sy dood wat in die publiek
   bevestig is op 13 September 2001, na 'n aanval deur
   Al-Qaeda-sluipmoordenaars wat hul voorgedoen het as joernaliste op 9
   September.

   Gedurende November en Desember 2001, was die Noordelike Alliansie
   suksesvol in 'n opmars waartydens hulle beheer oor 'n groot deel van
   die land oorgeneem het insluitende die hoofstad Kaboel. Dit is
   gefasiliteer deur grootskaalse bombardering van die Taliban magte en
   militêre infrastruktuur deur die Verenigde State gedurende die VSA
   geleide aanval op Afghanistan. Die Noordelike Alliansie se mag het
   afgeneem aangesien die Alliansie tans deel is van 'n ontwapeningsproses
   in Afghanistan. In Mei 2005 is meer as 60% van die Noordelike Alliansie
   se gewapende magte ontwapen deur die Verenigde Nasies en die
   Afghanistan nasionale leër. President Hamid Karzai het verklaar dat hy
   alle gewapende groepe sal ontwapen om vervang te word deur 'n verenigde
   nasionale leër van 70 000 man teen 2007. Hamid Karzai het voorts ook
   beloof dat kriminele bevelvoeders ingevolge die reg aangekla sal word.
   Kategorie: Afghanistan

