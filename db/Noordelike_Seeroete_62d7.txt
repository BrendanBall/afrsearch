Noordelike Seeroete


   Die Noordelike Seeroete (Russies Северный морской путь) is 'n
   skeepvaartroete van die Atlantiese Oseaan tot by die Stille Oseaan
   langs die Siberiese kus van Rusland. Die oorgrote meerderheid van die
   roete is in Arktiese water en dele is slegs vir 2 maande per jaar vry
   van ys. Voor die begin van die 20ste eeu het dit as die Noordoostelike
   Deurvaart bekend gestaan.

   Die beweegrede vir navigering van die Noordoostelike deurvaart was
   aanvanklik ekonomies. In die eerste millennium is die Wikings
   gemotiveer deur die behoefte om hulle gebied uit te brei en vir pels en
   ivoor.

   In Rusland is die idee van 'n moontlike seeweg wat die Atlantiese en
   Stille Oseaan verbind vir die eerste keer voorgestel deur Gerasimov in
   1525. Russiese setlaars en handelaars aan die kus van die Witsee, die
   Pomore, het dele van die roete so vroeg as die 11de eeu ondersoek. Teen
   die 17de eeu het hulle 'n aaneenlopende seeroete van Arkhangelsk tot
   sover oos as die mond van die Yenisey gevestig. Die roete wat as die
   Mangazeja seeweg bekend gestaan het, na aanleiding van sy oostelike
   eindpunt, die handelsdepot van Mangazeja, was 'n vroeë voorloper tot
   die Noordelike Seeroete.

   Westelike dele van die deurgang is gelyktydig deur Noordeuropese lande
   soos Engeland, Nederland, Denemarke en Noorweë ondersoek, opsoek na 'n
   alternatiewe seeweg na Sjina en Indië. Al het hierdie ontdekkingstogte
   gefaal, is nuwe kuste en eilande ontdek. Mees noemenswaardig is die
   1596 ontdekkingstog gelei deur die Nederlandse seevaarder Willem
   Barentsz wat Jan Mayen, Spitsbergen, Bjørnøya en Novaya Zemlya ontdek
   het.

   Vrese vir die Engelse en Nederlandse indringing in Siberië, laat
   Rusland die Mangazeya seeweg in 1619 sluit. Pomor aktiwiteit in
   Noordelike Asië neem af en die grootse gros van ontdekkingstogte in die
   17de eeu is deur Siberiese Kosakke uitgevoer, wat van een riviermond
   tot die volgende geseil het in hulle Arktieswaardige kochs. In 1648 het
   die beroemdste van die ontdekkingstogte, gelei deur Fedot Alekseev en
   Semyon Dezhnev, van oos van die mond van die Kolyma tot by die Stille
   Oseaan geseil en om die Chukotkaskiereiland, en daarmee bewys dat daar
   geen land verbinding tussen Asië en Noord Amerika is nie.

   80 jaar na Dezhnev, in 1725, het nog 'n Russiese ontdekkingsreisiger,
   Deens-gebore Vitus Bering met die Sviatoy Gavriil 'n soortgelyke vaart
   in die teenoorgestelde rigting onderneem, beginnende in Kamtjatka en
   noord tot by die deurvaart wat nou sy naam dra, die (Beringstraat). Dit
   was Bering wat die huidige naam aan die Diomede Eilande, ontdek en
   eerste beskryf deur Dezhnev, gegee het.

   Bering se ontdekkingsreise in 1725-1730 was deel van 'n groter plan
   genaamd Die Kamtjatka (Groot Noordelike) ontdekkingstog wat aanvanklik
   deur Pieter die Grote beraam is. Die Tweede Kamtjatka ontdekkingstog
   het in 1735-1742 plaasgevind. Hierdie keer was daar twee skepe, Sviatoi
   Piotr (St. Peter) enSviatoi Pavel (St. Paulus), laasgenoemde onder
   bevel van Bering se tweede in bevel in die eerste ontdekkingstog,
   Kaptein Aleksei Chirikov. Gedurende die reis word hulle die eerste
   Westerlinge om die noordweste van Noord Amerika waar te neem (Bering)
   en aan die kus te land (Chirikov), nadat 'n storm hulle skepe vroeër
   geskei het. Op pad terug het Bering die Aleoetiese Eilande ontdek maar
   later siek geword en St. Peter moes skuiling neem op 'n eiland naby
   Kamtjatka (Bering Eiland), waar Bering tot sterfte kom.

   Onafhanklik van Bering en Chirikov het ander Russiese Keiserlike Vloot
   eenhede deelgeneem aan die Tweede Groot Noordelike Ontdekkingstog. Een
   van die, gelei deur Semion Chelyuskin, het in Mei 1742 die noordelikste
   punt van beide die Noordoos deurvaart en die Eurasiese vasteland (Kaap
   Chelyuskin) bereik .

   Latere ontdekkingstogte om die Noordoos deurvaart te ondersoek vind,
   het in die 1760s (Vasili Chichagov), 1785-95 (Joseph Billings en Gavril
   Sarychev), die 1820s (Ferdinand Petrovich Wrangel, Piotr Fyodorovich
   Anjou, Count Fyodor Litke en andere), en die 1830s plaasgevind. Die
   moontlikheid om die hele deurvaart te navigeer is teen die mid-19de eeu
   bewys. Dit was egter eers in 1878 dat die Finland-Sweedse ontdekker
   Nordenskiöld die eerste suksesvolle poging aangewend het om die hele
   Noordoos deurvaart van wes na oos te navigeer. In 1915 het 'n Russiese
   ontdekkingstog gelei deur Boris Vilkitsky die deurvaart van oos na wes
   voltooi.

   'n Jaar voor Nordenskiöld se reis, het kommersiële ontginning van die
   roete begin met die sogenaamde Kara ontdekkingstogte, uitvoer van
   Siberiese landbouprodukte via die Karasee. Van die 122 konvooie tussen
   1877 en 1919 het slegs 75 geslaag, om so min as 55 ton vrag te vervoer.
   Van 1911 af het stoombote een keer per jaar van Vladivostok tot Kolyma
   (die Kolyma stoombote) gevaar.

   Nordenskiöld, Nansen, Amundsen, De Long, Makarov en ander het
   ontdekkingstogte onderneem hoofsaaklik vir wetenskaplike en
   kartografiese redes.

[wysig] Na die Russiese revolusie

   Die verskyning van radio, stoombote en ysbrekers het die gebruik van
   die Noordelike Seeroete lewensvatbaar gemaak. Die Russiese revolusie
   wat Sowjet Rusland in internasionale isolasie geplaas het, het dit
   noodsaaklik gemaak - behalwe daarvoor dat dit die korste seeweg tussen
   die weste en die ooste van die USSR is, was dit die enigste binne
   Sowjet interne waters en het dit nêrens naby kapitalistiese lande gekom
   nie.

   In 1932 was 'n Sowjet ontdekkingstog gelei deur Professor Otto
   Yulievich Schmidt die eerste om in die selfde somer al die pad van
   Arkhangelsk tot by die Bering Seestraat te seil sonder om op pad te
   oorwinter soos alle vorige ontdekkingstogte gemaak het. Na 'n paar
   ander toetslopies (1933, 1934), is die Noordelik seeroete amptelik
   geopen en het kommersiële ontginning in 1935 begin. In die volgende
   jaar het deel van die Oossee Vloot die roete na die Stille Oseaan
   onderneem waar 'n gewapende konflik met Japan gedreig het.

   'n Spesiale bestuursliggaam, 'Administrasie van die Noordelik
   Seeroete', is in 1932 opgerig met Otto Schmidt as eerste direkteur. Dit
   het toesig gehou oor navigasie en Arktiese hawens gebou.

   Na die verbrokkeling van die Sowjet Unie het kommersiële navigasie in
   die Arktiese streke in die 1990's getaan. Min of meer gereelde
   skeepvaart gebeur slegs van Murmansk tot Dudinka in die weste en tussen
   Vladivostok en Pevek in die ooste. Hawens tussen Dudinka en Pevek
   beleef byna geen skeepvaart nie.

   Slegs sewe van die seehawens langs die roete is heeljaar ysvry. Hulle
   is, van wes na oos, Murmansk op die Kola-skiereiland, Dudinka in die
   mond van dieYenisey, Petropavlovsk in Kamtjatka, en Magadan, Vanino,
   Nakhodka en Vladivostok op Rusland se Stille Oseaan kusgebied. Ander
   hawens is gewoonlik bruikbaar van Julie tot Oktober.
   Kategorieë: Rusland • Seevaart • Arkties • Geografie van Rusland •
   Navigasie

