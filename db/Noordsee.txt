Noordsee


   'n "Ligtonnel" oor die Noordsee
   'n "Ligtonnel" oor die Noordsee

   Die Noordsee is 'n epikontinentale see in die noordweste van Europa.
   Dit is gevorm deur die styging van die seespieël aan die einde van die
   ystydperk vanaf 10 000 VAJ. Die diepste gebied, by die Noorse kus, is
   ongeveer 200 meter, terwyl die gemiddelde diepte 94 meter beloop.

   Die see is deel van die Atlantiese Oseaan en grens Brittanje, die
   Faroëreilande, Noorweë, Denemarke, Duitsland, Nederland, België en
   Frankryk. Sowat 80 miljoen mense woon in 'n radius van 150 kilometer
   ringsom die kuslyn, en die Noorsee speel al eeue lank 'n belangrike rol
   as handelsroete vir die internasionale skeepvaart en Europa se toegang
   tot die oorsese markte. Die suidelike Noordsee met die Engelse Kanaal
   is die besigste skeepsroete ter wêreld.

   Die grootste deel van Europa se olie- en gasreserves is in die Noordsee
   en word sedert die 1970's ontgin. Hierdie is een van die grootste
   vervaardigingsareas in die wêreld wat nie deel is van OPUL nie. Meeste
   van die reserves is onder water wat behoort aan die Verenigde Koninkryk
   en Noorweë, met kleiner reserves in die waters van Denemarke,
   Nederland, en Duitsland.

   Die Noordsee beslaan slegs 0,2 persent van die oseane se totale
   oppervlakte, maar is nogtans een van die visrykste seë.^[1] Kommersiële
   vissery en oorbenutting het die plaaslike visbronne in die afgelope
   dekades drasties verminder, en die onophoudelike vloei van Noord-Europa
   se rioolwater, wat regstreeks in die Noordsee gepomp word of deur die
   aangrensende Oossee hierheen vloei, skep nog steeds 'n groot
   omgewingsprobleem.

[wysig] Verwysings

    1. ^ DreiStromLand. Ems - Weser - Elbe. Boekdeel 1. Hamburg: edition
       nordwest im Europa Verlag 2005, bl. 14

   Kategorie: Seë

