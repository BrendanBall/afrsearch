Noordwes-Universiteit


   Beeld:Hoofgebou van Potchefstroomkampus,Noordwes-Universiteit.jpg
   Die PU se hoofgebou

   Die Potchefstroomse Universiteit (bynaam "Pukke") was voorheen bekend
   as die Potchefstroomse Universiteit vir Christelike Hoër Onderwys
   (afgekort na PU vir CHO). Dit vorm sedert 2004 deel van die
   Noordwes-Universiteit. Dit is 'n medium grootte Suid-Afrikaanse
   universiteit. Onderrig geskied hoofsaaklik in Afrikaans op die
   Potchefstroom-kampus en in Engels by die ander kampusse, naamlik
   Mafikeng, Mankwe en Vaaldriehoek (Vanderbijlpark).

   Inhoud

        * 1 Geskiedenis
        * 2 Fakulteite
        * 3 Kultuur
        * 4 Studentegetalle en statistiek
        * 5 Bekende oudstudente
             + 5.1 Politiek
             + 5.2 Uitvoerende Kunste
        * 6 Kommersiële produkte en patente
             + 6.1 CFAM - Sentrum vir Gevorderde Vervaardiging
             + 6.2 CTexT - Sentrum vir Tekstegnologie
             + 6.3 Student lab
        * 7 Bekende aktiwiteite
             + 7.1 JOOL
        * 8 Eksterne skakels

[wysig] Geskiedenis

   Die Potchefstroomse Universiteit het ontwikkel uit die Teologieskool
   van die Gereformeerde Kerke van Suid-Afrika (afgekort GKSA), wat op 29
   November 1869 in Burgersdorp gestig is. By die stigtingsvergadering is
   besluit dat die skool onderrig sal verskaf aan toekomstige onderwysers
   en ander persone, sonder om enige voorkeur aan 'n spesifieke professie
   te gee. Aanvanklik was daar vyf studente en twee lektore.

   In 1877 word 'n "Letterkundedepartement" gevestig, met een professor,
   wat die spesifieke doel gehad het om studente op te lei vir 'n
   akademiese graad of as onderwysers.

   In 1905 word die Teologieskool, tesame met die Letterkundedepartement,
   oorgedra vanaf Burgersdorp na Potchefstroom.

   Ten einde te kwalifiseer vir regeringsubsidies, word die
   Letterkundedepartement in 1919 van die Teologieskool geskei en die Het
   Potchefstroom Universiteitskollege voor Christelike Hooger Onderwijs
   (afgekort tot PUK) ontstaan. Dit is besluit dat die PUK 'n hoër
   onderriginstituut, onafhanklik van die GKSA, sal wees, alhoewel die PUK
   sal voortgaan om predikante vir die GKSA op te lei.

   In 1921 word die Potchefstroomse Universiteitskollege (sonder die "vir
   Christelike Hoër Onderwys" agtervoegsel) geïnkorporeer by die
   Universiteit van Suid-Afrika; die PUK het eers in 1933 die "vir
   Christelike Hoër Onderwys" deel van sy naam teruggekry.

   Die Potchefstroomse Universiteitskollege vir Christelike Hoër Onderwys
   word amptelik in 1951 as 'n onafhanklike universiteit erken en hernoem
   tot Potchefstroomse Universiteit vir Christelike Hoër Onderwys.

   In 1966 word die Vaaldriehoek-kampus gevestig in Vanderbijlpark, ten
   einde tersiêre onderrig in hierdie omgewing te verskaf.

   In 2004 word die Potchefstroomse Universiteit saamgesmelt in die
   Noordwes-Universiteit. Die ander twee kampusse is in Mafikeng en in
   Vanderbijlpark.

[wysig] Fakulteite

   Die Potchefstroomse Universiteit het kursusse verskaf en die
   Potchefstoom-kampus van die Noordwes-Universiteit gaan voort om dit te
   verskaf, in die volgende fakulteite (die jaar waarin die fakulteit
   gestig is, word in hakies aangedui):
     * Lettere en Wysbegeerte (1921)
     * Natuurwetenskappe (1922)
     * Teologie (1930)
     * Onderwyswetenskappe (1935)
     * Ekonomiese en Bestuurswetenskappe (1942)
     * Regsgeleerdheid (1966)
     * Ingenieurswese (1983)
     * Gesondheidswetenskappe (1999)

[wysig] Kultuur

   Die universiteit se "Alabama Studentegeselskap", 'n musiekrevue-groep,
   gestig in 1943, is dwarsoor Suid-Afrika bekend. Die Potchefstroomse
   Universiteitskoor is wêreldbekend en is al meer as 30 jaar onder
   leiding van prof. Awie van Wyk.

[wysig] Studentegetalle en statistiek

   In Augustus 2004 het die Potchefstroom kampus van die
   Noordwes-Universiteit 33 713 studente gehad. Hiervan was 13 021 manlik
   en 20 692 vroulik. Daar was 31 300 voorgraadse studente en 2 413
   nagraadse studente.

[wysig] Bekende oudstudente

[wysig] Politiek

   Frederik Willem de Klerk Staatspresident van Suid-Afrika (1989-1994);
   Visepresident van Suid-Afrika, met Nelson Mandela as President
   (1994-1996).

[wysig] Uitvoerende Kunste

     * Rina Hugo [1], bekende sangeres het haar B.Mus.-graad hier verwerf
       in 1970. Sy was ook lid van die Alabama Studentegeselskap. Sy het
       uitgeblink in feitlik alle genres wat deur 'n solis beoefen kan
       word naamlik: Opera, oratorium, operette, musiekblyspele, die
       kunslied en ligte musiek.
     * Kobie van Rensburg [2] is 'n wêreldbekende operasanger wat tans
       vanuit Duitsland werk. Hy was lid van die Potchefstroomse
       Universiteitskoor (1987-1994).

[wysig] Kommersiële produkte en patente

[wysig] CFAM - Sentrum vir Gevorderde Vervaardiging

   Voorbeelde van tipiese projekte wat aangepak is:
     * Skroefsegment vir dubbelskroef-ekstrueerders
     * Lope en loopsegmente vir dubbelskroef-ekstrueerders
     * Ekstrusiematryse en knieblokke
     * Komponente vir die verdedigingsbedryf
     * Komponente vir die myn- en rotsboorbedryf
     * Herontwerp van komponente van veral dubbelskroef-ekstrueerders

[wysig] CTexT - Sentrum vir Tekstegnologie

     * Speltoetsers vir verskeie Suid-Afrikaanse tale insluitende
       Afrikaans, Tswana, Noord-Sotho, Zoeloe en Xhosa
     * Tsenang! is 'n multimediaprogram vir die aanleer van Tswana
     * Ngenani! is 'n multimediaprogram vir die aanleer van Zoeloe

[wysig] Student lab

     * Student Lab Small Scale Chemistry laboratory

[wysig] Bekende aktiwiteite

[wysig] JOOL

   Dit is 'n liefdadige organisasie waar al die eerstejaars in hul
   koshuisverband, met hul geboude vlotte deur die strate van die dorp
   loop.

[wysig] Eksterne skakels

     * Noordwes-Universiteit se Webblad
     * Potchefstroom-kampus Webblad
     * Die FNB Super Bowl 2006 word aangebied deur die Pukke

   Kategorie: Suid-Afrikaanse universiteite

