Noordwes


   Noordwes is een van die nege provinsies van Suid-Afrika. Die hoofstad
   is Mafikeng. Noordwes is in 1994 gevorm deur die samevoeging van die ou
   Wes-Transvaal en die "tuisland" Bophuthatswana.

   Die provinsiale hoofstad Mafikeng vorm 'n eenheid met Mmabatho, wat
   voorheen die hoofstad van Bophuthatswana was.

   Ander belangrike plekke in Noordwes is onder meer Potchefstroom,
   Klerksdorp, Brits, Rustenburg, Lichtenburg en Vryburg.

   Inhoud

        * 1 Demografie
        * 2 Geografie
             + 2.1 Ligging en topografie
        * 3 Ekonomie
        * 4 Bronne

[wysig] Demografie

     * Bevolking (2001-sensus): 3 669 349.
     * Tale: Tswana (65,4%), gevolg deur Afrikaans (7,5%).

[wysig] Geografie

     * Oppervlakte: Sowat 116 190 vk. km.

[wysig] Ligging en topografie

   Noord en wes van Noordwes lê die land Botswana, terwyl die provinsies
   Noord-Kaap en Vrystaat aan die suidekant, Limpopo na die noordooste en
   Gauteng aan die oostekant daarvan lê. Die Magaliesbergreeks is in die
   noordooste, en die Vaalrivier vorm die provinsie se suidelike grens.
   Noordwes se suidelike deel is 'n uitgestrekte vlakte, terwyl die
   noordelike deel grootliks yl begroeide bosveld is.

[wysig] Ekonomie

   'n Kunsmatige sandstrand in Sun City
   'n Kunsmatige sandstrand in Sun City

   Myne sorg vir meer as 'n derde van Noordwes se bruto binnelandse
   produk. Nagenoeg 94% van Suid-Afrika se platinum kom van die distrikte
   Rustenburg en Brits, wat meer van hierdie kosbare silwerwit metaal
   produseer as enige ander enkele gebied ter wêreld. Die provinsie lewer
   voorts 'n kwart van die land se goud. Graniet, marmer, vloeispaat en
   diamante word ook ontgin.

   Ondanks die mynboubedrywighede het die provinsie nog steeds 'n
   landelike karakter. Noordwes lewer sowat 'n derde van die land se
   mielies. Ander belangrike landbouprodukte in die suidelike en oostelike
   dele van die land is sonneblomolie, vrugte, tabak en katoen. Die
   westelike en noordelike dele het weer baie skaap- en beesplase.

   Noordwes se malariavrye wildernisgebiede soos die Madikwe-wildtuin en
   die Nasonale Pilanesbergpark is gewilde toeristebestemmings, net soos
   Sun City, 'n bekende luukse vakansieoord wat met twee gholfbane,
   kasino's, sportgeriewe en ander aktiwiteite daagliks meer as 25 000
   besoekers lok. Ander gewilde bestemmings vir buitelug-aktiwiteite is
   die Hartbeesportdam (watersport) en die Magaliesberge met sy
   natuurskoon en voetslaanpaaie.

[wysig] Bronne

     * http://www.mieliestronk.com/provinsies.html by Die Mieliestronk -
       Met toestemming gebruik

   Provinsies van Suid-Afrika           Flag of South Africa
   Gauteng | KwaZulu-Natal | Limpopo | Mpumalanga | Noord-Kaap | Noordwes
   | Oos-Kaap | Vrystaat | Wes-Kaap

   Kategorie: Noordwes

