Noors


   Die taalvoorkeure van Noorse munisipaliteite: Bokmål, Nynorsk of
   Nøytral. Die laasgenoemde groep gebruik in die praktyk dikwels Bokmål
   Die taalvoorkeure van Noorse munisipaliteite: Bokmål, Nynorsk of
   Nøytral. Die laasgenoemde groep gebruik in die praktyk dikwels Bokmål

   Noors (Noors: norsk [nɔʁsk] of [nɔʃk]) maak deel uit van die
   Noord-Germaanse tak van die Indo-Europese taalfamilie en word deur
   sowat 5 miljoen mense as moedertaal gepraat, veral in Noorweë waar dit
   ook as ampstaal dien.

   Die Noorse taal is in vier taalvorme gestandardiseer, waarvan twee
   amptelike status geniet:
     * Bokmål ([bukmoːl], letterlik: Boektaal, geniet ampstaalstatus)
     * Nynorsk ([nyːnɔrsk], letterlik: Nieu-Noors, geniet ampstaalstatus)
     * Riksmål ([riːksmoːl], letterlik: Rykstaal; 'n baie behoudende
       variant van Bokmål wat nog sterk Deense invloede toon en geen
       amptelike status geniet nie)
     * Høgnorsk ([høːgnɔrsk], letterlik: Hoog-Noors; 'n baie behoudende
       variant van Nynorsk wat sterk op Ivar Aasen se oorspronklike
       standaardisering steun en geen amptelike status geniet nie)

   Bokmål/Riksmål, waarna in die omgangstaal dikwels onpresies as Norsk
   ("Noors") verwys word, word deur tussen 85 en 90 persent van die Noorse
   bevolking as skryftaal gebruik en het in taalkundige opsig aanvanklik
   geen selfstandige taal gevorm nie, maar was eerder 'n variant of
   dogtertaal van Deens wat eers geleidelik by die oorspronklike Noorse
   woordeskat, spelling en uitspraakgewoontes aangepas is. Riksmål is 'n
   nie-amptelike variant wat baie ooreenkomste met die gematigde Bokmål
   toon - dit staan in die tradisie van die Deens-Noorse literatuur en is
   minder aangepas by die oorspronklike Noorse dialekte.

   Nynorsk toon daarteen meer ooreenkomste met die Wes-Skandinawiese tale
   Faroëes en Yslands as Bokmål, Deens en Sweeds. Nynorsk word deur tussen
   10 en 15 persent van die Noorse bevolking as skryftaal gebruik. Ten
   spyte van die voorsetsel Ny- ("Nieu-") is Nynorsk of Nieu-Noors die
   ouere van die twee amptelike Noorse taalvariante.

   Høgnorsk word net in baie klein kringe gebesig.

   Die twee variante Bokmål en Nynorsk bevat 'n groot aantal elemente wat
   ook in die Sweedse taal voorkom. Nore, Dene en Swede kan mekaar in die
   algemeen goed verstaan.

   Inhoud

        * 1 Taalgeskiedenis
             + 1.1 Chronologiese indeling
             + 1.2 Die Deense skryftaal
             + 1.3 Taalkundige selfstandigheid: Ivar Aasen en Knud Knudsen
             + 1.4 Nynorsk en Bokmål
             + 1.5 Debatte oor versmelting: Samnorsk
             + 1.6 Die huidige situasie
        * 2 Verwysings

[wysig] Taalgeskiedenis

[wysig] Chronologiese indeling

   Die uitbreiding van Oud-Noors en verwante tale omstreeks 900 n.C. Die
   Wes-Nordiese of Oud-Noorse taalgebied word in rooi getoon, Oos-Nordies
   in oranje, Oud-Goties in ligroos en ander Germaanse tale in groen
   Die uitbreiding van Oud-Noors en verwante tale omstreeks 900 n.C. Die
   Wes-Nordiese of Oud-Noorse taalgebied word in rooi getoon, Oos-Nordies
   in oranje, Oud-Goties in ligroos en ander Germaanse tale in groen

   Die huidige Skandinawiese tale Noors, Sweeds, Deens, Yslands en Faroëes
   het almal uit Oud-Nordies ontwikkel, 'n Noord-Germaanse taal of groep
   van dialekte wat sowel Oud-Noors asook Oud-Yslands ingesluit het.^[1]
   Taalkundiges gebruik gewoonlik 'n chronologie wat die ontwikkeling van
   Noors in drie fases verdeel:
     * Oud-Noors (700-1350),
     * Middel-Noors (1350-1525) en
     * Moderne Noors (sedert 1525)

   Kongspeilet (Oud-Noors: Konungs skuggsjá), 'n opvoedkundige Oud-Noorse
   teks wat omstreeks 1250 ontstaan het
   Kongspeilet (Oud-Noors: Konungs skuggsjá), 'n opvoedkundige Oud-Noorse
   teks wat omstreeks 1250 ontstaan het

   Hierdie chronologiese indeling baseer in die algemeen op taalkundige
   kenmerke: Oud-Noors (Noors: Norrønt) is nog 'n klassieke sintetiese
   taal met 'n meer ingewikkelde grammatika, terwyl die moderne Noorse
   taal al die analitiese karakter het wat in die Noorse dialekte reeds in
   die 16de eeu ontwikkel het, maar eers met die standaardisering van die
   Noorse skryftaalvariant Nynorsk omstreeks 1850 ingang tot die
   kultuurtaal gevind het. Middel-Noors was daarenteen die taalvorm van 'n
   oorgangsfase wat deur sterk variasies en fluktuasies in sy geskrewe
   tekste, asook groot invloede vanuit Deens gekenmerk was.

   Die spreektaal was heel waarskynlik al voor 1300 aan taalkundige
   prosesse onderhewig wat sy latere analitiese struktuur bevorder het,
   alhoewel hierdie veranderings nie gelyktydig orals in Noorweë
   plaasgevind het nie.^[2] Oud-Noors is as 'n skryftaal al vroeër en op
   'n groter skaal gebruik as byvoorbeeld Oud-Deens of Oud-Sweeds - die
   eerste manuskripte het in die 11de eeu ontstaan. Die oudste tekste wat
   bewaar gebly het dateer egter uit die 12de eeu.^[2]

   Vanweë sy skryftaalfunksie is Oud-Noors - net soos byvoorbeeld moderne
   Engels - al in 'n vroeë stadium van sy ontwikkeling gestabiliseer, en
   hierdie behoudende taalvorm het die taalveranderinge wat in die
   spreektaal nog aan die gang was nie meer weerspieël nie. Hierdie
   skryftaalvorm is nogtans tot by die middel van die 14de eeu gebruik.

   Vanaf hierdie tydstip het die taal geleidelik tot Middel-Noors met sy
   impressionistiese skryfwyse ontwikkel. ^[2] Op hierdie stadium het die
   politieke gebeure as gevolg van Denemarke se oorheersing ook hul
   stempel op die Noorse taal begin afdruk. Kenmerkende Noorse skryfwyses
   het nog tot by die jaar 1525 voorgekom toe Deens die inheemse taal
   volledig begin vervang het. Toe Latyn as gevolg van die Lutherse
   Reformasie in 1536 sy rol as kerktaal kwytgeraak het, het Deens sy
   funksie oorgeneem. Die Deense Bybelvertaling van koning Christiaan III
   is ook in Noorweë ingevoer en eers in die moderne tyd in Noors vertaal.
   Slegs ou Noorse tekste wat die oorspronklike Noorse wette behandel en
   uit die 13de eeu dateer het, was in die periode ná 1536 nog in gebruik
   en is omtrent 1600 deur Deense tekste vervang.

[wysig] Die Deense skryftaal

   Deens het tot by die tweede helfte van die 19de eeu as Noorweë se
   skryftaal gedien. Noorse dialekte het nog steeds die spreektaal
   oorheers, maar Deens het veral in welvarende stedelike kringe sy
   invloed laat geld en is onder meer in formele situasies gebruik. Die
   daaglikse taalgebruik is eweneens sterk deur Deens beïnvloed.

   Die taal van die Noorse hoërklas het ten opsigte van sy uitspraak
   grotendeels op die spelling baseer en het foneties by die
   Noord-Skandinawiese dialekte aangesluit, terwyl alle ander kenmerke aan
   Deens ontleen was. Vanweë sy uitspraak het hierdie variant meer
   ooreenkomste met die Deense spelling getoon as die gewone Deense
   spreektaal wat deur 'n sterk verskil tussen sy behoudende Middeleeuse
   spelling en sy moderne uitspraak gekenmerk word.^[2]

   Die taalsituasie het ook ná die afskeiding van Noorweë in 1814 nie
   verander nie, alhoewel dit in 'n toenemende mate as onbevredigend
   ervaar is. Net soos ander dele van Europa het ook Skandinawië in
   hierdie periode onder die indruk van die Romantiese beweging gestaan
   wat onder meer die nou verbintenis tussen 'n volk en sy taal beklemtoon
   het. Die manier waarop Noorweë sy taalkundige selfstandigheid sou kon
   herstel is in die tydperk tussen 1830 en 1860 openbare debatte
   bespreek.

[wysig] Taalkundige selfstandigheid: Ivar Aasen en Knud Knudsen

   Ivar Aasen (1813-1896)
   Ivar Aasen (1813-1896)

   Die taalkundige outodidak Ivar Aasen (1813-1896) het in die 1840's meer
   as vier jaar lank in Suid-Noorweë rondgereis om navorsing oor die
   plaaslike dialekte te doen. Die vergelykende studie, wat Aasen
   vervolgens gepubliseer het, het die basis van die Noorse dialektologie
   geword. Aasen het gebruik gemaak van metodes wat deur internasionaal
   bekende taalkundiges soos Rasmus Rask en Jacob Grimm ontwikkel is en 'n
   moderne skryftaalvariant van Noors ontwikkel wat op sy bevindinge in
   Suid-Noorweë berus het. Sy grammatika (1864) en sy woordeboek (1873)
   het die basis van Nynorsk, een van die huidige twee amptelike Noorse
   standaardskryftale. geword.^[2]

   Die tweede metode wat ingespan is om 'n Noorse standaardskryftaal te
   ontwikkel was minder opspraakwekkend, maar nogtans omstrede en het die
   gebruik van die Deense skryftaal behels wat volgens die taalnorme van
   die stedelike hoërklas aan Noorse uitspraakgewoontes aangepas en met
   inheemse woorde verryk is. Hierdie metode is nou verbind met sy
   bekendste aanhanger in die 19de eeu, die onderwyser Knud Knudsen
   (1812-1895). Die skryftaalvariant, wat sodoende geskep is, is deur
   Knudsen en sy aanhangers Dansk-Norsk of Deens-Noors genoem en het die
   basis van die moderne Bokmål gevorm, die tweede amptelike
   skryftaalvariant van Noors.

   Die Noorse taalstryd, wat nou ontwikkel het, was aanvanklik 'n wedstryd
   tussen die praktiese toepassings van die twee metodes en die
   taalvariante wat hieruit voortgespruit het. Die stryd het omstreeks
   1880 gepaardgaande met die algemene politieke debat oor 'n parlementêre
   stelsel en die unie met Swede begin versterk. Die taalkundige vraagstuk
   is sodoende ook in 'n politieke lig beskou.

[wysig] Nynorsk en Bokmål

   Nynorsk het ná die invoering van 'n parlementêre stelsel veral in
   landelike gebiede gewild geraak, en die nuwe radikale parlement het in
   1885 aan Nynorsk dieselfde status toegeken wat Deens reeds geniet het.
   Met die uitbreiding van die elementêre onderwys kon leerders vanaf 1892
   Nynorsk as hulle onderwystaal kies. Tot by die jaar 1920 is Nynorsk in
   die meeste gebiede van Wes-Noorweë asook die valleie in die binneland,
   in groot dele van Trøndelag en ander streke as onderwystaal ingevoer.
   In Wes-Noorweë en die binnelandse valleie het Nynorsk vandag nog steeds
   die meeste aanhangers, terwyl dit in ander gebiede geleidelik deur
   Bokmål verdring word.^[2]

   Die groot stede en dorpe het net soos die digbevolkte suidooste van die
   land die voorkeur aan Bokmål gegee wat met twee spellinghervormings in
   die jare 1907 en 1917 beter by die Noorse spreektaal aangepas is.
   Bokmål is sedertdien sowel in Noorweë asook in Denemarke steeds as 'n
   selfstandige taal beskou. In 1919 het die eerste boek verskyn wat van
   Deens na Noors vertaal is.

[wysig] Debatte oor versmelting: Samnorsk

   Ondanks die snelle uitbreiding van Nynorsk het 'n meerderheid steeds
   die voorkeur aan Bokmål as skryftaal gegee. Die taalstryd het die
   destydse politieke lewe in Noorweë oorheers, en daar is gevolglik
   pogings onderneem om die twee taalgroepe met mekaar te versoen.
   Aangesien die taalkundige verskille tussen die twee skryftaalvariante
   nie onoorbrugbaar groot gelyk het nie, het die idee om die twee
   variante in 'n enkele gemeenskaplike Noorse taal (Noors: Samnorsk) te
   versmelt geleidelik gestalte gekry.

   Die eerste voorstelle in hierdie verband is al in die 1880's gemaak,
   maar het eers ná die eeuwisseling in 1900 meer aandag gekry. Die
   grootste destydse party, die liberaal-radikale Venstre, het net soos
   die latere Werkersparty (Noors: Det Norske Arbeiderparti) sy steun aan
   hierdie voorneme verleen. In taalkundige opsig het die dialekte in die
   digbevolkte gebiede van die land baie grondliggende ooreenkomste met
   albei skryftaalvariante getoon sodat hulle as die basis vir 'n
   versmelting sou kon dien. Nadat enkele jare lank debatte oor die saak
   gevoer is, is in die jare 1917 en 1938 ambisieuse spellinghervormings
   ingestel wat op 'n versmelting van Nynorsk en Bokmål gemik was.

   Nogtans het hierdie beleid ná die Tweede Wêreldoorlog 'n teenreaksie
   van Bokmål-aanhangers se kant af uitgelok. In die 1950 en vroeë 1960's
   het die stryd oor 'n gemeenskaplike skryftaal dus weer opgevlam, terwyl
   baie distrikte Nynorsk as 'n onderwystaal laat vaar het. Net in sy
   Wes-Noorse hartland het Nynorsk sy sterk posisie steeds gehandhaaf.

   Terwyl die twee taalvariante ten opsigte van styl en idiome nader aan
   mekaar beweeg het, is die beleid van versmelting in die 1960's vir goed
   of tenminste voorlopig laat vaar, alhoewel in Bokmål in 1981 nog 'n
   spellinghervorming deurgevoer is. Sowel Bokmål asook Nynorsk behels
   vandag verskeie tradisionele en radikale variante waardeur hulle sowel
   ooreenkomste met mekaar asook met die mees algemene dialekvorme
   toon.^[2]

[wysig] Die huidige situasie

   Vandag gebruik meer as 95 persent van die Noorse bevolking een van die
   Noorse taalvariante as hulle huistaal, waarby hulle dikwels 'n dialek
   as spreektaal praat en een van die twee skryftalvariante vir hul
   skryfwerk gebruik. Die Sámi in Lapland vorm die grootste nie-Noorse
   etniese minderheid.

   Alhoewel daar geen sensus ten opsigte van die verspreiding van Bokmål
   en Nynorsk geneem is nie, leer 15 persent van leerders in Noorweë
   Nynorsk as hulle eerste skryftaal, terwyl die res Bokmål leer.
   Aangesien die meeste stedelike gebiede deur Bokmål oorheers word,
   skakel baie gebruikers van Nynorsk na Bokmål oor sodra hulle in hul
   latere lewe na 'n stedelike Bokmål-omgewing verhuis, en die persentasie
   aktiewe Nynorsk-gebruikers kan dus laer wees as 15 persent.^[2]

   Die aantal Nynorsk-gebruikers het in die 1940's nog sowat 30 persent
   beloop en eers later geleidelik begin afneem sodat daar moontlik 'n
   groter persentasie Nynorsk-gebruikers in die ouer ouderdomsgroepe is.
   Na 'n realistiese beraming beloop die persentasie Nynorsk-gebruikers
   tussen 10 en 12 persent of naastenby 'n half miljoen mense.

   Die Noorse dialekte word gewoonlik in vyf hoofgroepe verdeel:
   Wes-Noors, Sentraal-Noors (wat die binnelandse valleie behels),
   Oos-Noors, Trønder- (of Trøndelag-)Noors, en Noord-Noors. Nynorsk is
   tradisioneel nou verwant aan die dialekte van Wes- en Sentraal-Noorweë,
   maar het danksy die spellinghervormings nader aan die ander drie groepe
   beweeg. Bokmål is 'n soort kompromis tussen die oorspronklike Deense
   spreektaal van die hoërklas en die suidoostelike dialekte.

   Die Noorse dialekte geniet in Noorweë 'n hoër status as in ander
   Skandinawiese lande en word in die meeste taalkontekste vrylik
   gebruik.^[2]

[wysig] Verwysings

    1. ^ Vikør, Lars S.: The Nordic languages. Their Status and
       Interrelations. Oslo: Novus Press 2001. Nordic Language Council.
       ISBN 82-7099-336-0. 'n Uittreksel is aanlyn beskikbaar: Språkrådet
       - Die Noorse taal
    2. ^ ^2,0 ^2,1 ^2,2 ^2,3 ^2,4 ^2,5 ^2,6 ^2,7 ^2,8 Språkrådet - Die
       Noorse taal

   Indo-Europese tale: Germaanse tale
         Noord-Germaanse tale:
      Deens | Faroëes | Nynorsk en Bokmål (Noors) | Yslands | Sweeds
          Wes-Germaanse tale:
   Afrikaans | Duits | Engels | Fries | Jiddisj | Luxemburgs | Nederlands
                          | Nedersaksies | Skots
          Oos-Germaanse tale:
                      Boergondies | Goties | Vandaals

   Kategorieë: Noors • Noord-Germaanse tale • Natuurlike taal

