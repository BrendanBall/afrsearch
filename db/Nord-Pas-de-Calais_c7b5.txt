Nord-Pas-de-Calais


                                                        Nord-Pas-de-Calais
     __________________________________________________________________

                                          Beeld:Nord-Pas-de-Calais map.png
                                                   Départements Nord (59)
                                                        Pas-de-Calais (62)
                                                          Prefektuur Lille
                                                  Bevolking 4 026 000 inw.
                                                                    (2004)
                                         Bevolkingsdigtheid 324 inw./vk km
                                                  Oppervlakte 12 414 vk km
                                                        Arrondissemente 13
                                                               Kantons 156
                                                     Munisipaliteite 1 546
                                                             President van
                                    Gewestelike Raad Daniel Percheron (PS)

   Nord-Pas-de-Calais (Afrikaans: "Noord en Seestraat-van-Calais") is die
   mees noordelike van Frankryk se 26 administratiewe geweste (régions) en
   bevat die départements Nord en Pas-de-Calais met 'n oppervlak van
   12 414 vierkante kilometer en vier miljoen inwoners (of sowat sewe
   persent van die totale Franse bevolking). Die administratiewe hoofstad
   (prefektuur) is Lille. Die gewes is die tweede grootste metropolitaanse
   gebied in die land na Parys, en meer as 80 persent van sy bevolking
   woon in stedelike gebiede.
   'n Uitsig oor Kaap Gris-Nez
   'n Uitsig oor Kaap Gris-Nez

   Die gewes het 'n ryk kulturele erfenis as 'n vrugbare streek in die
   grensgebied van Frankryk en Vlaandere met welvarende ambagte en
   nywerhede, maar eeue lank is dit ook 'n omstrede gewes met 'n lang lys
   van oorloë en slagte, wat van die antieke Galliese tydperk tot by die
   Tweede Wêreldoorlog strek.

   Naas sy grys hemel en die kenmerkende aksent van sy bewoners het die
   meeste Franse die gebied dekades lank met steenkoolmyne en swaar
   nywerhede geassosieer. Nadat die myne in die tydperk tussen die 1960's
   en 1990's gesluit is en ook die tekstielnywerheid in 'n krisis beland
   het, is die gebied met die hoogste werkloosheidsyfers in die hele land
   geknel.

   Teen die begin van die 21ste eeu beleef die gewes weer 'n ekonomiese
   opswaai as een van die mees dinamiese streke in Frankryk wat vanaf die
   vroeë 1990's meer regstreekse buitelandse beleggings gelok het as enige
   ander gewes buite die Groter-Parys-gebied.^[1]

[wysig] Geografie

   Nord-Pas-de-Calais bevat 'n aantal natuurlike landskapsvorms.
     * Die Opaalkus (Frans: Côte d'Opale) is 'n kusstreek met 120
       kilometer se sandstrande langs die Engelse Kanaal, wat van duine,
       bosgebiede en rotswande omsoom word. Sy natuurskoon sluit winderige
       kape en heidevelde in, asook die bekende krytrotse. Cap Gris-Nez
       (die Grys Kaap), Cap Blanc-Nez (die Wit Kaap) en die Pointe du Raz
       behoort tot die nasionale besienswaardighede van Frankryk. Dunes de
       Flandres is die gebied met Frankryk se ses noordelikste
       vakansieoorde langs die see: Duinkerke, Leffrinckoucke, Zuydcoote,
       Ghyvelde, Téteghem en Bray-Dunes.
     * Avesnois met sy landskap van struikgewasse en heinings toon danksy
       die groot aantal appelbome en weilvelde met koeie 'n groot
       ooreenkoms met Normandië. Die Val Joly is die belangrikste
       varswaterbron noord van Parys.
     * Flandre is die enigste streek met 'n klein bergreeks in sy
       hartland, die Monts de Flandre - die ses berge spog met hoogtes
       tussen 110 en 176 meter in 'n deur vlaktes oorheerste gebied.
     * Guines bekoor met sy heidelandskap.
     * Die omgewing van Boulogne word deur mosagtige valleie gekenmerk.

   Die gewes beskik oor drie natuurparke, wat sowat 'n kwart van die
   totale oppervlak beslaan. Die natuurpark van Scarpe-Escaut tussen
   Valenciennes, Douai en die grensgebied met België is met sy bosgebiede
   en voormalige mynboustreke 'n gewilde toeristebestemming.

[wysig] Geskiedenis

   Die huidige administratiewe verdeling van Nord-Pas-de-Calais
   Die huidige administratiewe verdeling van Nord-Pas-de-Calais
   Kaap Gris-Nez teen sononder
   Kaap Gris-Nez teen sononder

   Die eerste menslike nedersettings bestaan in die vrugbare streek reeds
   in die prehistoriese tydperk, tog is die gebied vanweë sy strategiese
   ligging steeds omstrede. Die lang lys van veroweraars sluit die
   Keltiese Belgae, die Romeine, die Franke en Alamanni, Engelse, Franse,
   Boergondiërs, Spanjaarde en - tydens die twee wêreldoorloë - ook
   Duitsers in.

   Tydens die Honderdjarige Oorlog tussen Engeland en Frankryk in die 14de
   en 15de eeu veg Franse, Engelse en Boergondiese troepe om die gebied,
   wat uiteindelik by Frankryk ingelyf word. In 1598 annekseer die Spaanse
   Nederlande die streek as 'n soort bruidskat. Toe die gebied in die 17de
   eeu weer onder Franse heerskappy kom, is daar hewige verset van die
   Vlaamstalige bevolking. Met die nuwe administratiewe verdeling tydens
   die Franse Rewolusie word die départements Nord en Pas-de-Calais
   gevorm.

   Nord-Pas-de-Calais het 'n lang tradisie as 'n sentrum van die
   tekstielnywerheid, wat in die middeleeue begin. Met die
   industrialisering in die 19de eeu groei die gebied tot een van Frankryk
   se ekonomiese sentrums. Terwyl die gebied nie deur die Frans-Pruisiese
   Oorlog van 1870-1871 geraak is nie en danksy die Duitse anneksasie van
   Elsas-Lotaringe selfs nog belangriker word as Frankryk se grootste
   nywerheidsgebied, ly Nord-Pas-de-Calais sterk onder die Duitse
   besetting en die verwoestings van die Eerste Wêreldoorlog.

   Die Duitsers beset die gebied ook weer tydens die Tweede Wêreldoorlog
   en gebruik dit as 'n basis vir die Duitse lugmag en lanseerterrein vir
   die sogenaamde Duitse vergeldingswapens, die V-1 en V-2-missiele,
   waarmee teikens in Engeland aangeval is. Die geallieerde antwoord is
   grootskaalse lugaanvalle, wat die meeste stede in die gebied in
   puinhope laat. Die grootse deel van Nord-Pas-de-Calais is in September
   1944 bevry, terwyl die Duitse weerstand in Duinkerke eers op 9 Mei 1945
   gebreek is.

   Die herstrukturering van die plaaslike nywerhede ná die ekonomiese
   krisis van die sewentigerjare lei tot die spesialisering van die
   tradisionele sektore. Die gewes is tans die vierde grootste ekonomiese
   sentrum van Frankryk, en Tourcoing dien nog steeds as die wêreld se
   wolhandelsentrum. Nord-Pas-de-Clais trek ook voordeel uit die opening
   van die Kanaaltonnel.

[wysig] Verwysings

    1. ^ Strauss, Delphine: Northern area stages comeback. In: Business
       locations in France. Financial Times Special Report. Financial
       Times Europe, 3 Oktober 2007

    Die administratiewe geweste van Frankryk        Flag of France
          Akwitanië | Auvergne | Boergondië | Bretagne | Centre |
    Champagne-Ardenne | Elsas | Franche-Comté | Île-de-France | Korsika |
    Languedoc-Roussillon | Limousin | Lotaringe | Midi-Pyrénées |
    Nord-Pas-de-Calais | Basse-Normandie | Haute-Normandie |
    Pays-de-la-Loire | Pikardië | Poitou-Charentes | Provence-Alpes-Côte
    d'Azur | Rhône-Alpes
                               Oorsese gebiede:
               Frans-Guyana | Guadeloupe | Martinique | Réunion

   Kategorie: Nord-Pas-de-Calais

