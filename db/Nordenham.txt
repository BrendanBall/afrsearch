Nordenham


   'n Standbeeld herinner aan die stigter van Nordenham, Wilhelm Müller
   'n Standbeeld herinner aan die stigter van Nordenham, Wilhelm Müller

   Nordenham [nɔʁdənˈham] is 'n stad in die administratiewe distrik
   Wesermarsch (Duits: Landkreis Wesermarsch) van die Noord-Duitse
   deelstaat Nedersakse met 'n oppervlakte van 87,2 vierkante kilometer en
   27 288 inwoners (2007). Die stad is op die skiereiland Butjadingen naby
   die monding van die Weserrivier in die Noordsee aan die rivier se
   westelike oewer en teenoor die hawestad Bremerhaven aan die regteroewer
   geleë. Nordenham se Midgard-seehawe is die grootste Duitse hawe van sy
   soort in privaatbesit, terwyl die plaaslike Airbus-fabriek in die
   stadsbuurt Einswarden komponente vir die rompe van Airbus-stralers
   vervaardig.

   Inhoud

        * 1 Geskiedenis
        * 2 Ekonomie
             + 2.1 Seekabels
             + 2.2 Titaandioksied
             + 2.3 Airbus
             + 2.4 Die Midgard-hawe
        * 3 Bronne
        * 4 Eksterne skakels

[wysig] Geskiedenis

   Alhoewel die huidige stadswyk Blexen reeds sowat 1 200 jaar gelede
   gestig is, het die huidige stad danksy die inisiatief van die koopman
   Wilhelm Müller in 1908 ontstaan. Reeds in 1857 het Müller die redery
   Norddeutscher Lloyd oorreed om vee vanaf die skiereiland Butjadingen na
   Engeland te vervoer, en die sogenaamde Ochsenpier is as die eerste
   hawehoof aangelê wat vinnig ook deur passasierskepe op pad na Bremen en
   Bremerhaven gebruik is.

[wysig] Ekonomie

[wysig] Seekabels

   Cyrus W. Field
   Cyrus W. Field

   In 1866 het die Amerikaner Cyrus W. Field daarin geslaag om die eerste
   Transatlantiese seekabel tussen Europa en Noord-Amerika in bedryf te
   stel wat 'n telegrafiese verbinding tussen die twee vastelande geskep
   het. Dit was die prototipe vir die huidige onderseese kabelverbindings
   wat vir kommunikasie of dataoordrag gebruik word. In teenstelling met
   Field se prototipe beskik huidige kabels in plaas van 'n koperkern oor
   'n bundel van glasvesels wat die impulse lei. Amerikaans-vervaardigde
   glasveselspoele, wat in Nordenham verwerk word, bevat kabels met 'n
   lengte van tot by 400 kilometer.

   Die plaaslike maatskappy Norddeutsche Seekabelwerke is in 1899 as die
   oudste onderneming van Nordenham gestig en vervaardig tans see- en
   spesiaalkabels vir oopsee-nywerhede. Die maatskappy was ook by die
   daarstel van ARCOS-1 (die Americas Region Caribbean Optical Ring
   System) betrokke, 'n glasveselseekabel sonder versterkers wat oor 'n
   afstand van sowat 9 000 kilometer 24 landingspunte in 15 Karibiese
   lande met mekaar verbind.

[wysig] Titaandioksied

   Die maatskappy Kronos-Titan verwerk Ilmeniet, 'n titaanerts wat uit
   Suid-Noorweë ingevoer word, tot titaandioksied, 'n spierwit pigment wat
   vir die vervaarding van verwe, lak, kunsstowwe en spesiaalpapier
   benodig word.

[wysig] Airbus

   Die Airbus-fabriek in die stadsbuurt Einswarden vervaardig in sy
   geoutomatiseerde aanleg 140 verskillende rompkomponente vir
   straalvliegtuie, waaronder ook die Airbus A380, wat via die
   Midgard-seehawe in spesiale reusehouers na die Airbus-fabriek in
   Hamburg-Finkenwerder vervoer word.

[wysig] Die Midgard-hawe

   Die Midgard-seehawe met sy geriewe naby die stadsentrum is in
   privaatbesit en word deur die maatskappy Rhenus Midgard met 170
   medewerkers beheer. Die hawe hanteer naas komponente vir
   Airbus-stralers ook massavrag-goedere soos steenkool, ertse en hout.

[wysig] Bronne

     * DreiStromLand. Ems - Weser - Elbe. Hamburg: edition Nordwest im
       Europa-Verlag 2005, bl. 38-41

[wysig] Eksterne skakels

     * Die amptelike webwerf van Nordenham

   Kategorieë: Stede in Duitsland • Nedersakse

