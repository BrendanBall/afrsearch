Norman Eaton


   Norman Musgrave Eaton (1902-1966) was 'n Suid-Afrikaanse argitek wat op
   11 Oktober 1902 in Pretoria gebore is en veral bekend is vir die
   ontwerp van banke en huise. Hy sterf op 19 Julie 1966 in 'n
   motorongeluk in Pretoria. ^[1]

   Nadat hy in Pretoria en Kaapstad skool gegaan het skryf hy in 1922 in
   vir 'n diplomakursus in argitektuur by die Universiteit van die
   Witwatersrand. Daar word hy raakgesien deur die argitek Gordon Leith
   wat hom in diens neem, van 1922 tot 1930, terwyl hy aandklasse bywoon
   om sy studies te voltooi. Leith plaas Eaton in 1926 aan die hoof van
   die Pretoriakantoor van sy praktyk. Eaton wen in 1929 die Baker
   studiebeurs wat hom in staat stel om 'n nege maande residensie by die
   Britse Skool in Rome te onderneem voor hy verskeie Europese lande in
   1930 en 1931 besoek.^[1]

   Met sy terugkeer na Suid-Afrika in 1933 stig hy sy eie praktyk in
   Pretoria. Hy spits hom veral toe op huise wat uit ongeverfde bakstene
   gebou is en Afrika-elemente, soos aspekte van Groot-Zimbabwe insluit.
   Later sou ook Egiptiese kuns en argitektuur 'n rol speel in sy
   huisontwerpe. In sy huisontwerpe het hy gepoog om 'n streeksgevoel vas
   te vang deur die gebruik van bekende plaaslike materiaal en vorms, deur
   aanpassing soos tot die warm klimaat soos klein vensters, sonskerms en
   dakoorhange wat by die huise uitseek, die gebruik van tradisionele hout
   vensterhortjies en die lê van groot lappe grondkleurige
   steenplaveisel.^[2]

   In 1940 kry hy sy eerste groot opdrag vir 'n kommersiële gebou, die
   Landbank in Potchefstroom. In 1940 sluit hy 'n vennootskap met Alan
   Fair wat tot 1945 duur. In 1945 rys hy na Amerika, Argentinië en
   Brasilië en verskeie dele van suidelike en sentraal Afrika. Met sy
   terugkeer word hy uitgenooi om Reinethuis in Graaff-Reinet te
   restoureer.^[1] Onder Eaton se bekendste werk is Huis Greenwood, die
   Bank der Nederlande in Kerkstraat, Pretoria, Polley's Arcade in
   Pretoria, die Kleinteater ^[3] in Pretoria en die Bank der Nederlande
   in Smitstraat, Durban. Hy het ook die Landbankgeboue in Potchefstroom,
   Pietermaritzburg en Kroonstad ontwerp.^[1]

[wysig] Erkenning en Pryse

   In 1960 het die Suid-Afrikaanse Akademie vir Wetenskap en Kuns 'n goue
   medalje aan hom toegeken. By 'n gedenkdiens in sy eer een en 'n half
   jaar na sy dood het verskeie kunstenaar en argitekte waaronder Alexis
   Preller sy lof betuig. In 1968 het die Instituut van Suid-Afrikaanse
   Argitekte hom postuum 'n Goue Medalje toegeken.^[1]

[wysig] Verwysings

    1. ^ ^1,0 ^1,1 ^1,2 ^1,3 ^1,4 Artefacts, EATON, Norman Musgrave,
       Besoek op 25 Desember 2006
    2. ^ Alan Lipman Global capitalism - regional architecture - A South
       African architecture: what is it, where is it?, Besoek op 25
       Desember 2006
    3. ^ UNISA, little theatre, Besoek op 25 Desember 2006

   Kategorieë: Suid-Afrikaanse argitekte • Pretoria

