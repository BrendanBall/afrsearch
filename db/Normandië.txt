Normandië


                                                       CAPTION: Normandië


                                  Drapeau normand           Blason
                                (Vlag van Normandië) (Wapen van Normandië)

                        Leuse : « Diex Aïe ! » - « Que Dieu nous aide ! »
                              Amptelike tale                 Frans, Engels
                              Ander dialekte        Normandies en Jèrriais
                         Historiese hoofstad                         Rouen
                             Onafhanklikheid      Frankryk ; Kanaaleilande
                                   Oppervlak
                                    - Totaal
                                 - Vasteland
                                                         ^[1] 30 821 vk km
                                                         ^[2] 30 627 vk km
                                   Bevolking
                             - Totaal (2005)
                        - Bevolkingsdigtheid
                                                            3 300 000
                                                          110 inw. / vk km

   Normandië is 'n historiese provinsie in die noord-weste van Frankryk,
   wat van die riviervlaktes van die Seine (Haute-Normandie) tot by die
   skiereiland Cotentin (Basse-Normandie) en die Kanaaleilande strek.
   Hoewel die vasteland deel uitmaak van die Franse Republiek, is die
   Kanaaleilande sedert die middeleeue 'n Britse kroongebied.

   In die huidige Frankryk verwys die term Normandië dikwels na die
   administratiewe geweste Haute-Normandie met die départements
   Seine-Maritime en Eure, en Basse-Normandie met die départements
   Calvados, Manche en Orne met 'n totale oppervlak van 29 906 vierkante
   kilometer en sowat 3,3 miljoen inwoners. 'n Aantal kantons, wat
   histories deel uitmaak van die ou provinsie Normandië, is tydens die
   Franse Rewolusie by die départements Eure-et-Loire, Mayenne en Sarthe
   ingelyf en maak nou deel uit van die geweste Centre en Pays de la
   Loire.

   'n Nimmereindigende stryd teen natuurkragte het net soos die
   avontuurlus van hulle Wiking-voorvaders die karakter van die mense in
   Normandië gevorm, wat dikwels as eiesinnig, koppig en terughoudend
   beskryf word.

   Inhoud

        * 1 Geografie en klimaat
             + 1.1 Die kontinentale Normandië
             + 1.2 Die Kanaaleilande
        * 2 Geskiedenis
             + 2.1 Die prehistoriese tydperk
             + 2.2 Normandië voor die Romeinse verowering
             + 2.3 Die Romeinse tydperk
             + 2.4 Die Hoë Middeleeue
             + 2.5 Die Skandinawiese invalle
             + 2.6 Die Hertogdom Normandië
             + 2.7 Willem die Veroweraar
             + 2.8 Die 12de eeu en die Franse verowering van Normandië
             + 2.9 Normandië onder Franse heerskappy
             + 2.10 Die Honderdjarige Oorlog
             + 2.11 Die renaissance
             + 2.12 Die tydperk van die reformasie
             + 2.13 Die tydperk van die Sonkoning Lodewyk XIV
             + 2.14 Die tydperk van die Verligting
             + 2.15 Die industrialisering in die 19de eeu
             + 2.16 Die Tweede Wêreldoorlog
        * 3 Kultuur
             + 3.1 Kookkuns
             + 3.2 Verwysings

[wysig] Geografie en klimaat

[wysig] Die kontinentale Normandië

   Rotskus naby Etretat
   Rotskus naby Etretat

   Normandië vorm geen geografiese eenheid nie, maar word deur twee groot
   natuurlike landskappe van Noord-Frankryk gekenmerk: Die Paryse Bekken
   en die Armorikaanse massief. Hierdie indeling stem nie met die grense
   van die twee Normandiese geweste op die vasteland ooreen nie, en die
   grenslyn tussen die twee geologiese formasies loop eerder in
   noord-suidelike rigting deur die départements Calvados en Orne.

   Die geologiese verskeidenheid word deur 'n aantal verskillende
   landskapsvorme weerspieël, wat egter almal in dieselfde gematigde en
   vogtige klimaatsone lê. Grasvlaktes en bebosde gebiede kom - naas 'n
   aantal unieke landskapsvorme wat op klein gebiede beperk is - dwarsoor
   Normandië voor.

   Die kuslyn bevat 'n verskeidenheid landskapsvorme. Bo-oor die
   klippiestrande van die Alabasterkus (Frans: Côte d'Albâtre) in die Pays
   de Caux verrys hoë krytrotse, wat sowat 200 miljoen jare gelede gevorm
   het en tot by die Seinemonding strek, die département Calvados spog in
   die Pays d'Auge et Bessin met uitgestrekte sandstrande langs die Côte
   Fleurie en die Côte de Nacre, terwyl die kuslandskappe van Manche
   verskillende gebiede bevat: Die steile kristalliene rotspunte van Kaap
   de La Hague in die noorde van die skiereiland Cotentin en die laer
   kusstreke met hulle tipiese sandstrande in die omgewing van Saint-Vaast
   en Mont-Saint-Michel.

   Normandië se maritieme klimaat lei tot gematigde temperature dwarsdeur
   die jaar. Die weer langs die kusgebiede van die Engelse Kanaal word
   gekenmerk deur die sogenaamde Atlantiese versteurings, wat gereeld
   optree en windige weer met die berugte sombere tot donkergrys lig saam
   bring. Die suidwestelike winde waai steeds.

[wysig] Die Kanaaleilande

   Jersey: Noirmont met St. Aubin's Fort
   Jersey: Noirmont met St. Aubin's Fort

   Tot by die Noormanne-invalle is die Kanaaleilande deur Bretone bewoon.
   Die eilandgroep maak in die tydperk tussen 933 en 1204 deel uit van die
   Hertogdom Normandië. Teen die einde van die Honderdjarige Oorlog met
   Engeland misluk 'n Franse poging om die eilande weer by Frankryk in te
   lyf.

   Die Kanaaleilande bly gevolglik 'n deel van die Hertogdom Normandië en
   'n selfregerende Britse Kroongebied, aangesien die Engelse monarg
   gelyktydig ook as Hertog van Normandië fungeer. Die eilande bewaar
   talle ou tradisies soos die Normandiese regstelsel en maak nóg deel uit
   van die Verenigde Koninkryk nóg van die Europese Unie nie.

   Slegs die hoofeilande Jersey, Guernsey, Alderney, Sark en Herm en die
   kleiner eilande Jethou, Brecqhou en Lihou is bewoon. Die klein
   Minquiers-rotsbank en Ecréhous het geen permanente bevolking nie.

   Die eilande het danksy die invloed van die Golfstroom 'n baie gematigde
   klimaat. Die see se getye skep 'n ongewone natuurskouspel, wanneer
   tydens eb 'n uitgestrekte seelandskap ringsom die eilande droog lê.

[wysig] Geskiedenis

[wysig] Die prehistoriese tydperk

   Argeologiese vondse uit die steentydperk, wat veral in Eure en Calvados
   opgegrawe is, lewer bewys van prehistoriese menslike nedersettings in
   Normandië. In die grot van Gouy naby Rouen is rotstekeninge teen die
   grotwande geskilder, wat as die mees noordelike in Europa beskou word.
   Daarnaas is 'n groot aantal megaliete volgens sekere patrone dwarsoor
   Normandië opgerig.

[wysig] Normandië voor die Romeinse verowering

   Omtrent die Keltiese geskiedenis van Normandië is nou baie besonderhede
   bekend, veral danksy 'n groot aantal argeologiese bronne, waarvan die
   ouderdom noukeurig bepaal kan word. Plaaslike geleerdes soos die
   geestelike Cochet en Léon Coutil het die argeologiese vondste van veral
   Haute-Normandie sedert die 19de eeu ondersoek en in wetenskaplike
   standaardwerke gepubliseer.

   Van die belangrikste Keltiese objekte, wat in Normandië opgegrawe is,
   is die goue Galliese helm van Amfreville-la-Mi-Voie (4de eeu v.C.); die
   ysterhelm, wat nou in die museum van Louviers vertoon word en die groot
   nekropool van Pîtres (Eure) met sy Keltiese urnegrafte, waarin swaarde
   en die oorblyfsels van 'n lykwa ontdek is.

   Die Keltiese volk van die Belgae het hulle in opeenvolgende
   immigrasiegolwe tussen die 4de en 3de eeu v.C. in Normandië gevestig.
   Die huidige kennis oor die verskillende Galliese stamme is grootliks te
   danke aan Gaius Julius Caesar se noukeurige beskrywings in sy boeke oor
   die Galliese Oorlog (De bello Gallico). Ná die Galliese neerlaag naby
   Alesia het die plaaslike stamme in Normandië nog 'n tyd lank weerstand
   teen die Romeinse veroweraars gebied, tog het die Romeine in 51 v.C.
   hulle gesag oor Gallië uiteindelik gevestig.

[wysig] Die Romeinse tydperk

   Orfeus-mosaïek uit Lillebonne (Rouen, Musée des Antiquités)
   Orfeus-mosaïek uit Lillebonne (Rouen, Musée des Antiquités)

   Met keiser Augustus sy administratiewe hervormings van die jaar 27 v.C.
   het die Normandiese gebiede 'n deel van die Galliese provinsie
   Lugdunensis geword. Soos elders in die weste van die ryk, is die
   Romanisering van die plaaslike bevolking deur die bou van paaie en
   verstedeliking bevorder.
   Romeinse borsbeeld uit Lillebonne
   Romeinse borsbeeld uit Lillebonne

   In die Normandiese gebiede het die sogenaamde villa-kultuur oorheers,
   waarby 'n groot plattelandse bevolking outarke landgoedere bewoon.

   In die tweede derde van die 3de eeu is talle dorpe en stede in
   Normandië deur barbare-invalle verwoes, en die kusgebiede is deur
   Saksiese seerowers bedreig. Spore van brande en skatte en geld, wat
   bewoners haastig ingegrawe het om dit teen plunderaars te beskerm,
   getuig nog steeds van daardie onrustige tye in Noord-Gallië.

   As gevolg van Diocletianus (285-305) se administratiewe hervormings is
   die Normandiese gebiede van die huidige Bretagne geskei om die gebied
   Lugdunensis Secunda te vorm. Teen hierdie tydperk het ook die
   kerstening van Normandië begin, en die eerste biskop is in Rouen
   geordonneer.

   Sedert 406 is die Wes-Romeinse gebiede deur Germaanse stamme oorstroom.
   Die Sakse het hulle langs die Normandiese kus gevestig. Die gesag van
   die Romeinse keisers het vinnig gedaal, en Normandië het weer onder sy
   ou naam Armorika bekend gestaan. Die plattelandse villas is ontruim en
   vervolgens verwoes, terwyl die stadsbewoners hulle agter hulle
   versterkings verskans het. Nog voor die amptelike einde van die
   Wes-Romeinse Ryk in die jaar 476 het talle barbare-groepe hulle as
   Romeinse bondgenote in Gallië gevestig, wat veral uit die toponimie
   blyk.

[wysig] Die Hoë Middeleeue

   In 486 het die Galliese gebiede tussen Somme en Loire onder die
   heerskappy van die Frankiese koning Clovis I gekom. Die Frankiese
   verowering het nie tot 'n grootskaalse vestiging van Franke in
   Normandië gelei nie, tog getuig sowel talle plekname met die eindings
   -ville en -court asook die administratiewe en militêre verdeling in
   graafskappe van die Frankiese invloed.

   Daarenteen het die kerstening 'n diepgaande invloed op Normandië
   uitgeoefen. In die grootste stede is katedrale opgerig, terwyl kerke op
   die platteland aan heiliges gewy is. Langs die paaie is kapelle
   opgerig, en in die Karolingiese tydperk het dorpsbewoners hulle
   begraafplase meesal ringsom hulle parogiale kerke aangelê. Sedert die
   6de eeu het die Normandiese kloosterlewe - dikwels volgens die reëls
   van die heilige Benedictus - veral in afgeleë gebiede van die weste
   begin ontwikkel.

[wysig] Die Skandinawiese invalle

   Teen die einde van die eerste millenium het die strooptogte van
   Skandinawiese Wikings in 'n groot aantal Europese gebiede begin. Daar
   was twee golwe van invalle, met die eerste in die tydperk tussen 790 en
   930 en die tweede tussen 980 en 1030. Die Wikings het onder hulle
   gelatiniseerde naam Northmanorum of "Manne uit die noorde" bekend
   gestaan. Die naam van Normandië is afgelei van die Skandinawiese
   krygers.
   Normandië in die 10de en 11de eeu. Die grafiek wys die uitbreiding van
   die Normandiese gebied en die aandeel van Skandinawiese setlaars
   Normandië in die 10de en 11de eeu. Die grafiek wys die uitbreiding van
   die Normandiese gebied en die aandeel van Skandinawiese setlaars

   Tussen 790 en 800 het die Noormanne hulle eerste strooptogte langs die
   kusgebiede van die westelike Gallië onderneem, en onder die heerskappy
   van Lodewyk die Vrome (814-840) het hulle vir die eerste keer stede in
   die huidige Normandië aangeval. Die inval van die jaar 841 het groot
   skade in Rouen en Jumièges berokken. Net soos by hulle eerste strooptog
   op die Britse kloostereiland Lindisfarne teen die einde van die 8de eeu
   het die Wikings hulle op sagte teikens soos kloosters toegespits. Die
   Skandinawiërs het hulle teikens meesal tydens die somer aangeval, om
   daarna met hulle prooi na die noorde terug te keer en daar te
   oorwinter. Met die ekspedisie van 845 het hulle die Seine rivier-op
   geseil en Parys geplunder.

   Sedert 851 het die Noormanne tydens die winter in Basse-Seine (wat meer
   of min ooreenkom met die huidige Haute-Normandie) gebly en 'n aantal
   kloosters verwoes. Die Karolingiese heersers se beleid teenoor die
   Noormanne was soms vol teenstrydighede, maar meesal eerder swak. In 867
   het Karel die Kale die graafskap Cotentin aan die Bretonse hoof Salomon
   oorhandig, onder die voorwaarde dat hy die eed van getrouheid aan die
   koning moes aflê om voortaan sy bystand by die afweer van Skandinawiese
   invalle aan die Frankiese owerhede te verleen.
   Die graf van Rollo, hertog van Normandië, in die katedraal van Rouen
   Die graf van Rollo, hertog van Normandië, in die katedraal van Rouen

   Desondanks het koning Karel die Simpele in 911 'n ooreenkoms met die
   Noorse hoof Rollo onderteken. Onder die voorwaarde dat Rollo die eed
   van getrouheid sal aflê (wat hy uiteindelik in 940 gedoen het) en hom
   laat doop, het die koning die gebied van Basse-Seine aan hom afgestaan.
   Verder is Rollo verplig om die riviermonding van die Seine en Rouen
   teen Wiking-aanvalle te beskerm.

   Die gebied onder Normandiese heerskappy is deur 'n aantal verowerings
   nog vergroot; in 924 is Hiémois en Bessin en in 933 die skiereiland
   Cotentin en Avranchin by die Normandiese gewes ingelyf. Willem die
   Veroweraar het daarin geslaag om die gebied in 1050 nog verder af te
   rond.

   Die vestiging van Skandinawiërs in die gebied was allesbehalwe 'n
   grootskaalse immigrasie. Die Deense setlaars het die grootste deel van
   die Skandinawiese bevolking in Normandië verteenwoordig, maar daar was
   ook 'n groot aantal Noorse immigrante en klein groepe Swede. Sommige
   streke met 'n groter Skandinawiese bevolkingsdigtheid soos die Pays de
   Caux en die noorde van die skiereiland Cotentin wys 'n groter aandeel
   Skandinawiese plekname.

   Die vermenging van Skandinawiese elemente met die inheemse bevolking
   het aan die beginpunt van die ontwikkeling van die magtigste feodale
   staat in Europa gestaan. Met hulle dinamisme en hulle uitstekende
   tegniese vernuf, veral op die gebied van die skeepsbou, was hulle in
   staat om vervolgens Engeland, Suid-Italië, Sisilië en tydens die
   kruistogte ook die Levant te verower.

[wysig] Die Hertogdom Normandië

   Die kripte van die katedraal van Bayeux (11de eeu)
   Die kripte van die katedraal van Bayeux (11de eeu)

   Die opvolgers van Rollo het - tot by Richard II - aanvanklik die titel
   "graaf van Normandië" gedra; hulle het oor die reg beskik om mense
   onder ban te plaas, maar het die Franse koning as hul leenheer erken.
   In die praktyk het die destydse hertoë en grawe egter politieke en
   finansiële onafhanklikheid geniet: Hulle het hulle eie munte geslaan,
   die plaaslike regspraak uitgeoefen, hul eie belasting gehef, prelate
   benoem en oor hul eie leërs beskik.

   Daarnaas het die Normandiese heersers betrekkinge met buitelandse
   vorste onderhou, veral met die Engelse koningshuis. Belangrike poste is
   hoofsaaklik deur lede van die vorstelike familie gevul, en die gesag
   van die landelike adel het - anders as in die res van Noord-Frankryk -
   steeds beperk gebly ten gunste van die vorstehuis. Ander voorregte van
   die Normandiese vorstehuis is uit die Skandinawiese regstelsel oorgeërf
   en in Normandië nog steeds toegepas, soos ballingskap, die seereg en
   die konkubinaat.

   Die adel, die sogenaamde Grands de Normandie, was in hierdie tydperk
   hoofsaaklik van Frankiese afkoms, met net enkele Skandinawiese families
   soos die lyn van die Harcourt. Aan die begin van die 11de eeu het die
   adellike Normandiese gesinne ook met Bretonse elemente (veral in die
   weste) en met adellikes uit Anjou en Duitsland begin vermeng.

   'n Aantal Normandiese adellikes, wat hulle in Suid-Italië en veral in
   Sisilië gevestig het, waar hulle 'n nuwe dinastie gestig het, het 'n
   belangrike rol in die geskiedenis van die Bisantynse Ryk en die
   kruistogte gespeel.

[wysig] Willem die Veroweraar

   Die Tapyt van Bayeux beeld die Normandiese verowering van Engeland uit
   Die Tapyt van Bayeux beeld die Normandiese verowering van Engeland uit
   Willem die Veroweraar in die Museum van Bayeux
   Willem die Veroweraar in die Museum van Bayeux

   Die Normandiese geskiedenis het met Willem die Veroweraar 'n nuwe
   hoogtepunt bereik. Sedert 1050 het die Engelse koning Willem om sy
   bystand teen sy opposisie in die Engelse adel gevra. Aangesien Edward
   sonder erfgenaam gebly het, het hy die indruk gewek dat Willem 'n
   moontlike opvolger op die troon sou kon wees. Ná Edward se dood op 5
   Januarie 1066 is egter sy swaer Harold Godwinson in Westminster as
   Engelse koning gesalf.

   Willem het besluit om sy erfdeel met geweld te neem en met sy leër na
   Engeland geseil. Die Engelse leër het op hierdie tydstip al teen die
   Noorse koning Harald Hardraada geveg, wat self aanspraak op die Engelse
   troon gemaak het. Ná die oorwinning oor die Noorse invallers in die
   slag van Stamford Bridge het die Engelse leër naby Hastings teenoor
   Willem se strydmag gestaan. In die slag op 14 Oktober 1066 is Harold
   dodelik gewond.

   Willem die Veroweraar is op 25 Desember 1066 in die abdy van
   Westminster as Engelse koning gesalf.

   Met sy nuwe koninklike titel en die nuwe rykdom het Willem se magsbasis
   aansienlik vergroot, en die Normandiese aristokrasie het sy gebiede op
   die vasteland begin uitbrei. Weens Willem se sukses was daar nou
   ernstige wantroue tussen die Normandiese vorstehuis en die Franse
   koning, en ná Willem se dood het daar ernstige verskille tussen sy
   erfgename en die Normandiese adellikes bestaan.

[wysig] Die 12de eeu en die Franse verowering van Normandië

   Abdy van Fontaine-Guérard (Eure)
   Abdy van Fontaine-Guérard (Eure)

   Ná die dood van Geoffroy Plantagenêt, stamvader van die
   Anglo-Normandiese huis Plantagenêt, het sy seun Hendrik II Normandië
   geërf. Hy het sy besittings deur sy huwelik met Aliénor van Akwitanië
   in 1154 nog vergroot. Normandië het nou deel uitgemaak van die magtige
   Plantagenêt-ryk, wat van Skotland tot by die Pireneë gestrek het. Sy
   seun en kleinseun, Richard Cœur de Lion (Richard die Leeuhart) en Johan
   sonder Land, het reeds moeite gehad om die ekspansionistiese beleid van
   die Franse koning Philippe Auguste af te weer.

   Richard die Leeuhart is in 1199 oorlede, en Johan sonder Land is op 25
   Mei 1199 in Rouen as Hertog van Normandië bekroon. In die middeleeue
   het hy bekend gestaan vir die belastingdruk, wat hy op sy onderdane
   geplaas het, en daar is selfs beweer dat hy van die duiwel besete was.
   Hy het die Franse koning as leenheer van Normandië erken, maar met
   Isabelle Taillefer getrou, wat eintlik as bruid aan Hugo IX van
   Lusignan, 'n leenman van koning Philippe Auguste, belowe was. Op
   versoek van Hugo het die Franse koning die feodale reg toegepas en het
   Johan se land gekonfiskeer om dit aan Arthur I van Bretagne, 'n neef
   van Geoffroy Plantagenêt, te gee - met die uitsondering van Normandië,
   wat hy self wou oorneem. In die somer van 1202 het Philippe Auguste die
   Pays de Bray beset. Johan het sy posisie probeer red en Arthur laat
   vermoor, tog het die Normandiese adel, wat reeds onder Franse invloed
   gekom het, hom in die steek gelaat. Franse troepe het op 21 Mei 1204
   die stad Caen en op 24 Junie ook Rouen verower. As gevolg van die
   Franse verowering is Normandië by die kroondomein ingelyf.

[wysig] Normandië onder Franse heerskappy

   Die beleid van koning Philippe II Auguste was daarop gemik om die
   Normandiese adel met die Franse heerskappy te versoen. Die Normandiese
   besonderhede en voorregte is deur die Franse kroon nie aangetas nie.
   Die 13de eeu is deur 'n ekonomiese opswaai gekenmerk, en veral die
   landbou en handel het vinnig ontwikkel. Koopmanne uit Rouen het wyn en
   graan na Engeland uitgevoer en die Franse markte van Engelse tin, wol
   en lakens voorsien.

   In die eerste helfte van die 13de eeu het ook die Normandiese
   argitektuur sy eie styl ontwikkel en daarna die Franse Gotiese boustyl
   oorgeneem. Die Franse koningshuis en die Grands van Normandië het die
   oprigting van pragtige geboue bevorder, en koning Philippe Auguste het
   'n bydrae vir een van die mees ambisieuse projekte gelewer, die "Wonder
   van Mont-Saint-Michel".

   Die Normandiese adel en burgery het daarin geslaag om hulle voorregte
   ook tydens die politieke en ekonomiese krisis van die laat 13de eeu te
   handhaaf.

[wysig] Die Honderdjarige Oorlog

   In 1348 is Normandië deur 'n uitbreek van die swart pes geteister. Saam
   met die verwoestings van die oorlog tussen Engeland en Frankryk en die
   hongersnode wat daaruit voortgevloei het, het die Normandiese bevolking
   hierdie tydperk as een van die rampspoedigste in die geskiedenis
   ervaar. In 1382 het die inwoners van Rouen in opstand teen die Franse
   belastingbeleid gekom.
   Frankryk in die jaar 1435
   Frankryk in die jaar 1435
   Fort de la Hougue (Cotentin)
   Fort de la Hougue (Cotentin)

   Ná 'n tydperk van lae intensiteit her die oorlogspartye hulle
   offensiewe teen die begin van die 15de eeu hervat, en Normandië was nou
   meer as tevore die toneel van krygshandelinge.

   Hendrik V, koning van Engeland, het in Augustus 1415 'n poging
   onderneem om Frankryk te verower. Hy het Harfleur beleër, naby
   Azincourt 'n oorwinning oor die Franse troepe behaal en die hele
   Normandië verower. In 1419 het hy Rouen ingeneem. Die Engelse het nou
   'n groot deel van Frankryk gekontroleer.

   As gevolg van die verdrag van Troyes, wat in 1420 onderteken is, het
   Hendrik V met Catherine getrou, die dogter van die Franse koning Karel
   VI. Met die dood van laasgenoemde sou Hendrik V of sy seun koning van
   sowel Engeland asook Frankryk word. In die jaar 1422 is Hendrik V en
   Karel VI oorlede. Aangesien Hendrik VI nog 'n baba was, het die hertog
   van Bedford in sy naam geregeer. Hy het in 1432 die universiteit van
   Caen gestig en hom vir die bewaring van die Normandiese voorregte
   beywer. Sy belastingbeleid het egter tot groot ontsteltenis gelei.

   Bedford het ook die doodsvonnis gesteun wat oor Johanna van Arkel
   uitgspreek sou word. Nadat sy tydens die beleg van Compiègne gevange
   geneem is, is sy op 30 Mei 1431 aan die Engelse "verkoop" en ná 'n lang
   verhoor in Rouen lewendig verbrand. Haar as is in die Seine gestrooi.

   In 1434 het die belasting, wat deur die Engelse gehef is, orals in
   Normandië tot politieke onrus gelei. Die offensiewe van die Franse
   koning Karel VII in die lente van 1449 op die skiereiland Cotentin, in
   Basse-Seine en Sentraal-Normandië het die begin van die bevryding
   ingelui. Met die slag van Formigny in die huidige département Calvados
   is 'n einde aan die Engelse besetting gemaak. Cherbourg is as die
   laaste Normandiese stad in die somer van 1450 bevry.

[wysig] Die renaissance

   Met die einde van die Honderdjarige Oorlog het Normandië geleidelik
   begin herstel van sy demografiese en ekonomiese verval. Ná die
   rampspoedige tydperk tussen 1337 en 1450 het Normandië in 1530 weer sy
   bevolkingsyfer van voor die oorlog bereik. Koning Frans I het in 1517
   die hawestad Le Havre gestig.
   Bureau des Finances in Rouen (1510)
   Bureau des Finances in Rouen (1510)

   In Rouen het die lakennywerheid 'n ongekende opswaai beleef.
   Normandiese vissers het vaarte na die Oossee en na Newfoundland
   onderneem om haring en kabeljou te vis. Hulle het daarnaas sout uit
   Guérande vervoer. Tot by die jaar 1570 was die Engelse Kanaal 'n
   belangrike seestraat vir handelskepe op pad na Londen of Antwerpen.
   Normandiese handelaars het produkte soos wol, tin en leer van die
   Britse eilande, en sout en aluin uit die suide ingevoer. Hulle het ook
   gereeld besoek aan die Antwerpse hawe afgelê, terwyl Harfleur 'n
   gunstelinghawe van Spaanse handelaars was.

   Normandië het 'n groot bydrae tot die Franse ontdekkingsreise gelewer.
   In 1503 het Binot Paulmier de Gonneville vanuit Honfleur na Brasilië
   geseil. Jean Denis, 'n boorling van Honfleur, het in 1506 besoek afgelê
   aan Newfoundland en die monding van die Sint-Laurensrivier. Ook 'n
   ekspedisie onder die leiding van Samuel de Champlain, wat tot die
   stigting van die stad Québec gelei het, het in 1608 sy aanvang in
   Normandië geneem.

   Tydens die heerskappy van Frans I het die reder Jehan Ango, 'n boorling
   van Dieppe, met sy skepe na Soematra, Brasilië en Kanada geseil. Dieppe
   was ook die setel van 'n kartografiese en hidrografiese skool onder die
   leiding van Pierre Desceliers. Die burgers van Rouen het Giovanni da
   Verrazano uitgestuur om die tropiese woude van Brasilië te verken. Ter
   ere van 'n besoek deur koning Hendrik II van Frankryk in 1550 is in
   Rouen 'n Brasiliaanse fees op die Seine georganiseer.

   'n Groot aantal herehuise en paleise, wat in die plattelandse en
   stedelike gebiede van Normandië opgerig is, getuig nog steeds van die
   dinamisme en welvaart van hierdie tydperk. Uiteindelik het die
   ekonomiese vooruitgang in Normandië 'n gunstige klimaat vir die
   uitbreiding van die Protestantisme en sy etiek geskep.

[wysig] Die tydperk van die reformasie

   Caen: Hôtel d'Escoville (16de eeu)
   Caen: Hôtel d'Escoville (16de eeu)

   Veral die stedelike bevolking in Normandië het hulle taamlik vroeg tot
   die Protestantisme bekeer. Die eerste stad, wat die Calvinistiese
   lewensbeskouing in die dertigerjare van die 16de eeu aanvaar het, was
   Alençon, wat vinnig tot 'n sentrum van die reformasie ontwikkel het.
   Van hier het die nuwe geloof uitgebrei na die landelike gebiede van die
   Pays de Caux, die Seinevallei en Bessin. Daarenteen is die
   Protestantisme op die skiereiland Cotentin eers later, in die tweede
   helfte van die 16de eeu, aanvaar: Pierre de Comprond, sieur de la Mare,
   is hier vir sy godsdienstige oortuigings lewendig verbrand.

   Die aflaathandel en die klein aantal geestelikes in die gebied word as
   die hoofredes vir die vinnige uitbreiding van die protestantisme
   aangevoer. Normandië was in vergelyking met ander gebiede welvarend en
   geletterd en danksy sy handelsbetrekkinge het dit ook steeds oop gebly
   vir nuwe invloede. Rouen was in hierdie tydperk die derde grootste
   sentrum van die uitgewersbedryf in Frankryk, en ook Caen het oor 'n
   groot aantal boekdrukkers beskik.
   Die herehuis van Senneville (Eure)
   Die herehuis van Senneville (Eure)

   Dit was veral die adel, die burgerstand van Caen en ambagsmanne van die
   tekstielbedryf wat by die reformatoriese beweging aangesluit het.

   Met die begin van die godsdienstige oorloë in 1562 het die beeldestorm
   ook in Normandiese stede soos Alençon, Rouen, Caen, Coutances en Bayeux
   uitgebreek. In Oktober van dieselfde jaar is Rouen beleër en vervolgens
   geplunder.

   Soos elders in Frankryk was daar sterk verset teen die uitbreiding van
   die Protestantisme, veral van die kant van die owerhede. In die
   sogenaamde slagting van die Bartolomeüs-nag is ook in Rouen 'n groot
   aantal Protestante vermoor. Terwyl die reformasie se invloed teen die
   einde van die 16de eeu orals in Normandië begin afneem het, het Caen en
   Alençon nog steeds vestings van die nuwe geloof gebly.

   Kort voor die herroeping van die Edik van Nantes deur koning Lodewyk
   XIV in 1685 was Normandië se protestantse bevolking die grootste in
   Noord-Frankryk met sowat 200 000 mense. As gevolg van die herroeping
   het 184 000 Calvinistiese Normandiërs of 92 persent van die
   Protestantse bevolking besluit om die provinsie te verlaat en hulle
   voorlopig in Engeland en Nederland te vestig - twee lande, waarmee
   hulle al lank nou handelsbetrekkinge gehad het. Normandië het as gevolg
   van die massa-emigrasie 'n groot aantal goed opgeleide burgers en
   vakmense, hele nywerhede en talle belangrike handelsbetrekkinge en
   inkomste wat daaruit voortgevloei het, verloor. Sowat 80 000
   Normandiese burgers het hulle permanent in Engeland, Nederland en
   Pruise gevestig.

[wysig] Die tydperk van die Sonkoning Lodewyk XIV

   Die rebellie van die sogenaamde Nu-Pieds ("Kaalvoete") het in Augustus
   1639 in die grootste stede van Normandië uitgebreek, kort na Lodewyk
   XIII se besluit om die belasting op sout orals in Frankryk in te voer.

   In 1667 het Jean-Baptiste Colbert die koninklike lakennywerheid van
   Elbeuf gestig. 'n Kort tydperk van welvaart het in Normandië begin, en
   die owerhede het selfs die belasting verlaag. Die boukuns van die
   tydperk is deur kastele in die klassieke styl soos in Balleroy,
   Beaumesnil, Cany en Flamamville oorheers.

   Maar sedert 1689 het Frankryk weer oorlog teen Engeland gevoer, en die
   Normandiese kusgebiede is verskeie kere deur Engelse troepe aangeval.
   Die Franse vloot het in 1692 naby La Hougue (Cotentin) 'n
   verpletterende neerlaag gely, en in 1694 het die Engelse Le Havre en
   Dieppe gebombardeer.

   Tegelykertyd het die betrekkinge met Amerika verstewig. Normandiese
   seevaarders het voortgegaan met die verkenning van die Nuwe Wêreld:
   René Robert Cavelier de La Salle, 'n boorling van Rouen, het 'n
   ekspedisie na die gebied van die Groot Mere in die huidige Verenigde
   State en Kanada en later na die Mississippirivier gelei. Hy het
   daarnaas die gebiede tussen Québec en die Mississippidelta ontdek, wat
   vervolgens as Frans-Louisiana bekend gestaan het. Honfleur en Le Havre
   het as hawens vir die slawehandel met Amerika gedien. 'n Groot aantal
   van die oudste gesinne in die Franse provinsie Québec is afkomstig uit
   Normandië, veral die gebied van Basse-Normandie.

[wysig] Die tydperk van die Verligting

   'n Linneveld in die Pays de Caux
   'n Linneveld in die Pays de Caux

   Die slawehandel het sy hoogtepunt in die 18de eeu bereik, en dit was
   veral burgers uit Le Havre, Rouen en Honfleur wat voordeel getrek het
   uit die groeiende driehoekshandel. In die Wes-Normandiese stede het die
   katoennywerheid begin ontwikkel en ook die grondslag vir die
   Industriële Rewolusie in die gebied gelê, terwyl die ooste minder sterk
   deur die groeiende seehandel geraak is.
   Dieppe: Grande Rue
   Dieppe: Grande Rue

   Die landbou het steeds 'n belangrike bydrae gelewer, met graan uit die
   Pays de Caux, Vexin en die omgewing van Neubourg, Caen en Argentan;
   melkboerdery in die Pays de Bray en Bessin; en vleisboerdery in die
   Pays d'Auge. Terwyl die wynbou vinnig afgeneem het, het appels vir die
   siderproduksie al hoe belangriker geword.

   Die spin- en weefbedryf en die linnegoedvervaardiging het as die
   vernaamste nywerhede in die plattelandse gebiede ontwikkel. Die
   omgewing van Alençon, die bosgebiede van Ouche en die oostelike
   Normandië het hulle op metallurgie toegespits. Terwyl in
   Villedieu-les-Poêles kopergereedskap vervaardig is, was Rouen die
   sentrum van die glas-, keramiek-, porselein- en uitgewersbedryf.
   Skeepswerwe is in Le Havre, Cherbourg, Caen, Rouen, Villequier en
   Dieppedalle opgerig. Die Seinevallei was die middelpunt van die
   chemiese bedryf, wat aanvanklik veral uit suikerraffinaderye bestaan
   het.

   Desondanks is ook Normandië deur die ekonomiese en politieke krisis in
   die tagtigerjare van die 18de eeu geraak, wat uiteindelik tot die
   Franse Rewolusie gelei het.

   In 1790 is Normandië in administratiewe opsig in vyf départements
   verdeel. Die Normandiërs het weerstand teen die algemene diensplig
   (levée en masse) gebied, wat tydens die Rewolusie ingevoer is.

[wysig] Die industrialisering in die 19de eeu

   Op 3 Mei 1843 is die spoorwegverbinding tussen Parys en Rouen ingewy,
   vyf jaar later is dit verleng tot by Le Havre. Die slawehandel is
   afgeskaf. Die aantal skeepswerwe, tekstiel- en metallurgiese nywerhede
   het sterk toegeneem, veral in Seine-Maritime. Die meganisering van die
   tekstielbedryf en die gebruik van waterkrag het die industriële
   ontwikkeling versnel. Die industriële rewolusie het tot grootskaalse
   verstedeliking, die vorming van 'n stedelike proletariaat, toenemende
   werkloosheid en groeiende emigrasie na die Verenigde State gelei.

[wysig] Die Tweede Wêreldoorlog

   Die begraafplaas van Amerikaanse gesneuweldes in Colville-sur-Mer,
   Calvados
   Die begraafplaas van Amerikaanse gesneuweldes in Colville-sur-Mer,
   Calvados
   Die brug Pont de Normandie verbind Le Havre met Honfleur
   Die brug Pont de Normandie verbind Le Havre met Honfleur

   Normandië het danksy die gealliëerde landing teen die einde van die
   Tweede Wêreldoorlog 'n groot rol by die bevryding van Europa gespeel.
   Die "operasie Overlord", die grootste amfibiese operasie in die
   militêre geskiedenis, het op 6 Junie 1944 met die landing van
   Amerikaanse, Britse, Kanadese en ander troepe langs die strande van
   Calvados en Manche begin. Dit was die begin van die slag van Normandië,
   wat met die kapitulasie van die Duitse garnisoen van Le Havre op 12
   September geëindig het.

   Militêre versterkings, wat van beton gemaak is, word nog steeds in
   Normandië aangetref. Hulle maak deel uit van die sogenaamde "Atlantiese
   wal", wat deur die Duitse troepe opgerig is.

   Die Duitse besetting en die geallieerde bomaanvalle in 1944 het baie
   Normandiese stede verwoes. Die hawestad Le Havre is volledig in 'n
   puinhoop verander, en die Amerikaners het per ongeluk ook die ou
   stadskern van Rouen gebombardeer. Ook Caen en Lisieux is deur
   geallieerde bomme getref, terwyl Falaise, die geboortestad van Willem
   die Veroweraar, tydens die geallieerde beleg en verowering verwoes is.

   Die Normandiese stede is ná die Tweede Wêreldoorlog in hulle historiese
   of 'n moderne argitektoniese styl herbou. Vandag is die toerisme een
   van die pilare van die Normandiese ekonomie, en behalwe vir die
   kusgebiede staan Normandië met sy gasvrye mense as 'n relatief goedkope
   reisbestemming bekend. Die vakansieoorde langs die kus steun veral op
   welgestelde Parysenaars, wat ook baie huise en woonstelle in stede soos
   Deauville besit.

   Die ligging van Normandië, wat as 'n randgebied van die Europese Unie
   (EU) beskou moet word, het 'n nadelige effek op die plaaslike
   nywerhede, sodat werkloosheid nog steeds 'n groot probleem bly.
   Ondoeltreffende maatreëls van die EU het ook die Normandiese landbou
   benadeel.

[wysig] Kultuur

[wysig] Kookkuns

   Die platteland van Normandië staan as 'n eersterangse landbougebied
   bekend, wat danksy die uitgestrekte weivelde groot hoeveelhede
   suiwelprodukte oplewer. Kaas uit Normandië is baie gewild en sluit
   beroemde soorte soos Camembert, Livarot, Pont l'Evêque, Boursin,
   Brillat-Savarin en Neufchâtel in. Ook Normandiese botter en room is
   hoog aangeslaan by fynproewers en speel 'n belangrike rol in die
   plaaslike kookkuns.
   Teurgoule is 'n Normandiese ryspoeding, wat met kaneel verfyn en in 'n
   tradisionele skottel bedien word
   Teurgoule is 'n Normandiese ryspoeding, wat met kaneel verfyn en in 'n
   tradisionele skottel bedien word
   Camembert
   Camembert

   Die Normandiese appelboorde lewer die grondstof vir die sider-,
   pommeau- en calvados-produksie. Mense in Normandië hou nog steeds van
   die tradisionele trou Normand, 'n pouse tussen die gange van 'n
   maaltyd, waartydens 'n glasie calvados geniet word. Pommeau, die
   bekende Normandiese aperitief, is 'n mengsel van onvergiste sider (twee
   derdes) en calvados (een derde). 'n Ander aperitief, Kir normand, word
   van cassis en sider berei. Die stad Fécamp staan bekend vir sy likeur
   Bénédictine.

   Appels is ook een van die hoofbestanddele van die Normandiese kookkuns,
   met bekende geregte soos moules à la normande (mossels wat met appels
   en room gekook word), bourdelots (appels in bladerdeeg) en Normandiese
   appeltert met crème fraîche. Normandiese gebak staan internasionaal
   bekend en sluit spesialiteite soos brioche (onder meer uit Évreux en
   Gisors), douillons (pere in bladerdeeg), fouaces ('n soort
   koekrolletjie, wat dikwels by 'n wynproe bedien word), fallues
   (botterbolletjies uit Lisieux), mirliton (amandelkoek) uit Rouen en
   sablés (beskuite, onder meer uit Bayeux en Lisieux). Tipiese
   Normandiese lekkergoed is sucre de pomme (appelkandy) en tammeletjies
   uit Isigny.

   Normandiese vis- en seekosgeregte soos turbot en oesters van die
   Cotentin-skiereiland is orals in Frankryk gewilde spesialiteite.
   Normandië is die belangrikste verskaffer van oesters in die land.

   Normandiese skaapvleis, eende, hoenders en kalkoene vorm die basis van
   'n verskeidenheid Normandiese geregte.

   Die beroemde kok van die Franse konings Karel V en Karel VI,
   Taillevent, is 'n boorling van Normandië, en sy hoofwerk, Le Viandier,
   is die oudste kookboek van Frankryk.

[wysig] Verwysings

    1. ^ [1]Découvertes touristiques CAP BREIZH Les îles Anglo-Normandes
    2. ^ [2]Comité Régional de Tourisme de Normandie


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Normandië • Frankryk

