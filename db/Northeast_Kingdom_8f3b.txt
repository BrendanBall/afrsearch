Northeast Kingdom


   Die bergspits Mount Pisgah daal steil na die Willoughby-meer af. Mount
   Pisgah vorm saam met Mount Hor, wat anderkant die meer verrys, 'n lang
   binnelandse fjord
   Die bergspits Mount Pisgah daal steil na die Willoughby-meer af. Mount
   Pisgah vorm saam met Mount Hor, wat anderkant die meer verrys, 'n lang
   binnelandse fjord

   Die term Northeast Kingdom verwys na 'n streek in die noordooste van
   die Amerikaanse deelstaat Vermont wat die distrikte Essex County,
   Orleans County en Caledonia County behels. Die naam Northeast Kingdom
   is in 1949 deur die Amerikaanse senator George D. Aiken aan die gebied
   gegee.

   Vermonters verwys na die streek dikwels as The Kingdom, en jonger mense
   in die gebied gebruik soms net die afkorting N.E.K. Die bewoners van
   die Northeast Kingdom word gevolglik soms Nekkers genoem.

   'n Groot aantal romans van die Amerikaanse skrywer Howard Frank Mosher
   speel in die Northeast Kingdom af. Skrywers is nie die enigste groep
   wat die landelike rustigheid van die gebied waardeer nie; ook 'n aantal
   aanhangers van die hippie-beweging uit die sestigerjare, mense wat moeg
   is vir die stedelike lewe en aanhangers van esoteriese bewegings het
   hulle hier kom vestig.

   Inhoud

        * 1 Geografie
        * 2 Geologie
        * 3 Eksterne skakels
        * 4 Verwysings

[wysig] Geografie

   Die Northeast Kingdom, wat in die noorde deur die Kanadese provinsie
   Québec en in die ooste deur die Connecticut-rivier begrens word, behels
   56 dorpe en gores (dorpe wat nie amptelik geïnkorporeer is nie) en
   beslaan 2 027 vierkante myl of sowat 21 persent van Vermont se
   oppervlakte.^[1] Die hoogste bergspits is Jay Peak met 'n hoogte van
   3 858 voet (1 176 meter) bo seevlak.

   Danksy sy ongerepte natuurskoon en sneeuvalle in die winter lok die
   Northeast Kingdom dwarsdeur die jaar talle toeriste. Naas wintersport
   staan die streek ook bekend vir sy verruklike kleure in die herfs (die
   "Indian Summer") en sy esdoringstroop.

   In 1997, die laaste jaar waarvoor statistieke beskikbaar is, was sowat
   tagtig persent van die Northeast Kingdom bosgebiede.^[2] 59 persent van
   die bosse is noordelike hardehoutbome (Northern hardwood) en 29 persent
   spar- of dennebome.

[wysig] Geologie

   Teen die einde van die Ordovisiaanse Tydperk sowat 466 miljoen jaar
   gelede het twee landmassa's in die gebied gebots en sodoende die Groen
   Berge gevorm, wat tot by die mees westelike punt van die Northeast
   Kingdom strek. Die botsing het daarnaas ook druk in die aarde se mantel
   opgebou waardeur aktiewe vulkane ontstaan het.

   Die granietgesteente, wat dikwels naby die berge en in die
   Connecticut-riviervallei sigbaar word, het sy ontstaan aan vulkaniese
   uitbarstings te danke. Ander gesteentes soos leisteen (soms met graniet
   vermeng) en kalksteen is gedurende die Siluriese en Devon-tydperk sowat
   400 miljoen jaar gelede gevorm.

   Die uitbreiding van gletsers tydens die Ystydperk het die geologie van
   die gebied duidelik verander. Die Northeast Kingdom was miljoene jare
   lank met 'n yslaag bedek wat eers sowat 13 500 jaar gelede gesmelt en
   baie van die rotsblokke na die gebied gebring en landskapsvorme soos
   die mere Memphremagog, Willoughby en Crystal Lake geskep het. Toe die
   gletsers teruggetrek het, het die Groen Berge weer verrys, alhoewel
   hulle later aan erosie onderworpe was.

   Soutwater van die Atlantiese Oseaan het later groot dele van Vermont en
   ook die gebied van die Memphremagog-meer bedek, totdat dit sowat 11 000
   jaar gelede weer geleidelik varswater geword het. In hierdie periode
   het die bosse begin verskyn.

[wysig] Eksterne skakels

     * Northland Journal: National Geographic Magazine Recognizes the
       Northeast Kingdom

[wysig] Verwysings

    1. ^ Northeastern Vermont Development Association
    2. ^ Northeastern Vermont Development Association: Regional Plan

                      Flag of Vermont State of Vermont
                                 Onderwerpe

    Grondwet | Kultuur | Geografie | Regering | Geskiedenis | Ekonomie |
                          Stede | Dorpe in Vermont
                                  Hoofstad

                                 Montpelier
                                   Streke

     Champlainvallei | Groen Berge | Mount Mansfield | Northeast Kingdom
                                  Distrikte

     Addison | Bennington | Caledonia | Chittenden | Essex | Franklin |
      Grand Isle | Lamoille | Orange | Orleans | Rutland | Washington |
                              Windham | Windsor
                                    Stede

   Barre | Burlington | Montpelier | Newport | Rutland | South Burlington
                     | St. Albans | Vergennes | Winooski
                                    Dorpe

                   Bennington | Calais | Stowe | Williston

   Kategorie: Vermont

