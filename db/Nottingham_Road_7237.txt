Nottingham Road


   Nottingham Road is 'n klein dorpie in die Kwazulu-Natalse Middelande in
   Suid-Afrika. Die dorpie is in die sentrale gedeelte van die Midlands
   Meander geleë. Die dorpie se naam is afgelei van Fort Nottingham wat
   15km daarvan geleë is.^[1]

   Britse setlaars uit Skotland het hulle in in die middel van die 19de
   eeu in die omgewing gevestig. Teen die einde van 1885 is 'n spoorlyn
   aangelê tot waar Nottingham Road vandag geleë is. Voor die stasie
   geopen is is die terrein na die boukontrakteur Harrison’s Camp genoem.
   Die stasie het vir 'n paar jaar as Karkloofstasie bekend gestaan, maar
   aangesien dit te ver van Karkloof en juis deur mense van Karkloff
   gebruik is nie, is dit laat in 1887 na Nottingham Road Station (op pad
   na Fort Nottingham) hernoem. Die vestiging van die stasie was die
   eerste stap in die ontwikkeling van Nottingham Road as 'n landelike
   sentrum. 'n Klein hotel en 'n winkel is opgerig op die terrein wat
   later George Nicol se grofsmidwinkel (nou die Mount West drankwinkel)
   sou huisves. In 1889 het George Orwin grond gekoop en die Railway
   Hotel, wat vandag as die Nottingham Road Hotel bekend staan, deur C
   Morgan laat begin bou wat in die begin van van 1891 voltooi is. In
   April 1884 is daar besluit om 'n kerk by Nottingham Road te bou. John
   King het grond geskenk waarop die klein hout en yster kerkie St. Johns
   Gowrie gebou is en Februarie 1885 geopen is. 'n Gedenkteken ter
   nagedagtenis van mans uit die distrik wat in die Eerste Wêreldoorlog
   omgekom het is van op die kerkgrond naby die ingang opgerig en op 26
   Januarie 1992 ingewy. Die Nottingham Road Farmers Association, een van
   die oudste landbouverenigings in Suid-Afrika, is op 26 Oktober 1887
   deur 11 prominente mans uit die omgewing in die Railway Hotel gestig.
   Een van die projekte van die vereniging was die oprigting van die 'n
   gemeenskapsaal wat in Desember 1933 met 'n goue sleutel geopen is. Dit
   huisves vandag die Nottingham Road Grondeienaars vereniging en 'n
   plaaslike biblioteek. Die saal word ook gereeld vir
   gemeenskapsveragderings gebruik en dit word uitgehuur vir funksies.^[2]

   In 1866 is die eerste skape deur 'n meer as duisend kilometer oorland
   tog uit die Kaapkolonie na die omgewing gebring. Die invoer van skape
   het gelei tot veediefstal deur die plaaslike Boesmanbevolking. Die
   regering het gereageer met die dodelike 1869 Reprisal wat uit Fort
   Nottingham van stapel gestuur is. Die optrede het die grensoorlog
   finaal ten gunste van die setlaars beslis. Die veldtog word uitgebeeld
   in van die Boesmans se laaste rotstekeninge.

   Perdry, polo en kamma-jakkelsjag is gewilde aktiwiteite in die
   Nottingham Road omgewing. Forrelvisvang word sedert 1884 beoefen. Die
   Nottingham Road Brewing Company maak plaaslike bier volgens die
   tradisionele Duitse metode met name soos Tiddley Toad vir 'n lager,
   Whistling Weasel vir 'n pale ale, Pie-eyed Possum vir 'n pilsener en
   Pickled Pig vir'n donker-bruin porter. In Mei word die twee daglange
   middeleeuse Sherwoodfees in die dorp gehou. ^[3]

[wysig] Verwysings

    1. ^ Midlands Reservations Nottingham Road, Besoek op 3 Februarie 2007
    2. ^ Nottingham Road Tourism Association History, Besoek op 3
       Februarie
    3. ^ Zulu Kingdom - KwaZulu-Natal, A detailed overview of the
       Nottingham Road area: Looking after Number One, besoek op 3
       Februarie 2007

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Dorpe in Suid-Afrika • Kwazulu-Natal • Saadjies

