Nougat


   Nougat-sjokolade en -pralinée
   Nougat-sjokolade en -pralinée

   Nougat is 'n lekkerny wat van suiker of heuning, geroosterde neute
   (amandels, okkerneute, pistachio-neute of haselneute) en soms stukkies
   vrugte gemaak word. Die konsistensie van nougat wissel van harde- tot
   sagtenougat, afhangende van die bestanddele.

   Inhoud

        * 1 Harde- en sagtenougat
        * 2 Gianduia
        * 3 Montélimar-nougat
        * 4 Turrón (torrone)
        * 5 Eksterne skakels

[wysig] Harde- en sagtenougat

   Die Franse term nougat is waarskynlik afgelei van die Latynse nux gatum
   ("tert met neute") en verwys eintlik na hardenougat, wat ook "wit
   nougat" of "Turkse nougat" genoem word. Gebaseer op Grieks-Romeinse en
   Arabies-Oosterse historiese oorspronge het lande soos Frankryk
   (Montélimar-nougat), België (noga), Spanje (turrón) en Italië (torrone)
   hul eie tradisies van nougat-vervaardiging ontwikkel. Hollandse
   sagtenougat, Turkse Heuning en Halva is nou verwante lekkergoed. Die
   basiese resepte bevat geen kakao nie.

[wysig] Gianduia

   'n Franse plakaatadvertensie uit die vroeë 20ste eeu
   'n Franse plakaatadvertensie uit die vroeë 20ste eeu

   Gianduia, wat sy oorsprong in die Italiaanse stad Turyn het, is 'n
   spesialiteit, wat van geroosterde haselneute, suiker en sjokolade
   gemaak word. Die resep is in die Napoleoniese tydperk as gevolg van hoë
   doeanebelasting op ingevoerde Amerikaanse kakao ontwikkel. In Turyn,
   wat destyds reeds as 'n sentrum van die sjokoladevervaardiging bekend
   gestaan het, is geroosterde en gemaalde haselneute by die sjokolade
   gevoeg om sodoende die voorrade aan te vul. Gianduia, wat uit
   verleentheide gebore is, het vinnig 'n gewilde lekkerny geword.

   Die meeste vervaardigers van Gianduia het hulle eie resepte, maar almal
   het haselneute, suiker (poeiersuiker), kakaobotter, sjokolade,
   melkpoeier, lesitien en vanillien as hulle hoofbestanddele. Die
   verhouding van haselneute tot sjokolade en suiker bepaal nie net die
   smaak nie, maar ook die konsistensie van die Gianduia-massa, wat van
   roomagtig tot hard kan wissel.

   Die haselneutpitte word teen 150 tot 180 °C sowat 20 minute lank
   gerooster en, nadat hulle afgekoel het, in 'n meul fyngemaal. By die
   massa, wat baie op marsepein lyk, word lesitien as bindmiddel gevoeg.
   Om 'n donker kleur te verkry, word ook neutekrokant by die pasta
   gevoeg. Daarna word poeiersuiker, kakaobotter, sojavet,
   couverture-sjokolade, vanillien en melkpoeier by die massa ingeknie
   totdat dit 'n homogene mengsel vorm. Sodra dit begin afkoel, word die
   massa styf en is klaar om in stukkies gesny te word.

   Die Turynse gianduia word nog steeds as die beste beskou. Die Turynse
   spesialiteit, wat as Gianduiotto bekend staan, bevat oorwegend
   haselneute uit Piëmont. Die plaaslike soort tonda gentile word deur 'n
   fyner smaak gekenmerk en bederf nie so maklik soos Turkse haselneute -
   wat tans hoofsaaklik by die vervaardiging van lekkergoed gebruik word -
   nie.

   Gianduia vorm ook 'n hoofbestanddeel van pralinées en was die voorbeeld
   vir die gewilde Italiaanse broodsmeer Nutella, wat oorspronklik selfs
   Pasta Gianduia genoem is.

[wysig] Montélimar-nougat

   Montélimarnougat (Frans: nougat de Montélimar), 'n Suid-Franse
   nougat-spesialiteit, word dikwels ook "wit nougat" genoem. Die naam
   verwys na die stad van oorsprong - Montélimar in Noord-Provence
   (Frankryk).

   Soos beweer word, het die Griekse setlaars in Suid-Gallië die resep
   reeds in die antieke tydperk na Wes-Europa gebring. Die nougat het eers
   in Marseille en later ook in Provende gewild geraak. Die eerste
   historiese verwysing dateer uit die tydperk omtrent 1700, toe die
   nougat as nux gatum (Latyns: "neutetert") beskryf is. Volgens die
   plaaslike volksetimologie is die naam egter afgelei van die Franse tu
   nous gâtes ("jy bederf ons").

   Die hoofbestanddele van Montélimar-nougat is water, laventelheuning
   (tenminste 25 persent), eierskuim, geroosterde amandels (tenminste 30
   persent), pistachio-neute, suiker en glukosestroop. Slegs nougat, wat
   hierdie bestanddele bevat, mag as Nougat de Montélimar bemark word en
   kry ook die nougat van oorsprong-etiket.

   By die Franse resep word eierskuim met verhitte heuning vermeng en
   daarna suikerwater en die ander bestanddele bygevoeg. Goedkope soorte
   bevat 'n mengsel van amandels en haselneute of grondboontjies en gewone
   heuning.

[wysig] Turrón (torrone)

   Turrón de Alicante
   Turrón de Alicante

   Turrón (Spaans) of torró (Katalaans) of torrone (Italiaans) is 'n
   Suid-Europese nougat-spesialiteit, met amandels, heuning, suiker en
   eierwit as sy hoofbestanddele. Dit word gewoonlik in die vorm van lang,
   reghoekige blokkies aangebied en dikwels ook met sjokolade, versuikerde
   vrugte of grondboontjies verfyn.

   Die resep het sy oorspronklik vermoedelik in die Arabiese wêreld en is
   deur die More in Spanje ingevoer. Die vroegste historiese dokumente,
   wat na die vervaardiging van hierdie soort nougat verwys, dateer uit
   die 16de eeu. Turrón word vandag veral in Alicante en Jijona in die
   gewes Valencia vervaardig en is as 'n tradisionele nagereg veral gewild
   in die kersfeestyd.

   Die twee oorspronklike variante van turrón is turrón duro ("harde
   turrón", wat ook turrón de Alicante genoem word) en turrón blando
   ("sagte turrón", wat ook turrón de Jijona genoem word). Albei soorte
   bevat amandels, die eersgenoemde hele amandels (tenminste 60 persent)
   in 'n harde suiker-eiwit-massa, die sagte variant gemaalde amandels
   (tenminste 64 persent) in 'n sagte mengsel.

   Naas die twee klassieke turrón-soorte word 'n groot aantal variante
   aangebied, soos turrón de Yema, wat ook eiergeel bevat en vanweë sy
   smaak en konsistensie goed met marsepein vergelyk, turrón de chocolate
   (wat onder meer sjokolade bevat) en turrón de fruta met versuikerde
   vrugte.

   Die Spaanse turrón is nou verwant aan die wit nougat-variante in
   Frankryk, nougat teindre ("sagte nougat") en nougat dur ("harde
   nougat")

[wysig] Eksterne skakels

     * Vital: 'n Belgiese vervaardiger van harde- en sagtenougat (webwerf
       word in English aangebied)
     * Nougat in Frankryk (webwerf word in Duits aangebied)
     * Prente en 'n kort beskrywing van die nougatvervaardiging (webwerf
       word in Duits aangebied)

   Kategorie: Kookkuns

