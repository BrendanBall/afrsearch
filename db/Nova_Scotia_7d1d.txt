Nova Scotia


                                                          Nouvelle-Écosse
                                                               Nova Scotia
                                                             Nieu-Skotland


                            Vlag                     Landswapen
                   (Vlag van Nieu-Skotland) (Landswapen van Nieu-Skotland)

                     Leuse : Munit Haec et Altera Vincit
                          Beeld:Nova Scotia-map.png
                                    Ander provinsies en gebiede van Kanada
                                                               Land Kanada
                                                          Hoofstad Halifax
                                                    44° 39' N, 63° 35' W
                                                     Grootste stad Halifax
                                       Goewerneur-generaal Myra A. Freeman
         Eerste Minister Rodney MacDonald (Progressive Conservative Party)
                                                   Oppervlakte 55 283 km²
                                                       - Land 53 338 vk km
                                                - Water 1 946 vk km (3,5%)
                                                          Bevolking (2007)
                                                     - Totaal 935 106 inw.
                                               - Digtheid 16,91 inw./vk km
                                      Toelating tot die Kanadese Federasie
                                                      - Datum 1 Julie 1871
                                         Verteenwordiging in die Parlement
                                                            - Parlement 11
                                                               - Senaat 10
                                                           Posafkorting NS
                                                   Voorsetsel by poskode B
                                                            Tydsone UTC -4
                                                    Internet-domein .ns.ca

   Die motornommerplate van Nova Scotia wys die skoener Bluenose, wat
   plaaslik ontwerp en gebou is
   Die motornommerplate van Nova Scotia wys die skoener Bluenose, wat
   plaaslik ontwerp en gebou is

   Nova Scotia of Nieu-Skotland (Frans: Nouvelle-Écosse, Skots-Gaelies:
   Albain Nua) is 'n maritieme provinsie langs die suidoostelike
   Atlantiese kusgebied van Kanada met 'n oppervlak van 55 283 vierkante
   kilometer en sowat 935 000 inwoners. Die hoofstad en kulturele en
   ekonomiese sentrum is Halifax (360 000 inwoners). Die provinsie se naam
   verwys na die belangrikste etniese groep in die gebied. Naas Skotte het
   veral Franse en Duitsers hulle in Nova Scotia gevestig.

   Die provinsie se motorregistrasienommers het "Canada's Ocean
   Playground" as hulle leuse, en behalwe vir die landengte van Chignecto
   is Nova Scotia 'n eiland, wat deur die waters van die Fundybaai, die
   Golf van Saint-Laurent en die Seestraat van Northumberland begrens
   word. Op landkaarte lyk Nova Scotia soos 'n reuse-kreef - met sy kuslyn
   met 'n lengte van meer as 10 000 kilometer strek die skiereiland oor 'n
   afstand van 600 kilometer van die Kaap-Breton-hoogplato in die
   noordooste tot by die Fundybaai. Die landengte van Chignecto met 'n
   wydte van 24 kilometer verbind Nova Scotia met die vasteland van
   Kanada.

   Nova Scotia maak deel uit van die oorspronklike tuisland van die
   Mi'kmaq, 'n Eerste Nasie wat die gebied van maritieme provinsies en
   dele van Maine, die Gaspésie-skiereiland en Newfoundland bewoon het.
   Die gerestoureerde Franse fort Louisbourg
   Die gerestoureerde Franse fort Louisbourg

   Naas die Mi'kmaq is Nova Scotia se geskiedenis deur ses groot groepe
   setlaars van Europese afkoms oorheers. Franse setlaars het in 1604 die
   eerste permanente Europese nedersetting noord van Florida, Port Royal,
   as die moederstad van die latere gewes Akadië (Frans: Acadie) gestig.
   In 1605 het Port Royal as 'n Franse pelshandelspos ontstaan. Later het
   immigrante uit Skotland, Protestante uit Duitsland en Switserland,
   lojaliste en voormalige Swart slawe uit die Verenigde State hulle in
   die gebied gevestig.

   In die tydperk tussen 1713 en 1760 is die gebied by die Britse kolonies
   in Noord-Amerika ingelyf. Nova Scotia was een van die vier
   oorspronklike provinsies van die Kanadese Konfederasie wat in 1867
   gestig is.

   Maar Nova Scotia staan veral bekend vir sy Franse en Skotse tradisies
   en sy historiese vestings en opelug-museums. Die hoofstad Halifax is
   die beginpunt van die gewilde "Vuurtoring-roete" (Lighthouse Route) wat
   in westelike rigting langs die kuslyn loop en na die meer as 1 000
   vuurtorings in die gebied vernoem is. Die spierwit vuurtoring van
   Peggy's Point naby Peggys Cove is een van die mooiste in Kanada en die
   enigste wat 'n poskantoor huisves.

   Inhoud

        * 1 Geskiedenis
        * 2 Ekonomie en landbou
        * 3 Die Franse erfenis
        * 4 Die Skotse erfenis
        * 5 Geografie
        * 6 Demografie
        * 7 Besienswaardighede
        * 8 Eksterne skakels

[wysig] Geskiedenis

   Volgens sommige historici het die Noors-Yslandse ontdekker Leif
   Eriksson in 1001 langs die Noord-Amerikaanse ooskus geseil en naby die
   huidige Yarmouth voet aan wal gesit. Ander deskundiges beweer dat John
   Cabot op 24 Junie 1497 die Britse vlag op Kaap Breton-eiland gehys het
   om sodoende namens die Engelse koning aanspraak op die vasteland te
   maak. Tans is daar egter geen historiese of argeologiese bewyse dat
   Eriksson en Cabot inderdaad enige punt suid van Newfoundland bereik het
   nie.

   In die vroeë 16de eeu het Franse en Portugese vissers vis langs die kus
   van Nova Scotia gevang en ingesout. Daar was moontlik omstreeks 1521
   selfs 'n Portugese vissersdorp naby die huidige Ingonish op Kaap
   Breton-eiland - nog 99 jaar voordat die Pelgrimvaders by Plymouth Rock
   voet aan wal gesit het.
   Port Royal omstreeks 1612, volgens Samuel de Champlain se diagram
   Port Royal omstreeks 1612, volgens Samuel de Champlain se diagram

   Nogtans het Franse setlaars die belangrikste rol in Nova Scotia se
   vroeë geskiedenis gespeel, en in 1605 het Pierre Dugua, Sieur de Monts
   (1558-1628), die eerste noemenswaardige Franse nedersetting in die Nuwe
   Wêreld op die vasteland van Nova Scotia gestig nadat die Franse koning
   'n monopolie vir die pelshandel aan hom toegeken het. De Monts en sy
   luitenante, waaronder Samuel de Champlain, het die kuslyn van
   Nieu-Engeland verken en die huidige Boston- en Plymouth-hawens ontdek,
   maar hulle nie as geskik vir die stigting van 'n kolonie geag nie.
   Uiteindelik het De Monts 'n klein nedersetting in Port Royal gestig, 'n
   beskermde bekken in die monding van die Annapolisrivier.

   Die versterkte habitation (nedersetting), wat De Monts en sy koloniste
   opgerig het, het oor allerlei geriewe soos 'n kombuis, 'n bakkery, 'n
   smitswinkel en 'n apteek beskik, en De Champlain het met sy Ordre de
   Bon Temps selfs 'n genootskap gestig wat onder meer drama's opgevoer
   het.
   Museumpersoneel in die historiese Forteresse de Louisbourg voer 'n dans
   op
   Museumpersoneel in die historiese Forteresse de Louisbourg voer 'n dans
   op

   In 1613 het 'n Engelse ekspedisie van setlaars uit Jamestown 'n poging
   onderneem om alle Franse kolonies in Noord-Amerika te verniel, en ook
   De Monts se Habitation is aan die brand gesteek. Hierdie strooptogte
   was net die begin van 'n langdurige konflik tussen Franse en Britte in
   Nova Scotia.

   In 1719 het die boubedrywighede vir die vesting Louisbourg in opdrag
   van die Franse koning Lodewyk XV begin. Die gebouekompleks, wat onder
   meer daarop gemik was om die toegang tot die Sint-Laurensmonding te
   oorheers, het uit verskeie groot forts en 500 ander geboue bestaan en
   ten opsigte van sy ekonomiese en strategiese belangrikheid vir die
   kolonie Nieu-Frankryk uiteindelik selfs Quebecstad verbygesteek. Die
   Franse het Louisbourg as onneembaar beskou, maar vir die Britse
   koloniste in Nieu-Engeland het die vesting 'n groot bedreiging ingehou.

   In 1745 het 'n ekspedisie van 8 400 Yankees en Britte en eenhonderd
   skepe Louisbourg aangeval en ingeneem. Die vesting is volgens 'n
   ooreenkoms drie jaar later aan Frankryk teruggegee, maar net om in 1758
   weer onder Britse beheer te kom. Die vesting is in 1760 verlaat en sy
   versterkings verniel. Vir die volgende 200 jaar het Louisbourg slegs as
   'n soort steengroef vir boubedrywighede in die nabygeleë nedersettings
   gedien.

   In 1961 het die Kanadese regering met die grootskaalse restourasie van
   Fort Louisbourg begin wat vandag 'n Nasionale Historiese Park vorm.

[wysig] Ekonomie en landbou

   Die provinsie het hoofsaaklik vrugbare boland en valleie; die gematigde
   klimaat bevorder landbou. Die provinsie staan bekend vir sy vrugte
   (Franse setlaars het hier vroeg 'n soort "Klein Normandië" geskep waar
   groot hoeveelhede sider (cidre), die Normandiese appelwyn, gebottel
   word), veeboerderye, suiwelnywerheid, bosboubedrywe, vissery en
   visverwerking; ander bronne van inkomste is steenkool en die yster- en
   staalnywerheid. Intussen is ook toerisme, die rolprent-, musiek- en
   ander kulturele bedrywe vinnig groeiende sektore van die plaaslike
   ekonomie.

   Fynproewers vereenselwig die provinsie met sy kreefte - Nova Scotia is
   vandag die grootste uitvoerder van hierdie seekos-spesialiteit, en
   sowat 90 persent van sy vangste het buitelandse bestemmings.
   Kaart van Nova Scotia
   Kaart van Nova Scotia

[wysig] Die Franse erfenis

   Die historiese Fort Louisbourg was tydens die veertigerjare van die
   18de eeu die grootste militêre basis van Frankryk in Noord-Amerika. Die
   opelug-museum Forteresse de Louisbourg bied met sy gerestoureerde
   geboue en sy "inwoners en soldate" in historiese kleredrag en uniforms
   'n outentieke indruk van die lewe in die voormalige Franse kolonie.

   Die Habitation du Port-Royal National Historic Site aan die Fundybaai
   is een van die oudste Europese nedersettings in Kanada, wat in die 17de
   eeu gestig is. Die historiese Franse Fort Anne is later deur die Britse
   owerhede vergroot en dien onder sy nuwe naam Annapolis Royal in die
   tydperk tussen 1710 en 1749 as die hoofstad van Nova Scotia.

[wysig] Die Skotse erfenis

   Nadat Frankryk sy Noord-Amerikaanse kolonies aan Groot-Brittanje
   afstaan, vestig baie immigrante uit die Skotse Hoogland hulle in die
   provinsie. Dit is veral clan-hoofde en kleinboere wat deur die Engelse
   owerhede verdryf is. Die setlaars bring hulle Keltiese taal en musiek
   saam na hulle nuwe tuiste, en Skotse tradisies soos die Hoogland-spele
   (Highland Games) en die viering van die Robbie-Burns-Dag ter ere van
   die nasionale Skotse digter Robert Burns is gewilde feeste in Nova
   Scotia.

[wysig] Geografie

   Die provinsie se vasteland is 'n skiereiland met talle baaie in die
   Atlantiese Oseaan, wat net deur die landengte van Chignecto met die
   Noord-Amerikaanse vasteland verbind word. Kaap-Breton-eiland, 'n groot
   eiland noordoos van die provinsie se vasteland, en Sable Island, 'n
   klein eiland wat sowat 175 kilometer van die provinsie se suidkus af lê
   en vir sy skeepswrakke bekend staan, behoort eweneens tot die
   provinsie. Na die Prins-Edward-Eiland is Nova Scotia Kanada se tweede
   kleinste provinsie volgens oppervlakte, en geen plek in Nova Scotia lê
   meer as 56 kilometer van die see af.

[wysig] Demografie

   Die vuurtoring van Peggys Point
   Die vuurtoring van Peggys Point

   Die groot meerderheid van Nova Scotia se bevolking praat Engels as
   hulle huistaal. Daar is sowat 40 000 Franstaliges en 22 000 Mikmaq, wat
   oorwegend Algonkin praat.

   Die grootste grope immigrante is die lojaliste, wat vanaf 1759 uit die
   gebied van die Verenigde State na Nova Scotia gekom het, Skotte, Iere
   en Duitsers (veral in die Duitse nedersetting Lunenburg). In die gebied
   van Kaap Breton bestaan vir 'n lang tyd 'n Skots-Gaeliese taalgebied.
   Sedert die middel van die 20ste eeu het die aantal mense met Gaeliese
   moedertaal egter drasties afgeneem.

[wysig] Besienswaardighede

     * Die Nasionale Kaap-Breton Hooglandpark (Cape Breton Highlands
       National Park) met sy ongerepte natuurskoon lyk soos 'n weergawe
       van die Skotse hoogland. Die wandelpad Cabot Trail en die
       uitkykpunt Fishing Cove Lookout is gewilde toeristebestemmings. Die
       Cabot Trail-wandelpad behoort tot die mooiste toeristeroetes in
       Kanada. Die Akadiese enklawe Chéticamp bewaar baie tradisies van
       die oorspronklike Franse inwoners.
     * Baddeck langs die Trans-Canada-Highway is 'n tweetalige
       Engels-Gaeliese dorp en dien vroeër as Alexander Graham Bell se
       somerwoonplek. Die Alexander Graham Bell National Historic Site
       behandel die lewe en werk van hierdie bekende uitvinder.
     * Die Marine Drive in die suidooste van die provinsie loop langs
       vissersdorpe en baaie en gee met die opelug-museum Sherbrooke
       Village 'n indruk van die lewe in die 19de eeu.

[wysig] Eksterne skakels

     * Die amptelike webwerf van die regering van Nova Scotia
     * Nova Scotia - Come To Life (Die hoofportaal vir voornemende
       toeriste en immigrante, sake ens.)
     * Toerisme in Nova Scotia
     * Provinsiale Parke in Nova Scotia

   Kategorie: Nova Scotia

