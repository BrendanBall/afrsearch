Numeriese analise


   Numeriese analise is die deel van analise wat te doen het met die
   berekening van eksakte numeriese antwoorde op probleme. Waar
   (simboliese) analise gemoeid is met simboliese antwoorde soos y =
   \sqrt{x_0} + c , word in numeriese analise ondersoek ingestel na
   metodes om eerder spesifieke antwoorde te bereken vir y vir spesifieke
   waardes van x[0] en c, byvoorbeeld y = 0,732050807568877. Verder word
   benaderingstegnieke ondersoek, byvoorbeeld om 'n wiskundige funksie te
   vind wat blyk om 'n sekere gedrag na te boots.

   'n Belangrike konsep in numeriese analise is die fout of mate van
   akkuraatheid wat inherent teenwoordig is by berekenings en skattings.
   Tegnieke bestaan in baie gevalle om die akkuraatheid te bepaal, of
   anders gestel, om die grootste fout wat moontlik bestaan in 'n
   antwoord, te bepaal.

   Baie numeriese tegnieke vereis groot hoeveelhede berekenings om
   akkurate antwoorde te bereken. Party tegnieke is iteratief van aard,
   dit wil sê, 'n sekere stel berekeninge word telkens herhaal om nader
   aan die werklike antwoord te kom. Party metodes neem moontlik meer
   berekenings om die selfde akkuraatheid as ander tegnieke te bereik. Dus
   is tegnieke met 'n hoë konvergensietempo van groot belang om
   berekenings te beperk.

[wysig] Die fout

   Foute of gebrek aan akkuraatheid in numeriese berekenings kan uit
   verskillende oorde kom. Meeste tegnieke het inherente onakkuraatheid
   wat deur middel van wiskundige tegnieke bepaal kan word. In party
   gevalle kan enige akkuraatheid in beginsel bereik word deur genoeg
   iterasies van die tegniek uit te voer. Dit is só in gevalle waar die
   fout telkens kleiner word met elke iterasie van die tegniek. Taylor se
   stelling en Taylorreekse is veral belangrik in die berekening van die
   fout in baie numeriese tegnieke.

   Tydens die berekening of berging van antwoorde met 'n rekenaar, kan 'n
   ander stel foute moontlik bydra tot onakkuraatheid. As slegs 'n eindige
   aantal syfers gestoor kan word (soos wat in die praktyk altyd die geval
   is), word óf 'n afkappingsfout gemaak waneer sekere syfers geïgnoreer
   word, óf 'n afrondingsfout waar afgerond word.

   Tegnieke met hoë konvergensietempo, wat dus minder berekenings verg om
   'n sekere akkuraatheid te bereik, is dus ook beter omdat daar minder
   geleenthede is om hierdie implementasiefoute te begaan en te laat
   saamtel tot groter foute. In saamgestelde berekenings waar geskatte of
   onakkurate waardes vir verdere berekenings gebruik word, kan foute
   voortgeplant word en groter onakkuraatheid te weeg bring. Hierdie fout
   kan egter steeds ondersoek, en soms beheer word.

[wysig] Bronnelys

     * Numeriese analise. C.M. Villet. 2000

   Kategorie: Wiskunde

