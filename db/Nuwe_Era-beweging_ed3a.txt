Nuwe Era-beweging


   Die Nuwe Era-beweging (Engels: "New Age Movement") is een van die
   religieë van ons tyd wat die moeilikste definieerbaar is omdat dit, in
   vergelyking met ander godsdienste en religieë, in baie opsigte
   heeltemal uniek en selfs omstrede is. Hoewel die beweging as sodanig 'n
   redelik nuwe verskynsel is wat eers sedert die 1970's in die Weste
   werklik aandag begin trek het, is die wortels daarvan stewig geanker in
   van die wêreld se oudste godsdienste, filosofieë en praktyke soos die
   Hindoeïsme, Wicca, Druïdisme, Godin-aanbidding, spiritisme,
   spiritualisme, Gnostisisme, humanisme, die antieke Egiptiese en
   Babiloniese godsdienste, natuur-aanbidding en astrologie. Verder bevat
   Nuwe Era-ideologieë ook elemente van hoofstroom-godsdienste soos die
   Judaïsme en die Christelike leer. In die wydste betekenis van die
   benaming sluit die Nuwe Era-beweging alle godsdiensgroepe, religieuse
   oortuigings en selfs filosofiese denke in wat daarop gemik is om 'n
   nuwe wêreldorde tot stand te bring waar die ganse mensdom in vrede met
   mekaar, die aarde (natuur) en God leef. Ander definieer dit as 'n
   oplewing of moderne weergawe van antieke okkult-verwante religieë wat
   eens op 'n tyd byna heeltemal uitgewis is terwyl nog ander dit beskou
   as 'n sosiaal-spirituele beweging wat die individu en samelewing wil
   help om sy volle potensiaal tot die maksimum te ontwikkel. Terwyl
   ondersteuners daarvan die Nuwe Era-beweging sien as die begin van 'n
   tydperk van vrede, samewerking en voorspoed op aarde, sien baie
   Christene dit as die vervulling van Bybelse profesieë waarvolgens die
   magte van die Bose (Satan) die ganse mensdom onder die skyn van vrede
   en broederskap in 'n Eenwêreldstelsel (een regering, een godsdiens, een
   kontantlose monetêre stelsel) sal saamsnoer en daaroor regeer (sien
   inligtingkassie: "Christene en die Nuwe Era" by die eerste artikel in
   hierdie reeks.) Ander nie-Christen-waarnemers sien dit ook as 'n
   verbloemde poging tot wêreldoorheersing en sommige wys selfs op
   ooreenkomste tussen die Nuwe Era-ideologie en die Nazisme. Hoe dit ook
   al sy, terwyl sommige meen dat hoop op die aanbreek van 'n Nuwe Era
   vroeg in die 21ste eeu besig is om te vervaag omdat geen
   noemenswaardige veranderinge met die eeuwisseling plaasgevind het nie,
   meen ander dat Nuwe Era-denke steeds wêreldwyd veld wen.

   Inhoud

        * 1 Basiese leerstellings
        * 2 Energie, chakras en auras
        * 3 Omgewingsbewustheid
        * 4 Rituele en praktyke

[wysig] Basiese leerstellings

   Die Nuwe Era-beweging is nie 'n enkele organisasie of groep met 'n
   duidelike struktuur, lede en leerstellings nie, maar eerder 'n
   versameling of netwerk van groepe en organisasies met verskillende
   onderlinge oortuigings, werkwyses en programme. Nogtans is daar sekere
   leerstellings of oortuigings wat deur min of meer al hierdie groepe
   gehuldig word, waarvan die verwagting dat 'n "nuwe era" besig is om op
   aarde aan te breek, die grootste enkele samebindende faktor is.
     * "Era van die Waterdraer"

   Die meeste aanhangers van die Nuwe Era glo dat die wêreld besig is om
   'n nuwe tydperk te betree wat verband hou met die son se baan deur die
   astrologiese diereriem of sodiak. Die astrologie leer dat die son, soos
   van die aarde af waargeneem, in 'n baan deur die sterre beweeg en dat
   die sterre in hierdie baan verdeel is in twaalf groepe (die sodiak),
   elk met 'n naam of sterrebeeld. Volgens astroloë neem dit die son 2 000
   jaar om deur elke sterrebeeld te beweeg, wat daarop neerkom dat die son
   altesaam 24 000 jaar neem om sy hele baan te voltooi. Omdat die son in
   omgekeerde volgorde deur die sodiak beweeg, glo Nuwe Era-aanhangers dat
   die era van die Visse (Pisces) laat in die negentiende eeu of iewers in
   die twintigste eeu tot 'n einde gekom het omdat die son toe oorbeweeg
   het na die Waterdraer- (Aquarius-) gedeelte van sy sterrebaan. Die Era
   van die Vis is dus verby en die Nuwe Era - dié van die Waterdraer - is
   besig om aan te breek. Dit is dan ook van hierdie konsep waaraan die
   Nuwe Era-beweging sy naam ontleen.
     * Transformasie van die samelewing

   Soos wat die son en die veranderende stand van die sterre die Era van
   die Waterdraer inlui, word kosmiese energie vrygestel wat verrykende
   veranderings op die aarde teweeg moet bring. Nuwe Era-aanhangers glo
   dat hierdie energie die ganse mensdom en samelewing gaan verander en
   vernuwe en dat 'n hele nuwe wêreldorde só tot stand gaan kom. Hierdie
   transformasie van die samelewing behels grootliks dat al die mense op
   aarde in een wêreldstaat saamgesnoer sal word onder 'n wêreldregering,
   een (kontantlose) monetêre stelsel en een godsdiens. Dit behels onder
   meer dat nasionalisme vervang word deur wêreldburgerskap en dat 'n
   sterk leier na vore sal tree wat as wêreldheerser sal dien. Die nuwe
   samelewing sal 'n einde maak aan alle oorloë, hongersnood, siektes,
   armoede en besoedeling. Alle vorme van verdeeldheid en diskriminasie -
   veral op grond van geslag, seksuele voorkeur, ras en godsdiens - sal
   beëindig word sodat die hele wêreld in 'n "Goue Era" van vrede, geluk,
   broederskap en voorspoed met mekaar saamleef.
     * Transformasie van die individu

   Ten einde die transformasie van die samelewing moontlik te maak, moet
   groepe individue die kosmiese energie ontvang en self eers daardeur
   verander en vernuwe word. Party praat selfs van die transformasie of
   evolusie van die mens as homo sapiens na homo universalis - die
   volmaakte "wêreldmens". Die energie moet dan weer deur hulle na ander
   oorgedra word totdat elke individu uiteindelik daardeur getransformeer
   is. Sommige Nuwe Era-aanhangers glo die transformasieproses begin met
   die fisieke en psigologiese genesing van die individu. Hulle plaas
   heelwat klem op holistiese genesingspraktyke en terapie waardeur die
   mens na liggaam en siel genees en "skoongemaak" word van elemente wat
   die transformasieproses kan verhinder. Vir die meeste Nuwe
   Era-aanhangers begin hul transformasie egter met 'n geestelike
   "ontwaking" wat gewoonlik 'n radikale nuwe "holistiese" wêreldbeskouing
   insluit. Dit behels grootliks dat 'n "kosmiese bewussyn" gekweek word
   waar die individu se denke deel word van die "kollektiewe bewussyn"
   (God-in-almal - sien "God of gode") en hy of sy fokus op dit wat in
   daardie stadium vir die kollektiewe bewussyn belangrik is (sien
   "Holistiese genesing en geestelike transformasie"). Aanhangers glo dat
   hulle deur dié proses hul volle potensiaal as mense kan bereik deur
   onder meer nuwe kennis en wysheid, sowel as psigiese en genesingskrag
   te bekom en "in voeling" met die ganse heelal te leef.
     * Reïnkarnasie en sonde

   Nuwe Era-aanhangers glo in die Oosterse beginsel van reïnkarnasie,
   waarvolgens 'n mens se siel in 'n herhaalde siklus ná sy dood in 'n
   volgende liggaam gebore word. Hierdie siklus word eers beëindig wanneer
   die persoon totale "verligting" (Engels: "enlightenment") bereik - 'n
   verhoogde toestand van volmaakte eenheid met die "godheid" wat ook
   nirvana genoem word. Omdat die wêreld uit positiewe en negatiewe
   energie bestaan en dié twee vorme van energie in elke mens se lewe
   teenwoordig is, raak die wêreldmens deur sy persoonlike ontwikkeling en
   transformasie ontslae van negatiewe energie terwyl positiewe energie
   vermeerder. Die somtotaal van 'n individu se positiewe en negatiewe
   dade (energie) staan bekend as karma, en indien 'n individu aan die
   einde van sy lewe meer positiewe karma opgebou het, is die beloning 'n
   beter lewe in sy of haar volgende inkarnasie(s). In die komende Nuwe
   Era sal alle mense in 'n verhoogde toestand verkeer met meer positiewe
   as negatiewe energie. Intussen is die omgekeerde is ook waar - 'n
   negatiewe karma het tot gevolg dat die individu met sy volgende
   inkarnasie in 'n moeilike en pynlike lewe vergeld word. Mense wat
   byvoorbeeld jonk sterf, swaar kry of lyding ervaar, hoef dus nie jammer
   gekry te word nie, omdat hulle bloot besig is om te betaal vir die
   negatiewe dade in hul vorige lewens. Die konsep van sonde en vergifnis
   soos dit voorkom in die meeste wêreldgodsdienste (byvoorbeeld die
   Christelike godsdiens, Judaïsme en Islam) word dus heeltemal deur die
   Nuwe Era-beweging verwerp.
     * God, gode of godin

   Die meeste groepe en individue wat deel is van die Nuwe Era-beweging se
   beskouing van wie of wat God werklik is, kan geklassifiseer word as
   aanhangers van die Monisme, Panteïsme of Panenteïsme.
     *
          + Die Monisme kom daarop neer dat alles wat bestaan, eintlik
            "een" is. Eerder as wat daar dus sprake van 'n enkele
            Opperwese of "God" is, is alle energie in die heelal afkomstig
            van en deel van dieselfde bron.
          + Die Panteïsme behels dat God en die heelal absoluut "een" is.
            God is dus alles en daarom is alles - mens, dier, wind, grond,
            water, ensovoorts - deel van God. Elke individu is dus ook
            God.
          + Die Panenteïsme gaan 'n stap verder deurdat dit soos die
            panteïsme leer dat alles in die heelal deel van God is, maar
            dan byvoeg dat God nie net beperk is tot die heelal nie, maar
            dat Hy nog veel meer as die heelal is.

   Wanneer die meeste Nuwe Era-ondersteuners van God praat, gebruik hulle
   soms die term "Groot Bron", waarmee hulle verwys na die onpersoonlike
   krag of energie wat volgens hulle in alles en almal teenwoordig is.
   Hulle aanvaar dus nie die Almagtige Skeppergod van die monoteïstiese
   godsdienste soos die Christelike godsdiens, Islam, die Judaïsme en
   Zoroastrisme nie. Daar is egter ook groepe binne die breë Nuwe
   Era-beweging wie se godsbeskouing as duoteïsties of politeïsties
   beskryf kan word. Dit geld veral vir dié groepe wat geklassifiseer word
   onder Neo-Paganisme. In hul geval word 'n god en godin dikwels saam
   aanbid, óf verskillende goddelike of verhewe wesens word saam vereer.
   Die vroulike godsbegrip - hetsy as godin of as 'n vorm van energie -
   word oor die algemeen sterk beklemtoon in Nuwe Era-denke. 'n Voorbeeld
   is Gaia - wat beskryf kan word as "Moeder Aarde" of die aardgodin wat
   vereer word deur omgewingsbewaring en erkenning van die individu se
   "eenheid" met die natuur. 'n Ander is die Planetêre Moeder of
   hemelgodin na wie soms op Engels verwys word as "Our Lady". Oor die
   eeue is sy in verskillende kulture onder verskillende name aanbid -
   onder meer as Isis (Egiptiese songodin), Venus ('n Romeinse godin) en
   Ishta of Isjtar (Babiloniese hemelgodin). Sommige Nuwe Era-aanhangers
   beskou die vergoddelikte Moeder Maria (moeder van Jesus) as die
   Christelike weergawe van die Planetêre Moeder.
     * Avatars om mensdom te lei

   Baie Nuwe Era-aanhangers glo in die sogenaamde "Wet van Avatars",
   waarvolgens God elke 2 000 jaar 'n avatar of "christus" na die aarde
   stuur om die mensdom te leer en te help in die oorskakeling na 'n nuwe
   era. Hulle glo dat Siddhartha Gautama oftewel die Boeddha, Herkules
   (Griekse mitologie), Mohammed, Jesus Christus, Zoroaster, Krisjna en
   talle ander almal sulke "christusse" of "meesters van wysheid" was.
   Waar Jesus van die Christen-Bybel volgens hierdie beskouing gestuur is
   om die Era van die Visse in te lui, word 'n nuwe avatar verwag om die
   Era van die Waterdraer in te lui. In die vorige eeu is verskeie kere
   aangekondig dat die nuwe avatar gekom het, maar tot dusver het nie een
   van die individue wat as sodanig uitgewys is, klaarblyklik aan
   verwagtinge voldoen nie. Só het Jiddoe Krisjnamoerti, 'n jong Indiër
   wat as avatar aangewys is deur Annie Besant (een van die sentrale
   figure aan die beginjare van die Nuwe Era-beweging), later self
   aangekondig dat hy uit sy verhoogde status "bedank". Op 25 April 1982
   het volblad-advertensies in dagblaaie in meer as twintig stede regoor
   die wêreld verskyn (ook in die Johannesburgse Rand Daily Mail) waarin
   aangekondig is: "The Christ is Now Here!" Dié advertensies, geplaas
   deur Benjamin Crème, 'n Britse Nuwe Era-leier, het verklaar dat ene
   "Lord Maitreya" - ook bekend as "Christus" van die Christene, "Imam
   Mahdi" van die Moslems, die "Messias" van die Jode, die "Vyfde Boeddha"
   van Boeddhiste en "Krisjna" van die Hindoes - reeds sedert 1977 op
   aarde is en gereed is om die wêreld se probleme soos hongersnood,
   ongeregtigheid en oorloë op te los. Maitreya sou luidens die
   advertensies binne die volgende twee maande sy openbare verskyning op
   die sogenaamde Dag van Verklaring (Engels: "Day of Declaration") maak.
   Toe dit nie gebeur het nie, het Crème en ander Nuwe Era-leiers
   verduidelik dat dié dag nie afgestel is nie, maar net uitgestel is
   omdat omstandighede nog nie reg was vir Maitreya om na vore te tree
   nie.
     * Een wêreldgodsdiens

   Aanhangers van die Nuwe Era-beweging glo dat - omdat alles "een" is of
   deel van God is - alle godsdienste bloot verskillende "geestelike
   paaie" (sadhanas) is wat na dieselfde eindbestemming lei. Dit word soms
   vergelyk met 'n berg met baie paadjies na die piek - sommige is
   makliker as ander, maar almal kom bo uit en nie een is meer "reg" as
   die ander nie. Elke individu kan self besluit watter pad om te neem.
   Die beweging beywer hom dan ook daarvoor om groter samewerking en
   "broederskap" tussen verskillende godsdiensgroepe oor die wêreld te
   bewerkstellig. Gelowiges van alle godsdienste word aangemoedig om deel
   te word van dié beweging en sy doelwitte ten einde die Nuwe Era te
   betree. Die verwagting is dat, soos wat die Era van die Waterdraer 'n
   werklikheid word, al die verskillende godsdienste sal saamsmelt sodat
   daar uiteindelik net een wêreldgodsdiens oorbly met die nuwe avatar aan
   die hoof daarvan. Diegene wat nie deel wil wees van hierdie
   samesmeltingsproses nie - soos Christene wat aandring op die uniekheid
   van die Christelike Evangelie - word as "fundamentaliste" beskou wat 'n
   struikelblok is vir die aanbreek van die Nuwe Era.

[wysig] Energie, chakras en auras

   Volgens die Nuwe Era-wêreldbeskouing bestaan die ganse heelal en alles
   wat daarin is uit energie. Dit wat met die sintuie waargeneem kan word
   - die fisieke wêreld waarvan ons bewus is - is "gestolde" energie.
   Gestolde energie is verbind met en deel van universele lewensenergie,
   wat nie met die sintuie waargeneem kan word nie, maar wat deur die
   heelal vloei in die vorm van bioplasma (ook genoem prana of chi). Die
   vloei, beheer en kanalisering van energie speel 'n belangrike rol in al
   die Nuwe Era-praktyke wat verband hou met geestelike groei sowel as
   genesing.
     * Chakras

   Die mens se liggaam bestaan ook uit gestolde energie, maar daar is ook
   lewensenergie wat in 'n stroom van onder na bo deur "chakras" vloei. 'n
   Chakra ("wiel van lig") is 'n draaikolk of spiraal van energie wat so
   vinnig in die rondte draai dat dit 'n kleurfrekwensie afgee wat
   waargeneem kan word as lig of klank. 'n Mens se liggaam het sewe
   hoof-chakras wat elk 'n spesifieke funksie het en in lyn met die
   ruggraat gerangskik is. Die boonste chakra is wit en beheer al die
   ander chakras in die liggaam. Dit is ook die plek waardeur die siel die
   liggaam verlaat tydens slaap, astrale reise en uiteindelik met die
   afsterwe van die liggaam. Die volgende chakra is violet (verbind met
   wetenskap, kunste en musiek), dan blou (tyd en die beheer daarvan), dan
   groen (beheer die astrale liggaam of siel), geel (intellek en
   spiritualiteit), oranje (gesondheid en die imuunstelsel) en - heel
   onder - rooi (organe van die liggaam).
     * Auras

   Elke lewende wese se liggaam word volgens Nuwe Era-denke omvou deur 'n
   energieveld of "aura" wat enersyds deur die liggaam self geprojekteer
   word, maar ook aangevul word deur energie van buite die liggaam.
   Sommige "ontwikkelde" individue kan hierdie aura waarneem as 'n wasige,
   veelkleurige veld of stralekrans om die liggaam. Iemand wat hierdie
   vermoë behoorlik ontwikkel, kan net deur na 'n persoon se aura te kyk
   sy karakter, karma, gemoedstoestand sowel as geestelike en fisieke
   gesondheid bepaal.

[wysig] Omgewingsbewustheid

   Weens die Nuwe Era-lering dat God in alles is en alles deel van God is,
   is omgewingsbewaring 'n belangrike deel van die Nuwe
   Era-godsdiensbelewenis. Transformasie van die samelewing sluit
   transformasie van die hele aarde (wat soms vereer word as Gaia, "Moeder
   Aarde" of die godin van die aarde) en natuur in. Besoedeling en
   versteurings in die natuur veroorsaak wanbalanse en blokkasies in die
   vloei van energie en moet genees word voordat die Nuwe Era kan
   aanbreek.

[wysig] Rituele en praktyke

   Die rituele en praktyke wat in die Nuwe Era-beweging gebruik word, is
   so uiteenlopend soos die onderlinge groepe, organisasies en individue
   waaruit die beweging bestaan. Soos met die leerstellings, is daar egter
   sekere praktyke wat, hoewel soms in verskillende vorme, deur die meeste
   Nuwe Era-aanhangers beoefen of ondersteun word sg. Holistiese genesing.
     __________________________________________________________________

   Sien ook : Die Geskiedenis Nuwe Era beweging
   Kategorie: Nuwe Era-beweging

