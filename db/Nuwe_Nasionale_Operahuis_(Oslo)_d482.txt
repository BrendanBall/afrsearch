Nuwe Nasionale Operahuis (Oslo)


   Die Nuwe Operahuis
   Die Nuwe Operahuis
   Die Groot Saal
   Die Groot Saal
   Die dak
   Die dak
   Die ligkroon
   Die ligkroon
   Die foyer
   Die foyer

   Die Nuwe Nasionale Operahuis in die Noorse hoofstad Oslo is sedert
   April 2008 die tuiste van Den Norske Opera & Ballet.

   Inhoud

        * 1 Geskiedenis
        * 2 Argitektuur
        * 3 Inwyding
        * 4 Verwysings
        * 5 Eksterne skakels

[wysig] Geskiedenis

   Nadat die debat oor die oprigting van 'n nuwe operahuis in Oslo al
   dekades lank gevoer is, is die eerste bouplanne vir die ambisieuse
   gebou van beton, marmer en glas in 1998 aan die publiek bekend gestel.
   Twee alternatiewe persele by die voormalige Vestbanestasjonen (die
   westelike stasie van Oslo) en in die ou Folketeater-gebou is
   uiteindelik verwerp, en die Noorse parlement, die Storting, het op 15
   Junie 1999 die besluit geneem om die nuwe operahuis net soos die Sydney
   Opera House digby die hawe op te rig. Volgens die amptelike beplanning
   sal die Oslo-operahuis tot die middelpunt van die nuwe stadsbuurt
   Bjørvika suidoos van Oslo se hoofstasie ontwikkel.

   Die boubedrywighede het op 17 Februarie 2003 amptelik begin, terwyl die
   hoeksteen van die nuwe gebou in die najaar van 2004 gelê is. Die
   inwyding van die operahuis is oorspronklik vir September 2008 beplan,
   maar aangesien die boubedrywighede al maande vroeër voltooi is, het die
   plegtige inwyding vyf maande voor die beplande datum plaasgevind. Die
   boukoste het 4,13 miljard Noorse kroon (6,5 miljard ZAR) beloop.^[1]

[wysig] Argitektuur

   'n Balkon bied 'n pragtige uitsig oor die Oslofjord
   'n Balkon bied 'n pragtige uitsig oor die Oslofjord

   Die Nuwe Nasionale Operahuis word as die grootste kulturele projek in
   die na-oorlogse Noorweë beskou. Die gebou, wat soos 'n gletser, 'n
   drywende ysberg en sneeu - tipiese natuurverskynsdels van die noorde
   van Noorweë - lyk, is deur die Noorse Snøhetta-argitekte ontwerp wat
   reeds bekendheid met hulle argitektoniese konsep vir die Nuwe
   Biblioteek van Alexandrië in Egipte verwerf het.

   Die operahuis het 'n wydte van 100 meter, 'n lengte van 207 meter en
   beskik met sy oppervlakte van 38 500 vierkante meter oor meer as 1 500
   vertrekke. Naas twee kleiner tonele bied die hooftoneel sitplekke vir
   1 358 toeskouers. Die Groot Saal, wat met Duitse eikehoutpanele uitgelê
   is, pronk met die grootste ligkroon in Noorweë wat deur Snøhetta in
   samewerking met Hadeland Glassverk geskep is. Die ligkroon het 'n
   deursnee van sewe meter en 'n gewig van 8,5 ton. 8 500 hipermoderne
   ligdiodes word as ligbron ingespan.

   Die fasade van die operahuis bestaan uit 90 persent wit Italiaanse
   Carrara-marmer en tien persent Noorse graniet wat in Rennebu ontgin is.
   Die massiewe gebruik van wit marmer is omstrede, en reeds voor die
   amptelike inwyding van die gebou het sommige van die sowat 36 000
   marmerplate om onbekende redes geel verbleek. Die probleem is
   waarskynlik aan die koel en vogtige klimaat van Oslo te wyte.

[wysig] Inwyding

   Die operahuis is op 12 April 2008 plegtig ingewy. Die plegtige
   seremonie is regstreeks op die Norse televisie NRK uitgesaai en
   dwarsdeur die land as 'n kulturele gebeurtenis van nasionale belang
   gevier. Die sowat 1 400 eregaste by die inwyding het die Noorse koning
   Harald V en sy eggenote koningin Sonja, verteenwoordigers van die
   Deense en Sweedse koningshuise, die eerste ministers van Ysland en
   Finland en die Duitse bondskanselier Angela Merkel ingesluit..^[2]

   Twintig solosangers en sestig dansers het by die openingsgala opgetree;
   die aanbiedings het onder meer uitreksels uit Richard Wagner se opera
   Der Fliegende Holländer ingesluit. Aangesien die ingewikkelde tegniek
   van die toneel nie betyds geïnstalleer kon word nie, is die opvoering
   van Jorden rundt på 80 dager, 'n opera van die Noorse komponis Gisle
   Kverndokk, tot aanstaande jaar uitgestel. ^[3]

[wysig] Verwysings

    1. ^ Die webwerf van Statsbygg
    2. ^ Skandinavische Operngala – Oslo stellt sein neues Opernhaus vor
       dw-world.de, 10 April 2008
    3. ^ Merkels modischer Coup d'État Der Spiegel, 13 April 2008

[wysig] Eksterne skakels

     * Die webwerf van die Noorse Opera
     * Peter Richter: Unter den Marmorklippen. Das neue Opernhaus in Oslo,
       in: Frankfurter Allgemeine Sonntagszeitung, 16 Maart 2008, bl. 29

   Wikimedia Commons Meer media omtrent hierdie onderwerp kan gevind word
   onder die kategorie Die Oslo-operahuis by die Wikimedia Commons.
   Kategorieë: Argitektuur • Oslo

