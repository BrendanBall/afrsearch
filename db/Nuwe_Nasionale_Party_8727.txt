Nuwe Nasionale Party


   Die Nuwe Nasionale Party (NNP) is gevorm vanuit die ou Nasionale Party,
   nadat die party homself onttrek het uit die Regering van Nasionale
   Eenheid saam met die ANC. Die naamverandering is gedoen in 'n poging om
   die party te skei van sy verlede met die instelling en onderhoud van
   apartheid, en om die party te vernuwe as 'n gematigde, nie-rassige
   federale party.

   Die eerste leier was FW de Klerk, wenner van die Nobelprys vir Vrede
   tesame met Nelson Mandela, vir sy rol in die afskaffing van apartheid.
   Die laaste leier van dié party was Marthinus van Schalkwyk. Die party
   het 'n samewerkingsooreenkoms met die ANC gesluit, wat baie van sy lede
   ontnugter het.

   In die 1999 Algemene Verkiesing was die party feitlik uitgewis op
   nasionale vlak, maar het baie invloed behou in die Wes-Kaap. Tydens die
   Suid-Afrikaanse algemene verkiesing van 2004 het meeste van die
   oorblywende ondersteuning die party verlaat, deels weens ongelukkigheid
   oor die party se alliansie met die ANC, en het die nasionale
   ondersteuning van 6.9% in 1999 na 1.9% geval (dit was 20.4% in 1994,
   toe nog as die Nasionale Party). Met die voorheen regerende party nou
   slegs die sesde grootste party in die land word vrae gevra oor die
   party se langtermyn toekoms, asook die leierskap van Van Schalkwyk. Ten
   spyte van die party se powere uitslag in die 2004 verkiesing is Van
   Schalkwyk die pos van Minister van Omgewingsake en Toerisme toegeken
   weens die alliansie wat hy gesluit het met die ANC.

   Op 9 April 2005 het die federale raad van die NNP amptelik besluit om
   die party te ontbind. Die party het ophou bestaan om middernag van die
   dag waarop uitslae aangekondig was van die plaaslike
   regeringsverkiesings, wat plaasgevind het op 1 Maart, 2006.
   Kategorieë: Politieke organisasies in Suid-Afrika • Voormalige
   politieke partye in Suid-Afrika

