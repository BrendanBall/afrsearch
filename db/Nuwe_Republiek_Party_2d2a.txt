Nuwe Republiek Party


   Die Nuwe Republiek Party is in 1977 gestig om die opposisie links van
   die Nasionale Party saam te snoer en selfs uiteindelik 'n alternatiewe
   regering te word, maar die party misluk klaaglik in sy doel en verdwyn
   in Maart 1988 van die politieke toneel.

   Inhoud

        * 1 Agtergrond
        * 2 Stigting
        * 3 Beleid
        * 4 1981-verkiesing
        * 5 Aanloop tot 1987-verkiesing
        * 6 1987-verkiesing
        * 7 Nadraai van 1987-verkiesing
        * 8 Ontbinding
        * 9 Bronne
        * 10 Eksterne skakels

[wysig] Agtergrond

   In September 1976 het sir De Villiers Graaff sy veldtog "Red
   Suid-Afrika" van stapel laat loop en bekend gemaak die Verenigde Party
   was van voorneme om 'n nuwe opposisie-party met 'n breë grondslag te
   stig. Dit sou daarop gemik wees om 'n breë spektrum van Suid-Afrikaanse
   kiesers te verteenwoordig en geheel en al vry wees van enige
   verbintenis met die "doodloopstraat-politiek" van die verlede. Die
   stigters van die party het gehoop die party sou steun kon trek van alle
   bestaande partye en dat dit uiteindelik sterk genoeg sou wees om 'n
   algemene verkiesing te wen. 'n Komitee is aangestel met as voorsitter
   Kowie Marais, afgetrede regter van die Hooggeregshof. Die ander lede
   was drie wat die V.P. verteenwoordig het, drie lede van die
   Progressiewe Reformiste Party en een van die Demokratiese Party (1973).
   As die beginsels waarop die komitee sou besluit vir die V.P.
   aanvaarbaar was, sou die party die beginsels en naam van die nuwe party
   aanvaar.

   Die Marais-komitee het sy 14 beginsels op 20 Desember 1976 bekend
   gemaak. Dit het ingesluit gelyke regte op volle burgerskap vir alle
   Suid-Afrikaners gegrond, 'n federale of konfederale regeringstelsel vir
   die land, 'n Handves van Menseregte ter beskerming van minderheidsregte
   en die verwerping van alle diskriminasie, statutêr of administratief,
   op grond van ras, kleur, geloof of geslag.

   Die P.R.P het die beginsels eenparig aanvaar. Graaff en die meeste
   V.P.-lede het ook die beginsels gesteun, maar die regtervleuel van sy
   party (die "Ou Garde") het dit verwerp. Vroeër in daardie jaar is ses
   V.P.-L.V.'s onder leiding van die Kaapse leier, Myburgh Streicher,
   geskors omdat hulle geweier het om die planne vir die nuwe party te
   steun. Hulle het gevolglik die Onafhanklike Verenigde Party gestig, wat
   later die Suid-Afrikaanse Party geword het. Theo Gerdener van die D.P.
   het ook die beginsels, met sekere voorbehoud, aanvaar.

   Deurdringende onderhandelinge het op die bekendmaking van die 14
   beginsels gevolg, maar die drie partye het elk sy eie interpretasie
   daarvan gehad. Gou het dit duidelik geword dat die inisiatief geen
   vrugte sou afwerp nie. Dit was hoofsaaklik omdat die partye nie
   eenstemmigheid oor die veelvoudigheid van die Suid-Afrikaanse bevolking
   kon bereik nie. Graaff en Gerdener het volgehou in hulle soeke na die
   basis vir die stigting van 'n nuwe party, terwyl Colin Eglin, as leier
   van die P.R.P., die 14 beginsels onvoorwaardelik gesteun het.

   Ná die V.P. in Maart 1977 in die verkiesing van die Johannesburgse
   stadsraad verslaan is, het die V.P. besluit om in die stadsraad met die
   Nasionale Party saam te werk. Dit het gelei tot die bedanking van Japie
   Basson as Transvaalse partyleier. Hy het verklaar hy sou hom aansluit
   by die pogingts om 'n breër gebaseerde opposisie, met die 14 beginsels
   as basis, daar te stel.

[wysig] Stigting

   Tydens die daaropvolgende maande het Graaff en Gerdener op sekere
   beginsels ooreengestem en op 28 Junie 1977 het die afsonderlike
   kongresse van die V.P. en die D.P. besluit om te ontbind en 'n enkele
   opposisie-party te stig. Op 29 Junie 1977 is die Nuwe Republiek Party
   met Graaff as tussentydse leier gestig.

   Graaff het kort daarna as tussentydse leier bedank en Gerdener het ook
   die party verlaat, hoofsaaklik weens 'n meningsverskil oor die party se
   kandidaat vir die vakante setel Hillbrow. Vause Raw is verkies as nuwe
   N.R.P.-leier. In die verkiesing van 30 November 1977 het die P.F.P. 17
   setels gewen en die N.R.P. 10. Die N.P. het sy meeste setels nog (134,
   ná 'n tussenverkiesing in Springs, Oos-Rand) gewen. Die opposisie se
   totale getal setels het afgeneem van 57 ná 1974 se verkiesing tot net
   27. Die enigste party wat dus werklik baat gevind het by die ontbinding
   van die V.P., was die N.P., teen wie al die ywer en onderhandelings
   gerig was.

[wysig] Beleid

   Die N.R.P. was 'n voorstander van 'n "nuwe" Republiek van Suid-Afrika
   waarin rassediskriminasie uitgeskakel sou word, 'n beleid van nasionale
   versoening gevolg sou word, staatsbemoeiing in die ekonomie uitgeskakel
   sou word, 'n federale bestel, sonder die tuislande daargestel sou word
   en 'n konfederale stelsel vir die Republiek en die tuislande voorgestel
   word.

[wysig] 1981-verkiesing

   In die 1981-verkiesing stel die party 38 kandidate. Net agt haal die
   paal en die party se steun neem af van 127 335 in 1977 tot 93 603
   stemme. In die verkiesing het die Progressiewe Federale Party sy
   seteltal met agt tot 26 verhoog, terwyl die N.R.P. twee verloor het om
   op agt te staan te kom. Erger nog, die party het vier setels in sy
   magsbasis van Natal aan die P.F.P. afgestaan, hoewel die N.R.P. een
   setel in Natal en een in die Kaapprovinsie by die Nasionale Party
   afgerokkel het. Die N.P. het dus 130 setels gehad, ses minder as voor
   die verdaging van die Parlement. Dit was die tweede verkiesing sedert
   sy bewindsoorname waarin die N.P. se seteltal afgeneem het, maar die
   eerste waarin 'n kabinetsminister, dr. Dawie de Villiers sy setel
   (Kaapstad-Tuine) verloor het.

[wysig] Aanloop tot 1987-verkiesing

   Gerugte van onteredenheid in partygeledere het in 1983 die rondte
   gedoen toe dit aan die lig gekom het dat die leierskap anders as die
   P.F.P. nie die konsepvoorstelle vir 'n nuwe staatkundige bedeling sou
   teenstaan nie. In sekere geledere was daar selfs meer ontevredenheid
   toe die partyleierskap besluit om aktief steun te werf vir die nuwe
   grondwet.

   Die party beleef 'n groot terugslag toe drie van sy agt L.P.'s tydens
   die Natalse kongres aan die einde van November 1983 bedank en hulle by
   die Nasionale Party aansluit. Vause Raw maak tydens die kongres bekend
   dat hy aan die einde van daardie maand sou uittree as nasionale leier.
   Hy word veravng deur Bill Sutton, lid van die Presidentsraad sedert sy
   instelling in 1981.

   Dit het beteken die N.R.P. het aan die einde van 1984 vier L.P.'s in
   Natal gehad, een in Kaapland en geen in die Transvaal of Vrystaat nie.
   Met 14 setels was die party egter steeds in beheer van die Natalse
   Provinsiale Raad.

   Enkele dae na dr. Frederick van Zyl Slabbert se opspraakwekkende
   bedanking as P.F.P-leier vroeg in 1986, wen die P.F.P. twee
   tussenverkiesings teen die N.R.P. toe Jasper Walsh in Pinelands slaag
   en Jan van Eck in Claremont.

[wysig] 1987-verkiesing

   Selfs voor die amptelike aankondiging van die 1987-verkiesing, het die
   P.F.P. en die N.R.P. besluit om nie mekaar se kandidate in die
   verkiesing teen te staan nie. Regsgesindes in die N.R.P. was egter nie
   ten gunste van die samewerking nie en 12 vooraanstaande Natalse lede
   bedank uit protes teen die alliansie. Die mees uitstaande kenmerk van
   die verkiesing was egter die deelname van die drie voormalige
   Nasionaliste, Dennis Worrall, Wynand Malan en Esther Lategan, wat
   bedank het uit protes teen die N.P. se onvermoë om ware hervorming te
   weeg te bring, en die party teengestaan het in onderskeidelik
   Helderberg, Randburg en Stellenbosch.

[wysig] Nadraai van 1987-verkiesing

   Die grootste verandering in die naloop van die verkiesing was dat die
   N.P. hom vir die eerste keer links van die Amptelike Opposisie bevind
   het toe die Konserwatiewe Party 22 setels verower, maar die P.F.P. net
   19. Die N.R.P. is so te sê uitgewis met net een setel, maar die
   onafhanklike Malan het Randburg gewen en Worrall, 'n voormalige
   ambassadeur in Londen, het met net 39 stemme teen minister Chris Heunis
   verloor. Suid-Afrika het ook vir die eerste keer 'n Amptelike Opposisie
   gehad sonder die steun van 'n enkele dagblad. Die K.P. en Herstigte
   Nasionale Party het in agt setels gesamentlik meer stemme as die N.P.
   gekry, wat beteken die regses kon selfs beter gevaar het as hulle kon
   saamwerk.

[wysig] Ontbinding

   Die N.R.P., erfgenaam van die eens magtige Verenigde Party, besluit op
   'n vergadering in Scottburgh in Natal in Maart 1988 om te ontbind na 11
   jaar van kwynende steun. Die nasionale leier, Bill Sutton, raai die net
   meer as 40 000 kiesers wat die jaar vantevore vir die party gestem het,
   om die Onafhanklike Party (gestig in Februarie 1988) van Dennis Worrall
   te ondersteun.

[wysig] Bronne

     * Van Wyk, Bettie (hoofred.), Official Yearbook of the Republic of
       South Africa 1979, Chris van Rensburg Publications (Pty.) Limited,
       1979.
     * Keyter, Elise (red.) Official Yearbook of the Republic of South
       Africa 1989/90, Buro van Inligting vir die Departement van
       Buitelandse Sake, Pretoria, 1990.
     * Mostert, J.P.C., Politieke Partye in Suid-Afrika, Instituut vir
       Eietydse Geskiedenis, U.O.V.S., Bloemfontein, 1986.

[wysig] Eksterne skakels

     * Die Burger berig oor die dood van Vause Raw

   Kategorie: Voormalige politieke partye in Suid-Afrika

