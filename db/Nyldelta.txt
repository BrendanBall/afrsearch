Nyldelta


   Die Nylrivier en sy delta (satellietfoto)
   Die Nylrivier en sy delta (satellietfoto)

   Die Nyldelta word by die monding van die Nylrivier in Noord-Egipte
   gevorm, waar die rivier uitbrei, vertak en uiteindelik in die
   Middellandse See uitmond. Dit is met 'n oppervlakte van sowat 24 000
   vierkante kilometer een van die grootste rivierdeltas ter wêreld en
   strek van die hawestad Alexandrië in die weste tot by Port Said in die
   ooste. Die delta beslaan sowat 240 kilometer van die Mediterreense
   kuslyn en strek 160 kilometer suidwaarts na die binneland, waar dit
   naby die hoofstad Kaïro begin. Die delta is 'n vrugbare landboustreek.

   Inhoud

        * 1 Vorm en samestelling
        * 2 Geskiedenis
        * 3 Bevolking
        * 4 Landbou
        * 5 Flora en fauna
        * 6 Klimaat
        * 7 Argeologie

[wysig] Vorm en samestelling

   Die Nyldelta word as 'n boogvormige delta geklassifiseer en lyk op
   satellietfoto's na 'n driehoek of lotusplant. Die buitekante van die
   delta word deur erosie bedreig, en 'n aantal strandmere wys 'n stygende
   soutgehalte weens hulle geleidelike verbinding met die Middellandse
   See.

   Met die oprigting van die Aswandam by die Nassermeer in die jare 1960
   tot 1971 begin die situasie in die Nyldelta dramaties verander.
   Aangesien die Nylrivier nie meer sy jaarlikse voorraad van
   voedingstowwe en afsaksels uit die binnelandse gebiede aan die delta
   kan voorsien nie (dit word grotendels deur die dam teruggehou), neem
   die kwaliteit van die bodem in die oorstromingvlaktes geleidelik af.
   Die Nyldelta groei nou ook nie meer nie, maar verloor danksy die
   branding van die see steeds meer van sy oppervlakte. Die vrugbare
   boonste laag van die bodem kan in die vlaktes van die delta 'n diepte
   van tot by 21 meter bereik, tog moet tans steeds groter hoeveelhede
   kunsmis gebruik word.

[wysig] Geskiedenis

   Die Rosettasteen in die Britse Museum, Londen
   Die Rosettasteen in die Britse Museum, Londen
   Papirusplant
   Papirusplant

   Menslike nedersettings bestaan al duisende jare in die Nyldelta, en
   landbou word hier al vyfduisend jaar lank beoefen. In die faraoniese
   tydperk staan die gebied as Neder-Egipte bekend. Dit is ook die "Land
   van Goshen" genoem. In die antieke tydperk verskaf die Nyldelta 'n
   groot deel van die papirus, wat destyds as basis vir die vervaardiging
   van skryfpapier gebruik is.

   Die Nylrivier het die gebied eeue lank met sy jaarlikse vloed van
   vrugbare bodem voorsien, tog is met die oprigting van die Aswan-dam 'n
   einde aan hierdie natuurverskynsel gemaak.

   Antieke geskiedrolle, onder meer van Plinius, verwys na sewe takriviere
   van die Nyl in die delta: Van oostelike na westelike rigting het die
   Nyl vertak in die Peloesiakiese, Tanitiese, Mendesiaanse, Phatnitiese,
   Sebbenitiese, Bolbitynse en Canopiese takrivier. As gevolg van die
   oorstromingsbeheer en die veranderde reliëf het net twee van hulle
   oorgebly: Die Damiëtta in die ooste en die Rosetta in die weste van die
   delta.

   Die sogenaamde Rosettasteen, wat in 1799 in die delta se hawestad
   Rosetta gevind is, het danksy sy tweetalige teks die ontsyfering van
   die Oud-Egiptiese hiërogliewe moontlik gemaak.

[wysig] Bevolking

   Die oorgrote meerderheid van Egipte se 77,5 miljoen mense is in die
   Nyldelta gekonsentreer. Buite die groot stede oorskry die
   bevolkingsdigtheid soms 1 000 mense per vierkante kilometer. Alexandrië
   is met 'n geskatte bevolking van meer as 3,7 miljoen die grootste stad
   in die Nyldelta. Ander groot stede sluit Damiëtta, Port Said, Tanta,
   Banhâ, az-Zaqaziq en Kafr-ash-Shaykh in.

[wysig] Landbou

   Die omgewing van die Nyldelta is 'n belangrike verskaffer van katoen
   vir die wêreldmark.

[wysig] Flora en fauna

   Seeswaeltjies
   Seeswaeltjies

   Tydens die herfs oorheers die rooi kleur van lotusplante groot dele van
   die delta. Die lotusplant is die tipiese plant van die Neder-Nyl,
   terwyl die Bo-Nyl vir sy papirus bekend staan, alhoewel dit nou al hoe
   meer skaars geword het. Die Nyldelta was in die antieke tydperk een van
   die sentrums van die papirusbedryf.

   Duisende watervoëls het hulle winterkwartiere in die delta.

[wysig] Klimaat

   Die Nyldelta het 'n Mediterreense klimaat, wat deur baie swak reënval
   gekenmerk word - die gemiddelde is 100 tot 200 millimeter per jaar
   (veral wintereën). Die somers is baie warm en bedompig, met gemiddelde
   temperature van 30 °C in Julie en Augustus, terwyl die uiterstes sowat
   48 °C kan wees. Wintertemperature daal tot tussen 5 en 10 °C.

[wysig] Argeologie

   Die bouvalle van Tanis
   Die bouvalle van Tanis
   Die moderne Alexandrië, soos gesien vanuit Quitbay se sitadel
   Die moderne Alexandrië, soos gesien vanuit Quitbay se sitadel

   Die Nyldelta is 'n belangrike argeologiese terrein, alhoewel hier nog
   min opgrawings gedoen is. Tans konsentreer die argeologiese navorsing
   veral op die antieke stad Tanis in die noordoostelike deel van die
   Nyldelta (wat in die Bybel ook Soan genoem word - sien Numeri 13:20).
   Die bloeityd van Tanis strek van die 21ste dinastie, toe dit as die
   Noord-Egiptiese hoofstad dien, tot in die Romeinse tyd. Van die
   pragtige geboue het net ruïnes oorgebly, tog kan 'n mens hier nog
   steeds die strukture van 'n groot tempelterrein en 'n Egiptiese
   nekropolis bewonder.

   Daar is eweneens min oorblyfsels van die antieke Alexandrië, een van
   die grootste metropole in die Hellenistiese wêreld en die Romeinse Ryk,
   aangesien groot dele van die koninklike en burgerlike stadswyke deur
   aardbewings verwoes is en in die see versink het. Daarnaas het ook die
   vinnige groei van die stad daartoe gelei dat min van die historiese
   geboue bewaar gebly het. Tans konsentreer die opgrawings hier op die
   gebied van Kom al Dikka, met die antieke teater en die ruïnes van die
   Romeinse badhuis as die belangrikste besienswaardighede.

   Terwyl die grootste deel van die antieke stad benede die moderne
   Alexandrië lê, wat argeologiese navorsing uiters moeilik maak, wek die
   paleis uit die Griekse tydperk, wat in die Middellandse See versink
   het, die belangstelling van onder meer Franse maritieme argeoloë.

   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Deltas • Egipte

