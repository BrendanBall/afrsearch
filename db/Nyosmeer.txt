Nyosmeer


   Nyosmeer is 'n meer in Kameroen, Wes-Afrika. Die meer is gevorm binne
   'n ou vulkaniese krater in die Oku-vulkaangebied. Dit is bekend vir die
   Nyosmeertragedie, waar in 1986 groot hoeveelhede koolstofdioksied, wat
   opgelos was in die meer se water, skielik vrysgestel is en tot 1800
   mense in die omliggende dorpies dood versmoor het.

   Inhoud

        * 1 Geologiese geskiedenis
        * 2 Gasversadiging
        * 3 Die Nyosmeertragedie
        * 4 Sien ook
        * 5 Verwysings
        * 6 Eksterne skakels

[wysig] Geologiese geskiedenis

   Nyosmeer vul 'n sirkelvormige krater, gevorm toe 'n lavastroom in
   kontak gekom het met grondwater wat 'n ontploffing veroorsaak het. Dit
   word vermoed dat die krater ongeveer 400 jaar gelede gevorm het. Dit is
   ongeveer 1800 m wyd en 208 m diep. Die omgewing is reeds miljoene jare
   aktief, sedert die kontinente Suid-Amerika en Afrika afgebreek het
   ongeveer 110 miljoen jaar gelede. Wes-Afrika self ondervind ook
   slenkdalvorming, maar tot 'n mindere mate. Die slenkdal staan bekend as
   die Mbéréslenkdal en magma kom tot die oppervlak by verskeie plekke
   langs hierdie breuklyn wat deur Kamaroen, sowel as dele van Nigerië en
   Tsjaad strek.

[wysig] Gasversadiging

   Nyosmeer is een van slegs drie mere wêreldwyd, bekend daarvoor dat die
   water oorversadig word met koolstofdioksiedgas. Die ander is
   Monounmeer, ook in Kamaroen ongeveer 100 km van Nyosmeer en Kivumeer in
   Rwanda. Die magmakamer onder die gebied is ryk aan koolstofdioksied,
   wat met verloop van tyd deur die bodem van die meer sypel. Die gas los
   dan op in die water. Die word beraam dat 90 miljoen kilogram CO[2] per
   jaar oplos in die Nyosmeer.

   Nyosmeer vorm temperatuurlae, met warm, minder digte water op die
   oppervlak en koue, meer digte water op groter dieptes. Die
   koolstofdioksied word geleidelik in groot hoeveelhede in die kouer
   water geabsorbeer. Hierdie lae is normaalweg stabiel, maar met verloop
   van tyd word die water oorversadig. In hierdie geval kan gebeurtenisse
   soos 'n aardbewing of vulkaniese uitbarsting veroorsaak dat die laë
   onstabiel raak en omkeer. Wanneer dit gebeur, verminder die druk op die
   oorversadigde water en water se vermoë om die koolstofdioksied te
   absorbeer verminder verder. Dit lei daartoe dat groot hoeveelhede van
   die koolstofdioksied vrygelaat word in die atmosfeer.

   Onlangse ondersoeke dui aan dat die CO[2] in die meer tans so vinnig
   toeneem, dat sulke omkerings elke 10-30 jaar kan voorkom. Teneinde
   toekomstige rampe te voorkom, is 'n pyp in 2001 geinstalleer wat strek
   vanaf 'n vlot op die watervlak tot in die dieper laë van die meer, om
   die koolstofdioksied kans te gee om te ontsnap voordat dit kritiese
   vlakke bereik.

[wysig] Die Nyosmeertragedie

   Die Nyosmeertragedie is 'n natuurramp wat plaasgevind het op 21
   Augustus 1986. Die meer het 'n wolk koolstofdioksiedgas vrygelaat. Meer
   as 1700 mense, in 'n radius van 20 km, het versmoor as gevolg van
   hierdie gas.

   Geoloë vermoed dat 'n modderstorting vanaf die styl hellings van die
   meer die ramp veroorsaak het. Dit is ook moontlik dat dit as gevolg van
   'n ligte vulkaniese uitbarsting of dalk koue reënwater wat in die meer
   in gevloei het, veroorsaak kon wees. In iedergeval, die gebeurtenis het
   veroorsaak dat die warm boonste water laag en koue oorversadigde
   onderste water laë meng. Dit het die druk op die oorversadigde water
   aansienlik verminder en het veroorsaak dat die koolstofdioksied ontsnap
   vanuit die water.

   Volgens skattings is tot 'n kubieke kilometer gas so vrygestel.
   Aangesien CO[2] digter is as die atmosfeer het die gas onder, in
   holtes, versamel en eindelik in die omringende valleie af gevloei. Die
   gas self is onsigbaar en reukloos, maar verplaas die atmosfeer en dus
   ook die suurstof, nodig vir mense en diere om asem te haal. As gevolg
   hiervan het enige persoon of dier, vasgevang in die gas, versmoor as
   gevolg van 'n tekort aan suurstof. Dit word beraam dat die
   koolstofdioksiedlaag meer as tien meter diep bo die grondoppervlak
   gevloei het tydens die ramp.

   Die normale blou water van die Nyosmeer het ook rooi geword net na die
   ramp, as gevolg van die ysterryke water wat na bo gedryf is en wat kort
   daarna geoksideer is deur die normale atmosfeer. Die vlak van die meer
   het met ongeveer 'n meter gesak as gevolg van al die gas wat vrygelaat
   is.

[wysig] Sien ook

     * Henry se Wet
     * Raoult se Wet.

[wysig] Verwysings

     * Cotel A (1999), A trigger mechanism for the Lake Nyos disaster,
       American Physical Society, Division of Fluid Dynamics Meeting,
       November 21-23, 1999
     * Sano Y., Kusakabe M., Hirabayashi J. et al (1990), Helium and
       carbon fluxes in Lake Nyos, Cameroon: constraint on next gas burst,
       Earth and Planetary Science Letters, v. 99, p. 303-314
     * Sano Y., Wakita H., Ohsumi T., Kusakabe M. (1987), Helium isotope
       evidence for magmatic gases in Lake Nyos, Cameroon, Geophysical
       Research Letters, v. 14, p. 1039-1041

[wysig] Eksterne skakels

     * http://perso.wanadoo.fr/mhalb/nyos/
     * http://www.biology.lsa.umich.edu/~gwk/research/nyos.html
     * BBC Nuus On This Day artikel
     * BBC nuus artikel oor die Nyosmeertragedie
     * BBC Horizon episode Killer lakes
     * Wêreld Vulkaniese inligting
     * USGS-inligting

   Kategorie: Mere

