Nywerheidsontwerp


   Nywerheidsontwerp is 'n toegepaste kunsvorm waar estetika en
   bruikbaarheid van produkte verbeter word vir bemarkings- en
   vervaardigingsdoeleindes. Die rol van die Nywerheidsontwerper is om
   oplossings te vind en uit te voer vir ontwerpprobleme wat verband hou
   met ingenieurswese, bemarking, handelsmerkontwikkeling en verkope.

   Inhoud

        * 1 Definisie van nywerheidsontwerp
        * 2 Ontwerpsproses
        * 3 Regte op Nywerheidsontwerpe
        * 4 Verwysings en bronne

[wysig] Definisie van nywerheidsontwerp

   In die algemeen kan gesê word dat Nywerheidsontwerp 'n samesmelting van
   meganiese ingenieurswese en kuns is. Hulle bestudeer die verband tussen
   die produk en die gebruiker daarvan. Hulle ontwerp nie die ratte of
   motors wat masjiene laat draai nie of die stroombane wat hulle beheer
   nie. Hulle werk gewoonlik saam met ingenieurs en bemarkers om die
   gebruiker se behoeftes en begeertes te identifiseer en te vervul.

   Alvorens die Nywerheidsontwerpsvereniging van Amerika is
   Nywerheidsontwerp die professionele dienste waar konsepte en
   spesifikasies geskep en ontwikkel word wat die funksie, waarde en
   voorkoms van produkte en stelsels tot voordeel van beide die gebruiker
   en vervaardiger optimeer.

[wysig] Ontwerpsproses

   Alhoewel die ontwerpsproses as 'n kreatiewe proses beskou word, verg
   dit ook vele analitiese vermoëns. Baie ontwerpsmetodologieë is
   ontwikkel om die kreatiewe proses te ondersteun. Sommige prosesse wat
   dikwels gebruik word is gebruikersnavorsing, sketse, vergelykende
   produknavorsing, maak van modelle, prototipering en toetsing.
   Nywerheidsontwerpers maak ook dikwels gebruik van rekenaargesteunde
   ontwerp en veral 3D-programmatuur soos 3D CAiD, Alias Studio Tools,
   Solid Edge, 3D Studio Max, Pro/Engineer, SensAble Freeform(R) Modeling
   Plus(tm) System, Rhinoceros, solidThinking en SolidWorks om konsepte te
   ontwikkel tot en met die vervaardigingsfase. Produkeienskappe wat deur
   die nywerheidsontwerper gespesifiseer word mag die vorm van die
   voorwerp, die plasing van besonderhede ten opsigte van mekaar, kleure,
   teksture, klanke en oorwegings wat verband hou met die gebruik van die
   produk (ergonomika) insluit.

   Verder kan die nywerheidsontwerper ook ander aspekte rakende die
   produksieproses spesifiseer soos materiaalkeuse en die manier waarop
   die produk aan die verbruiker by die verkoopspunt aangebied word. Die
   gebruik van nywerheidsontwerpers in 'n produkontwikkelingsproses kan
   lei tot verhoogde waarde deur die beter bruikbaarheid, laer
   produksiekoste en aantrekliker produkte. Baie klassieke
   nywerheidsontwerpe word as kunswerke in eie reg beskou net dieselfde
   mate as wat hulle as ingenieursprestasies beskou word: die iPod, Coke
   bottels en die VW Kewer is voorbeelde van sodanige produkte wat dikwels
   in die opsig aangehaal word.

   Nywerheidsontwerp fokus grootliks op tegniese konsepte, produkte en
   prosesse. Buiten die oorweging van estetika, bruikbaarheid en
   ergonomika behels dit ook die ingenieursontwerp van voorwerpe,
   nutswaarde asook gebruiksgemak, markplasing en ander oorwegings soos
   verleiding, sielkunde, begeerte en die gebruiker se gehegtheid aan die
   voorwerp. Hierdie waardes en verwante oorwegings waarop
   nywerheidsontwerp gegrond is kan wissel tussen verskillende leerskole
   en tussen praktisyns onderling.

   Produkontwerp en nywerheidsontwerp oorvleuel in die velde van
   gebruikerskoppelvlakontwerp, inligtingsontwerp en interaksie-ontwerp.
   Verskeie skole van nywerheidsontwerp en/of produkontwerp spesialiseer
   in een van hierdie aspekte en wissel van suiwer kunskolleges
   (produkstilering) tot gemengde programme met ingenieurswese en ontwerp
   en sluit soms verwante dissiplines in soos uitstallingsontwerp en
   binnenshuise versiering.

   'n Begrip wat ook soms gebruik word om 'n
   produkontwerper/nywerheidsontwerper met tegniese vaardighede te beskryf
   is dié van nywerheidsontwerpsingenieur. Die ontwerper van die Cyclone
   stofsuier, James Dyson kan byvoorbeeld as iemand beskryf wat in hierdie
   kategorie val.

[wysig] Regte op Nywerheidsontwerpe

   Die regte op nywerheidsontwerpe is intellektuele eiendomsregte wat die
   visuele ontwerp van voorwerpe wat nie suiwer nutswaarde het nie,
   beskerm. Nywerheidsontwerp bestaan uit die skep van 'n vorm,
   konfigurasie of samestelling van patroon of kleur of 'n kombinasie
   daarvan in driedimensionele vorm met 'n estetiese waarde. 'n
   Nywerheidsontwerp kan 'n twee- of driedimensionele patroon wees wat
   gebruik word om 'n produk, gebruiksware vir nywerhede of handwerk wees.
   Daar bestaan 'n prosedure waarop sodanige ontwerpe geregistreer kan
   word onder die voorwaardes van die Den Haag Ooreenkoms met betrekking
   tot Internasionale Databank van Nywerheidsontwerpe en word deur WIPO
   geadministreer. 'n Aansoeker kan 'n enkele internasionale aansoek by
   WIPO indien of by die nasionale kantoor in die land wat die verdrag
   onderteken het.

[wysig] Verwysings en bronne

   Definisie van ontwerp - by die Internasionale Raad van
   Nywerheidsontwerpsverenigings se webwerf.
   Kategorieë: Ekonomie • Kultuur • Kuns • Argitektuur • Regte

