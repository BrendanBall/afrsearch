Objekgeoriënteerde programmering


   Objekgeoriënteerde programmering (OOP) is 'n paradigma of
   verwysingsraamwerk in rekenaarwetenskap waarvolgens sagtewarekomponente
   as 'n stel voorwerpe (objekte) gemodelleer word wat interaktief
   (reageer met mekaar) is. Dit word gewoonlik geïmplementeer deur gebruik
   te maak van 'n objekgeoriënteerde programmeringstaal.

   Voor OOP-tale ontwikkel is, was meeste programmeringstale prosedureel
   (bv. die taal C). In prosedurele tale lê die klem op aksies (funksies)
   wat take kan verrig deur data te verwerk. Data en aksie is apart.
   Hierdie benadering bemoeilik die ontwikkeling van sagteware omdat daar
   nie oor entiteite wat met mekaar kan reageer gedink kan word nie, maar
   eerder in terme van data en die aksies wat hierop uitgevoer kan word.
   Hierteenoor voer OOP aan dat die data en funksies deel van dieselfde
   eenheid of objek moet wees.

   Sleutelbegrippe in objek-oriëntasie:

          Abstraksie (Abstraction)
          Oorerwing (Inheritance)
          Enkapsulasie (Encapsulation)
          Polimorfisme (Polymorphism)

   Die eerste OOP-taal is in 1966 deur Ole-Johan Dahl en Kristen Nygaard
   van die Norwegian Computing Center geskep. Simula is hoofsaaklik
   gebruik om rekenaarsimulasies te skep, bv. hoe aansteeklike siektes oor
   'n gebied versprei of hoe lugverkeer 'n blokkade oor 'n lughawe mag
   skep. In 1972 het Alan Kay van die Xerox Palo Alto
   Navorsingslaboratorium SmallTalk geskep. Hy het later bekendheid
   verwerf vir die skepping van die voorloper van die alombekende Windows.
   C++ is deur Bjarne Stroustrup van AT&T-laboratoriums in Kalifornië, VSA
   geskep. Hy het gevoel dat C reeds baie voordele inhou en het dit
   uitgebrei.
   Kategorie: Rekenaarwetenskap

