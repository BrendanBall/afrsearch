Occident


   Occident was in die tydperk tussen 1964 en 1968 'n verregse politieke
   beweging in Frankryk, wat dikwels ook as fascisties beskryf is. 'n
   Aantal lede van die groep het later bekende lede van regse politieke
   hoofstroompartye geword en selfs ampte as ministers beklee.

   Die groep, wat in 1964 deur Pierre Sidos gestig is, het hoofsaaklik
   studente as lede gewerf. Occident was uitgesproke anti-kommunisties,
   maar het tegelykertyd ook die regering van president Charles de Gaulle
   skerp aangeval en nou saamgewerk met die pieds-noirs, die Franse
   setlaars in Algerië. Die pieds-noirs het de Gaulle daarvan beskuldig
   dat hy hulle belange uitverkoop het.

   Ná 'n aantal gewelddadige konfrontasies in Mei 1968, die maand,
   waartydens die politieke onluste in Frankryk 'n hoogtepunt bereik het,
   is Occident deur die owerhede onwettig verklaar en ontbind. Baie van
   Occident se lede het by nuwe verregse groeperings soos Groupe Union
   Droit aangesluit.

   Occident en die groeperings, wat hom opgevolg het, maak almal gebruik
   van 'n Keltiese kruis as hulle simbool.
   Kategorie: Frankryk

