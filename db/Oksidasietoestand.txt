Oksidasietoestand


   In Chemie is die Oksidasietoestand 'n aanduiding van die graad van
   oksidasie van 'n atoom in 'n chemiese verbinding. Die formele
   oksidasietoestand is die hipotetiese lading wat 'n atoom sou gehad het
   as al die verbindings tot andersoortige elemente 'n 100% ionies van
   aard was. Volgens konvensie word oksidasietoestand aangedui met
   Arabiese syfers en kan dit positief, negatief of nul wees.

   Die proses waartydens die oksidasietoestand van 'n atoom toeneem word
   oksidasie genoem; 'n afname in oksidasietoestand word reduksie genoem.
   Sulke reaksies behels die oordrag van elektrone, 'n netto toename aan
   elektrone is 'n reduksie en 'n netto afname is 'n oksidasie.

   Die definisie van oksidasietoestand deur IUPAC is as volg:

     "Oksidasietoestand :'n Mate van die graad van oksidasie van 'n atoom
     in 'n stof. Dit word gedefinieer as die denkbeeldige lading wat 'n
     atoom sou hê as elektrone getel word volgens 'n ooreengekome stel
     reëls: (1) die oksidasietoestand van 'n vrye element (onverbonde
     element) is nul; (2) vir 'n eenvoudige (monatomiese) ioon, is die
     oksidasietoestand gelyk aan die netto lading op die ioon; (3)
     waterstof het 'n oksidasietoestand van 1 en suurstof het 'n
     oksidasietoestand van -2 wanneer hulle in die meeste verbindings
     teenwoordig is. (Uitsonderings hierop is dat waterstof 'n
     oksidasietoestand van -1 in hidriede van aktiewe metale het, bv.
     LiH, en suurstof het 'n oksidasietoestand van -1 in peroksiede, bv.
     H[2]O[2]; (4) die algebraïse som van oksidasietoestande van alle
     atome in 'n neutrale molekuul moet nul wees, terwyl die algebraïse
     som van oksidasietoestande van die atome waaruit 'n ioon bestaan
     gelyk moet wees aan die lading van daardie ioon. Byvoorbeeld, die
     oksidasietoestand van swael in H[2]S, S[8] (elementêre swael),
     SO[2], SO[3], en H[2]SO[4] is respektiewelik: -2, 0, +4, +6 en +6.
     Hoe hoër die oksidasietoestand van 'n gegewe atoom is, hoe groter is
     sy graad van oksidasie; hoe laer die oksidasietoestand is, hoe
     groter is die graad van reduksie."

[wysig] Berekening van Oksidasietoestand

   Daar is twee maniere waarop die oksidasietoestand van 'n atoom in 'n
   verbinding bereken word. Die eerste metode word gebruik vir molekule
   wat 'n Lewis-struktuur het, wat dikwels die geval is by organiese
   molekule, terwyl die tweede een gebruik word vir eenvoudige verbindings
   (molekulêr aldan nie) en vereis nie 'n Lewis-struktuur nie.

   Daar moet onthou word dat die oksidasietoestand van 'n atoom nie die
   "ware" lading op daardie atoom verteenwoordig nie: dit is veral waar by
   hoë oksidasietoestande, waar die ionisasie-energie wat vereis word om
   'n positiewe ioon met meer as 'n enkele positiewe lading baie groter is
   as die energie beskikbaar in chemiese reaksies. Die toekenning van
   elektrone tussen atome wanneer 'n oksidasietoestand bereken word is
   suiwer konvensie. Dit bly egter 'n nuttige hulpmiddel om chemiese
   reaksies te verstaan.

[wysig] Vanaf 'n Lewis-struktuur

   Wanneer die Lewis-struktuur van 'n molekule beskikbaar is, kan die
   oksidasietoestand ondubbelsinnig toegeken word deur die verskil te
   bereken tussen die aantal valenselektrone wat 'n neutrale atoom van
   daardie element sou hê en die aantal elektrone wat "behoort" aan sy
   Lewis-struktuur. Vir berekeningsdoeleindes behoort elektrone in 'n
   verbinding tussen atome van verskillende elemente aan die mees
   elektronegatiewe atoom; elektrone in 'n verbinding tussen atome van
   dieselfde element word gelykop verdeel en elektrone in 'n alleenpaar
   behoort slegs aan die atoom met die alleenpaar.

   Beskou asynsuur as voorbeeld:

   Die koolstofatoom van die metielgroep het 6 valenselektrone van sy
   verbindings met die waterstofatome omdat die koolstof meer
   elektronegatief is as waterstof. Verder kry dit 1 elektron by van sy
   verbinding met die ander koolstof atoom omdat die elektronpaar in die
   C-C verbinding gelykop verdeel word, wat 'n totaal van 7 elektrone gee.
   'n Neutrale koolstofatoom sal 4 valenselektrone hê omdat koolstof in
   groep 14 van die periokdieke tabel lê. Die verskil, 4 - 7 = -3 is die
   oksidasietoestand van die koolstofatoom. Dit wil sê as die aanname
   gemaak word dat al die verbindings 100% ionies is (wat hulle
   inderwaarheid nie is nie), die koolstof kan beskryf word as C^3-.

   Deur dieselfde reëls toe te pas op die karboksielsuur se koolstofatoom
   toe te pas vind ons dat die oksidasietoestand van die atoom +3 is (Dié
   koolstofatoom kry slegs een elektron vanaf die C-C verbinding; die
   suurstofatome kry al die ander elektrone omdat suurstof meer
   elektronegatief is as koolstof). Die suurstofatome het beide 'n
   oksidasietoestand van -2; hulle kry elk 8 elektrone (4 vanaf die
   alleenpare en 4 vanaf die verbindings), terwyl 'n neutrale
   suurstofatoom 6 sou hê. Die waterstofatome het almal 'n
   oksidasietoestand van +1 omdat hulle almal hulle elektron aan die meer
   elektronegatiewe atome afstaan waaraan hulle verbind is.

   Oksidasietoestande is 'n nuttige hulpmiddel om chemiese vergelykings
   van redoksreaksies te balanseer, omdat die veranderinge in die
   geoksideerde atome gebalanseer moet word met die veranderinge in die
   gereduseerde atome. Die reaksie van asetaldehied met Tollen se reagens
   om asynsuur te vorm (hierbenede getoon) verander die karbonielgroep se
   koolstofatoom se oksidasietoestand van +1 tot +3 (oksidasie). Hierdie
   oksidasie word gebalanseer deur die reduksie van twee ekwivalente
   silweratome vanaf Ag^+ tot Ag^o.

          Verandering in oksidasietoestand in die Tollens reaksie

[wysig] Sonder 'n Lewis-struktuur

   Die algebraïse som van oksidasietoestande van alle atome in 'n neutrale
   molekuul moet nul wees, terwyl die algebraïse som van
   oksidasietoestande van die atome in 'n ioon gelyk moet wees aan die
   lading van die ioon. Hierdie reël tesame met die feit dat baie elemente
   bykans altyd dieselfde oksidasietoestand het, maak dit vir 'n mens
   moontlik om oksidasietoestande in eenvoudige verbindings te bereken. 'n
   Paar tipiese reëls wat gebruik word om oksidasietoestande vir
   eenvoudige verbindings toe te ken is as volg:
     * Fluoor het 'n oksidasietoestand van −1 in al sy verbindings
       aangesien dit die hoogste elektronegatiwiteit het van alle
       reaktiewe elemente.
     * Waterstof het 'n oksidasietoestand van +1 behalwe wanneer dit met
       meer elektropositiewe elemente soos natrium, aluminium en boor
       verbind is soos in die geval van NaH, NaBH[4] en LiAlH[4]
     * Suurstof het 'n oksidasietoestand van −2 buiten waar dit 'n −1 in
       peroksiede, −1/2 in superoksiede en 'n +2 in suurstofdifluoried,
       OF[2] en 'n +1 in O[2]F[2] het.
     * Alkaliemetale het 'n oksidasietoestand van +1 in byna al hul
       verbindings (uitsondering, sien alkaliede).
     * Alkalie-aardmetale het 'n oksidasietoestand van +2 in byna al hul
       verbindings.
     * Halogene het 'n oksidasietoestand van −1 buiten waar hulle aan
       suurstof of 'n ander halogeen verbind is.

   Kategorieë: Chemie • Fisika

