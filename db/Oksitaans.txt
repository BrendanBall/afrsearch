Oksitaans


   Die Oksitaanse taalgebied
   Die Oksitaanse taalgebied

   Oksitaans (AmE: /ˈɑksəˌtæns/), Lenga d'òc of Langue d'oc (Oksitaans:
   occitan, lenga d'òc) is 'n Romaanse taal wat in Oksitanië, dit wil sê,
   Suidelike Frankryk, Monaco, en sommige valleie in Italië en Spanje
   gepraat word. In taalkundige opsig word Frankryk volgens die
   verskillende vorme van die woord "ja" in twee groot taalgebiede
   verdeel: Die noorde wat die woord oui vir "ja" gebruik is die gebied
   van die langue d'oïl ("die oïl-taal"), in die suide word die langue
   d'oc gepraat (oïl en oc beteken albei "ja").

   Oksitaans word as die groot sustertaal van Frans beskou, en sy ou
   taalgebied in die suide beslaan 'n derde van die huidige Frankryk. Die
   presiese taal sprekers is nie bekend nie; na ramings is daar 700 000
   mense wat dit nog steeds as 'n omgangstaal gebruik en moontlik twaalf
   miljoen potensiële sprekers, wat 'n passiewe kennis van die taal het of
   deur middel van onderwys hulle basiese kennis van Oksitaans sou kon
   verbeter om dit as 'n verkeerstaal te gebruik.

   Oksitanië (Oksitaans: Occitània) is die gedeelte van Suid-Frankryk waar
   die Oksitaanse taal, die langue d'oc of Occitan, uit die
   Gallies-Romeinse variant van die Vulgêrlatyn ontwikkel het. Die naam
   "Oksitanië" word vanaf die laat 13de eeu gebruik. Sowat 15 miljoen
   mense - 'n kwart van die Franse bevolking - leef in die gebied, en twee
   derdes van hulle het min of meer kennis van die Oksitaanse taal. Daar
   word geraam dat meer as twee miljoen mense - veral op die platteland -
   Oksitaans as omgangstaal (kan) praat, ofskoon die laaste
   moedertaalsprekers, wat geen kennis van Frans (die amptelike taal)
   gehad het nie, al in die dertigerjare van die twintigste eeu oorlede
   is. Omdat die gebruik van Frans ook op skool afgedwing is, glo baie ou
   mense nog steeds dat Oksitaans niks meer as 'n verbasterde plaaslike
   variant van die Franse taal is nie.

   Dit is egter duidelik dat die Oksitaanse taal 'n selfstandige lid van
   die Romaanse groep van tale is, alhoewel daar 'n groot aantal
   uiteenlopende dialekte bestaan. Die twee grootste groepe is die
   dialekte van die Limousin en Auvergne in die noorde en Gascogne en
   Languedoc ('n gebied wat ook die naam van die taal dra) in die suide.

   Inhoud

        * 1 Die vroeë geskiedenis
        * 2 Die bloeitydperk in die Middeleeue
        * 3 Die kruistog teen die Kathare
        * 4 Dialekte
        * 5 Amptelike status
        * 6 Moderne digters
        * 7 Vergelyking met ander Romaanse tale
        * 8 Eksterne skakels
        * 9 Verwysings

[wysig] Die vroeë geskiedenis

   Die eerste Oksitaanse woorde in Latynse geskrifte verskyn in die
   tydperk tussen 700 en 800. Die eerste bekende teks, wat volledig in
   Oksitaans geskryf is, dateer uit die jaar 1002.

   Tussen 1229 en 1232 verower Jaume I "El Conqueridor" ("Die Veroweraar")
   die eiland Mallorca en Valence van die Almohadiese Moslem-heersers.
   Katalaans, wat in hierdie tydperk nog grootliks ooreenkom met die
   Middeleeuse Oksitaans, vervang Arabies as amptelike taal.

[wysig] Die bloeitydperk in die Middeleeue

   Die taal en letterkunde van Oksitanië speel 'n belangrike rol in die
   Middeleeuse geskiedenis van Wes-Europa. Die geskiedenis van die
   Oksitaanse letterkunde begin met die digter Willem IX van Akwitanië
   (1071-1127). Oksitaans, die taal van die troubadours, is die taal
   waarin die groot ridderlike liefdesverhale vir die eerste keer in die
   Europese literatuurgeskiedenis voorkom. Die sage van Tristaan en Isolde
   is vanuit Oksitanië dwarsoor die vasteland versprei. Vroueverering en
   'n kosmopolitiese kultuur word versterk onder die invloed van die
   Kathare, 'n gnostiese beweging wat 'n eie soort christendom ontwikkel
   het. Die Oksitaanse kultuur van vryheid en verdraagsaamheid het van die
   gebied die vooruitstrewendste en welvarendste in Europa gemaak, en sy
   boodskap het vinnig versprei en feitlik alle Europese howe beïnvloed.

[wysig] Die kruistog teen die Kathare

   In die grusame kruistogte van 1209 tot 1244 is duisende mense vermoor
   en die bloeiendste kultuur in Europa vernietig. Die Kathare wat nie die
   goddelikheid van Jesus Christus wou aanvaar nie en die aardse god van
   die Hebreeuse Skrifte verwerp het is deur "Christelike" Noord-Franse
   leërs en met goedkeuring van die Vatikaan uitgeroei. Die kruistogte
   word onder die grootste gruweldade van die geskiedenis gereken, en die
   Oksitaniërs, wat die Noord-Franse eintlik steeds as buitelanders beskou
   het, bly in die volgende eeue argwanend teenoor die Paryse regering.
   Die Franse Rewolusie van 1789 word in die gebied ewe sterk ondersteun
   soos die gedagtes van die antiklerikalisme en radikale sosialisme.
   Vandag is daar weer 'n klein maar groeiende beweging wat die
   nagedagtenis en erfenis van die Kathare in die plaaslike publiek
   bevorder.

   Sedert die kruistogte probeer die bevolking hulle identiteit min of
   meer deur die gebruik van die eie taal te bewaar, en ook die naam
   Oksitanië vir die gebied word in die dertiende eeu ingevoer. Met die
   edik van Villers-Cotterêts word Oksitaans in 1539 ten gunste van die
   Noord-Franse taal afgeskaal, en talle skrywers van die Oksitaanstalige
   gebied soos Michel Eyquem de la Montaigne en Charles baron de
   Montesquieu begin ook na die taal van die Île de France oorskakel.
   Terwyl die owerhede en die geleerdes die taal eerder as 'n patois of
   streektaal beskou word die Oksitaanse taal deur die landelike bevolking
   steeds gebesig en wek weer belangstelling in die Romantiese stromings
   van die 19de eeu.

[wysig] Dialekte

   Geografiese verspreiding van die Oksitaanse dialekgroepe
   Geografiese verspreiding van die Oksitaanse dialekgroepe

   Die hoofsaaklike taalvariëteite of dialekgroepe van die Oksitaanse taal
   is
     * Noord-Oksitaans (Nord-Occità) met Limousiens (in die Limousin),
       Auvrgnaties (in die Auvergne) en alpine dialekte in die suidelike
       deel van die Franse Alpe,
     * Suid-Oksitaans (Occità Meridional) met Languedokies (in die
       Languedoc), Provensaals (in die Provence) en Nissart in die
       omgewing van Nice (waarby Nissart dikwels ook by Provensaals
       gereken word) en
     * Gascognies (Gascó) (in die Gascogne) met onder meer Aranees in die
       Spaanse Val d'Aran (Aranvallei). Weens sy talle afwykende
       taalkundige besonderhede word Gascognies soms ook as 'n eie taal
       beskou.

   'n Aantal romaniste beweer dat 'n nou verwantskap sou bestaan tussen
   Oksitaans en die Katalaanse taal, waarby die meeste verskille wat tans
   bestaan onder die invloed van die oorheersende Franse en Spaanse taal
   ontstaan het. Die spelling van Oksitaans neem gewoonlik Frans as sy
   voorbeeld, terwyl Spaanse skryfwyses na Katalaans oorgedra is.

[wysig] Amptelike status

   Die Oksitaanse taal word aan die begin van die 21ste eeu nog steeds nie
   as ampstaal gebruik nie, maar die Franse televisiekanaal France 3 bied
   gereëld nuusberigte in Oksitaans aan. Suid-Franse kinders kan die
   Oksitaanse taal in besondere kleuterskole, die sogenaamde calandretas,
   aanleer.

[wysig] Moderne digters

   Dit was veral die werk van die digter Frédéric Mistral (1830-1914) wat
   aan die beginpunt van die nuwe bloeitydperk van die Oksitaanse taal
   staan. Saam met ander jong skrywers stig hy op 25 Mei 1854 die
   kultureel-politieke beweging Félibrige wat probeer om op die grondslag
   van die Provensaalse dialek 'n nuwe standardtaal te skep wat ook vir
   literêre doeleindes geskik is. Met voorlopers soos Abbé Joseph Roux wat
   die spelling standardiseer, Prosper Estieu en Antonin Perbosc word
   Mistral die belangrikste Oksitaanse digter. Vir die gedig Mirèio wat hy
   reeds in 1851 geskryf het ontvang Mistral in die jaar 1904 die
   Nobelprys vir Letterkunde.

   Max Rouquette (Oksitaans: Max Roqueta) is 'n ander groot
   Oksitaans-Provensaalse digter van die 20ste eeu. Sy werk omvat talle
   romans, kortverhale, gedigte en toneelstukke, wat hy steeds ook self na
   Frans vertaal. Max Rouquette sterf in Junie 2005 op 96-jarige leeftyd
   in Montpellier.

[wysig] Vergelyking met ander Romaanse tale

   Afrikaans Latyns Frans Italiaans Spaans Oksitaans (Sentraal-)Katalaans
   Portugees Roemeens
   sleutel clavis | Vierde naamval clavem clef chiave llave clau clau
   chave cheie
   nag nox | Vierde naamval noctem nuit notte noche nuèit nit noite noapte
   sing cantare chanter cantare cantar cantar cantar cantar cânta
   bok capra chèvre capra cabra cabra cabra cabra capra
   taal, tong lingua langue lingua lengua lenga llengua lingua limbă
   plein platea place piazza plaza plaça plaça praça piaţă
   brug pons | Vierde naamval pontem pont ponte puente pont pont ponte pod
   kerk ecclesia église chiesa iglesia glèisa església igreja biserică
   hospitaal hospitalis hôpital ospedale hospital espital hospital
   hospital spital
   kaas caseus | Vulgêrlatyns formaticum fromage formaggio queso formatge
   formatge queijo fromaĝo

[wysig] Eksterne skakels

     * Nuusberigte in Oksitaans vir Windows Mediaspeler
     * DICCIONARI GENERAL OCCITAN DE CANTALAUSA - 'n Eentalige Oksitaanse
       woordeboek

[wysig] Verwysings

     * Bec, Pierre: La Langue Occitane. Parys: Presses Universitaires de
       France 1994
     * Stephens, Meic: Linguistic Minorities in Western Europe. Llandysul:
       Gomer Press 1976

                                Italiese tale
            Italiese groep: Oskies | Umbries | Faliskies | Latyn
                                Romaanse tale
     Iberoromaans: Asturies | Galicies | Katalaans | Portugees | Spaans
   Galloromaans: Langues d'oil: Frans | Gallo | | Lorreins | | Normandies
       (Auregnais | Guernésiais | Jèrriais | Sercquiais) Pikardies |
                  Champenois | Wallonies | Anglo-Normandies
    Oksitaans: Aranees | Auvergnat | Gaskons | Languedokies | Limousin |
                                 Provensaals
                              Frankoprovensaals
                Retoromaans: Romansch | Ladinies | Friulaans
              Italoromaans: Dalmaties | Italiaans | Napolitaans
   Suid-Romaans: Korsikaans Sardies (Campidanies, Galluraans, Logudories,
                                 Sassaries)
   Balkanromaans: Aroemeens | Istro-Roemaans | Meglenoroemaans | Roemeens
                                  Romaanse
          Kunstale: Interlingua | Interlingue | Lingua Franca Nova

   Kategorieë: Tale van Frankryk • Galloromaanse tale

