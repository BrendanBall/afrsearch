Olga van Kiëf


                                                                      Olga
                                                     Grootprinses van Kiëf

                                               Vorstehuis          Rjoerik
                                                  Tydperk        945 - 963
                                                   Bynaam Olga die Heilige
                                               Voorganger             Igor
                                                 Opvolger       Swjatoslaf
                                                 Eggenoot             Igor
                                                  Kinders  O.a. Swjatoslaf
                                                          {{{Voetnotas}}}

   Olga van Kiëf
   Olga van Kiëf

   Olga (Russies: Ольга; Oudnoors: Helga), ook genoem Olga die Heilige
   (Pskof, 881? – Kiëf, 11 Julie 969), uit die Rjoerik-dinastie was van
   945 tot en met 963 regent van Kiëf-Roes. Volgens die Russiese Primêre
   Kronieke is sy in 879 gebore, maar dit sou beteken dat sy op 65-jarige
   leeftyd die lewe aan haar seun Swjatoslaf geskenk het.

   Olga trou volgens oorlewering in 903 met die toekomstige grootprins
   Igor van Kiëf. In 945 word Igor deur die Drewljanen-stam vermoor. Sy
   dood word gewreek met verskeie veldtogte. So word daar glo by Igor se
   grafheuwel 5 000 Drewljane vermoor en by ander geleenthede word
   verskeie lede van die stam lewend verbrand. Ook is hul hoofstad, die
   huidige Korosten, glo afgebrand.

   Ná Igor se dood word Olga regentes vir haar seun Swjatoslaf.

[wysig] Bekering

   Olga is die eerste heerser van Kiëf-Roes wat haar tot die Christendom
   bekeer. Omstreeks 955 word sy in Konstantinopel gedoop en kry die naam
   Helena, na keiserin Helena Lecapena. Die seremonies rondom haar doop
   word in besonderhede beskryf deur keiser Konstantyn VII in sy boek De
   cerimoniis aulae byzantinae. In 959 vra sy keiser Otto I om ’n biskop
   te benoem om die kerstening van Kiëf-Roes te bespoedig, maar omdat net
   die pous ’n biskop kan benoem, word nie aan haar versoek voldoen nie.

   In 1547 word sy deur die Russies-Ortodokse Kerk tot heilige verklaar
   vanweë haar pogings om die Christendom in haar ryk te versprei. Dit was
   egter haar kleinseun Wladimir wat eindelik die Christendom die
   amptelike godsdiens van die staat gemaak het.

[wysig] Toekennings

   Twee toekennings is ingestel wat na Olga genoem is. Albei is vir vroue
   wat ’n besonderse prestasie behaal het:
     * Rusland: Die Orde van die Heilige Apostoliese Prinses Olga
       (Russies: Орден Святой Равноапостольной Княгини Ольги)

          Die orde is in 1914 as militêre orde vir vroue ingestel deur
          tsaar Nikolaas II, maar het weens die Russiese Rewolusie in
          onbruik geraak. Dit is uitgereik aan vroue wat ’n besonderse
          diens gelewer het aan hul medemens in die staatsdiens. In 1988
          is die orde opnuut ingestel as kerklike toekenning.

     * Oekraïne: Die Orde van Prinses Olga (Oekraïens: Орден княгині
       Ольги)

          Die orde is op 15 Augustus 1997 ingestel deur die president van
          die Oekraïne, Leonid Koetsjma, en word toegeken vir besonderse
          verdienste op die gebied van bestuur, kultuur, wetenskap,
          nywerheid, die samelewing, liefdadigheid en ander openbare
          aktiwiteite.

[wysig] Verwysings

          Hierdie artikel is merendeels vertaal vanaf die Nederlandse
          Wikipedia-artikel [1]

   Kategorieë: Russiese grootprinse • Huis van Rjoerik

