Oliver Tambo


   Oliver Reginald Tambo (27 Oktober, 1917 - 24 April, 1993) was 'n
   anti-apartheid aktivis en stigterslid van die African National Congress
   Jeugliga (ANCYL). Hy is in die dorp Mbizana gebore, in Mpondoland in
   die Oos-Kaap, vyf jaar na die stigting van die African National
   Congress (ANC) waarvan hy in later jare 'n sentrale figuur sou wees.

   Hy het aan die Universiteit van Fort Hare studeer waar hy in 1941 'n
   B.Sc. graad voltooi het. Hier het hy studente in 'n protesoptog gelei
   en is gevolglik saam met, onder andere, Nelson Mandela van die
   universiteit geskors. Sodoende is hy verhoed om sy honneursgraad te
   voltooi en hy het teruggekeer na sy alma mater, St Peters College in
   Johannesburg, waar hy wetenskap- en wiskundeklasse aangebied het.

   In 1944, op aansporing van Mxolisi Majombozi, het Oliver Tambo saam met
   Nelson Mandela, Walter Sisulu en Anton Lembede die ANC Jeugliga gestig
   [1]. Tambo is aangestel as die organisasie se eerste nasionale
   sekretaris voor hy in 1948 president van die Transvaal ANCYL geword
   het. In 1949 betree hy die pos van nasionale vise-president.

   Na die Tweede Wêreldoorlog het die jeugliga 'n verandering in die
   anti-apartheidbeweging se taktiek van verset voorgestel. Hulle was
   ontevrede met die resultate van hierdie beweging en het met hul eie
   'Program van Aksie' vorendag gekom. Hiervolgens sou die ANC verander
   van 'n organisasie wat oneffektiewe petisies en demonstrasies hou na 'n
   beweging wat deur middel van passiewe verset en massa-aksies groot
   hoeveelhede mense betrokke maak by burgerlike onluste, stakings en
   boikotte.

   Na die aanvaarding van die Program van Aksie het Tambo die onderwys
   verlaat en Suid-Afrika se eerste swart regsfirma, 'Mandela and Tambo',
   saam met Nelson Mandela in 1953 gestig. Die firma het regsadvies teen
   lae of geen koste gebied aan Suid-Afrikaners wat andersins geen
   regsverteenwoordiging gehad het nie.

   In 1948 word Oliver Tambo verkies tot die ANC se nasionale uitvoerende
   komitee en in 1955, na die verbanning van Walter Sisulu op grond van
   die Wet op die Onderdrukking van Kommunisme, Wet 44 van 1950, as
   sekretaris-generaal van die ANC verkies. Hy is in 1958 as die beweging
   se adjunk-president aangestel en vanaf 1959 deur die Nasionale Party
   regering vir 'n periode van vyf jaar verban.

   Die ANC het Tambo oorsee gestuur om weerstand teen apartheid op te bou.
   Hy was betrokke by die stigting van die Suid-Afrikaanse Verenigde Front
   wat Suid-Afrika se uittrede uit die Gemenebes van Nasies in 1961 tot
   gevolg gehad het. Na die dood van Albert Luthuli het Tambo uitvoerende
   president van die ANC geword in 1967.

   In 1952 is hy herverkies as president van die ANC en het in 1991 na
   Suid-Afrika teruggekeer na 30 jaar in ballingskap. In dieselfde jaar is
   hy verkies as nasionale voorsitter.

   Hy het vir die eerste keer 'n beroerte gehad in 1989 en is op 24 April
   1993 aan nog 'n beroerte oorlede.

[wysig] Eksterne skakels

     * ANC Biografie

   Kategorieë: Suid-Afrikaanse anti-apartheidsaktiviste • Suid-Afrikaanse
   politici

