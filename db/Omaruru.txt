Omaruru


   Omaruru is 'n dorpie in Namibië, 70 km noord van Karibib en 220 km
   noordwes van Windhoek, geleë op die oewers van die boomryke en
   waterryke Omaruru-rivier, naby die romantiese, skouspelagtige
   Omaruru-koppie. Dit kom van Herero vir bitter dikmelk, na aanleiding
   van die koeie wat sekere struikplante wat daar groei, eet. Die geskatte
   bevolking in 2006 was 12 203.

   Inhoud

        * 1 Geskiedenis
        * 2 NG gemeente
        * 3 Besienswaardighede
        * 4 Bronnelys

[wysig] Geskiedenis

   Die dorp het ontwikkel uit 'n Rynse sendingstasie wat in 1864 daar
   gestig is. Die skool en kerk is in 1870 opgerig. Die Duitsers het 'n
   militêre pos in 1894 opgerig en invallers het die plaaslike fort in
   1904 tydens die Herero-oorlog beleër. Die garnisoen het gesukkel om die
   indertydse klein dorpie te verdedig en 123 Duitse burgerlikes en
   soldate het gesterf voor die beleg beëindig is. Nog onder die Duitse
   koloniale administrasie het die dorpie in Julie 1909 munisipale status
   verwerf. In latere jare is goud daar naby ontdek. 'n Groot romery, die
   eerste wat in Suidwes-Afrika geregistreer is, is in 1928 hier geopen.

[wysig] NG gemeente

   Die gemeente van die NG Kerk is op 1 Maart 1941 van die gemeente
   Otjiwarongo afgestig met Omaruru, Karibib, Usakos, Kalkfeld, Swakopmund
   en Walvisbaai as hoofsentrums. Uit die gemeente het deur die jare
   nagenoeg ses gemeentes ontstaan, maar die lidmaattal was nooit groot
   nie, omdat dit altyd, wat die blanke bevolking betref, 'n oorwegend
   Duitse gemeenskap was. By afstigting het die grense egter ongeveer 400
   km van noord na suid en van oos na wes gestrek.

[wysig] Besienswaardighede

   Die imposante Franke-toring is in 1907 opgerig en vernoem na kaptein
   Victor Franke om die oorlewing van die Duitse troepe tydens die
   Herero-beleg te gedenk. Daar is ook 'n groot swembad en woonwapark in
   'n boomryke omgewing.

[wysig] Bronnelys

     * Raper, P.E., Dictionary of South African Place Names, Lowry
       Publishers, Johannesburg, 1987.
     * Rosenthal, Eric (hoofred.), Ensiklopedie van Suidelike Afrika,
       Frederick Warne & Co. Ltd., Londen en New York, 1972.
     * Mayhew, Vic (red.), Illustrated Guide to Southern Africa, Reader's
       Digest, Kaapstad, 1980
     * Olivier, ds. P.L. (red.), Ons gemeentelike feesalbum, N.G.
       Kerk-uitgewers van S.A., Kaapstad, 1952.

   Kategorie: Dorpe in Namibië

