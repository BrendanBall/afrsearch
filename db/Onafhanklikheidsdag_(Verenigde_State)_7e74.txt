Onafhanklikheidsdag (Verenigde State)


   Vuurwerk oor die Washington-monument in Washington, DC
   Vuurwerk oor die Washington-monument in Washington, DC

   In die Verenigde State is die Onafhanklikheidsdag (Engels: Independence
   Day, dikwels ook Fourth of July, July Fourth of America Day genoem) 'n
   federale openbare vakansiedag ter herdenking van die aanvaarding van
   die Onafhanklikheidsverklaring van die Verenigde State op 4 Julie 1776,
   waarmee die land die koloniale bewind van Groot-Brittanje afgeskud het.

   Die Onafhankliheidsdag word gewoonlik met vuurwerke, parades, braaie,
   bier, pieknieks, bofbal-wedstryde en talryke ander private en openbare
   plegtighede geassosieer waarmee die geskiedenis, regering en tradisies
   van die Verenigde State gevier word. Vuurwerke word sedert die jaar
   1777 op 4 Julie afgevuur.

[wysig] Geskiedkundige feesvierings

     * In 1777 is dertien kanonne op 4 Julie in Bristol (deelstaat Rhode
       Island) afgevuur - die eerste keer soggens en 'n tweede keer teen
       sononder. Philadelphia het die eerste verjaarsdag van die
       onafhanklikheid net soos huidige Amerikaners met 'n amptelike dinee
       vir die Kontinentale Kongres, heildronke, 'n saluut van dertien
       kanonne, toesprake, gebede, musiek, parades en vuurwerk gevier.
       Skepe is met rooi, wit en blou vlagdoeke versier.
     * In 1778 het generaal George Washington 4 Julie met 'n dubbele
       rantsoen rum vir sy soldate en 'n artillerie-saluut gevier.
       Anderkant die Atlantiese Oseaan het die ambassadeurs John Adam en
       Benjamin Franklin as gashere van 'n dinee vir hulle Amerikaanse
       landgenote in die Franse hoofstad Parys opgetree.
     * In 1779 het die Onafhanklikheidsdag op 'n Sondag geval. Die
       openbare vakansiedag is derhalwe op Maandag, 5 Julie gevier.
     * In 1781 was die parlement van Massachusetts die eerste wat die
       openbare vakansiedag op 4 Julie amptelik erken het.
     * In 1783 het aanhangers van die Morawiese Kerk in Winston Salem
       (Noord-Carolina) die eerste feesviering in die land aangebied wat
       met 'n ambisieuse musiekprogram verbind is. Johann Friedrich Peter
       het die program saamgestel en die Psalm of Joy gekomponeer.
     * In 1791 is vir die eerste keer die term "Onafhanklikheidsdag" vir 4
       Julie gebruik.
     * In 1870 het die Amerikaanse Kongres die Onafhanklikheidsdag tot 'n
       openbare vakansiedag vir werknemers van federale instellings
       verklaar - alhoewel dit destyds nog 'n onbetaalde vakansiedag was.
     * In 1941 het die Kongres van 4 Julie 'n betaalde federale
       vakansiedag gemaak.

   Kategorieë: Verenigde State van Amerika • Feesdae

