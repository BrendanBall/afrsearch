Onderlinge wisselwerking in die biotise komponent van 'n ekostelsel


   In die ekostelsel is daar 'n gedurige onderlinge wisselwerking tussen
   die organismes, omdat baie organismes in een gemeenskap saam woon.
   Herbivore is afhanklik van die produseerders en die predatore is weer
   afhanklik van die herbivore en/of ander karnivore. Alle dooie plante en
   diere word deur die ontbinders ontbind. Op hierdie wyse word die
   omgewing skoongehou. Dit is goeie voorbeelde van die gedurige
   wisselwerkng en toon baie duidelik die indirekte of direkte onderlinge
   afhanklikheid tussen organismes. Die voorafgaande toon hoofsaaklik die
   voedingsverwantskappe tussen organismes aan. Daar is egter ook talle
   ander noodsaaklike wisselwerkinge, byvoorbeeld groot bome wat skaduwee
   bied aan skaduplante; bome en struike wat plek bied vir voëls om nes te
   maak, vir spinnekoppe om hul webbe te spin en vir insekte om hul eiers
   te lê; diere wat sade van plante versprei, en so voorts. Hierdie
   verwantskappe lei tot spesiale interaksieverskynsels.

   Inhoud

        * 1 Kompetisie
        * 2 Natuurlike seleksie
        * 3 Gebiedsgebondenheid
        * 4 Dominansie en onderwerping
        * 5 Simbiose
        * 6 Sien ook

[wysig] Kompetisie

          Hoofartikel: Kompetisie (natuurverskynsel).

   Kompetisie is 'n wisselwerking waardeur albei betrokke organismes
   benadeel word. Kompetisie ontstaan wanneer 'n aantal organismes
   gelyktydig afhanklik is van die een of ander gemeenskaplike en beperkte
   hulpmiddel of bron.

[wysig] Natuurlike seleksie

          Hoofartikel: Natuurlike seleksie.

   Elke populasie bestaan uit baie individue. Alhoewel die individue baie
   ooreenkomste kan vertoon, is hulle, met weinig uitsonderinge, nooit
   presies eenders nie. Sommige individue kan kenmerke hê wat hulle 'n
   beter kans op voortbestaan bied as ander. Hierdie kenmerke kan deur
   oorerwing al hoe meer prominent word, met ander woorde die populasie
   ontwikkel kenmerke wat dit 'n beter kans op voortbestaan bied. Hierdie
   verskynsel word natuurlike seleksie genoem.

[wysig] Gebiedsgebondenheid

          Hoofartikel: Gebiedsgebondenheid.

   By baie diere kom daar gebiedsgebondenheid voor, dit wil sê hulle bly
   lank en soms selfs hul hele lewe lank in 'n bepaalde gebied. Diere wat
   só 'n bepaalde afgebakende gebied bewoon, sal dan ook, wanneer nodig,
   die reg van toegang tot so 'n gebied verdedig. Soms geld
   gebiedsgebondenheid net ten opsigte van voortplanting, byvoorbeeld 'n
   nes op 'n bepaalde plek. Dikwels geld dit vir voortplanting én voeding
   of net vir voeding. Dit is egter duidelik dat gebiedsgebondenheid 'n
   belangrike rol in die uitskakeling van kompetisie tussen organismes
   speel deurdat dit individue of groepe gebiedsgesproke beter spasieer.
   Hierdie verskynsel is oral in die natuur opvallend en kan maklik tydens
   beplande ekologiese studies waargeneem word.

[wysig] Dominansie en onderwerping

          Hoofartikel: Dominansie en onderwerping.

   Dominansie en onderwerping kom algemeen by diere in die natuur voor. By
   baie troppe is daar dikwels 'n onbetwisbare leier, byvoorbeeld 'n groot
   manlike bobbejaan onder die bobbejane. Die leierskap word gewonlik deur
   onderlinge bakleierye bepaal. So byvoorbeeld veg rooibokramme kort voor
   paartyd om leierskap en keer die oorwinnaar dan vir hom 'n aantal ooie
   af. By voëls is hierdie eienskap sterk ontwikkel en word die
   aggresiefste, grootste en sterkste die dominante voël, byvoorbeeld by
   hoenders.

[wysig] Simbiose

          Hoofartikel: Simbiose.

   Simbiose (Grieks: syn = saamwees + bios = lewe) beteken letterlik
   "saamlewe" en verwys na enige direkte en intieme saamleefverhouding
   tussen twee organismes van verskillende spesies. Bioloë onderskei
   tussen drie soorte simbiosie, naamlik kommensalisme, mutualisme en
   parasitisme.

[wysig] Sien ook

     * Ekostelsel

   Kategorie: Natuurwetenskap

