Oorsprong van musiek


   Daar bestaan baie teorieë oor die oorsprong van musiek. Só word daar in
   volksverhale, mites en sages van die volkere vertel van die bo-aardse,
   goddelike oorsprong van musiek, en dikwels het die musiek in hierdie
   verhale een of ander towerkrag. Musiekwetenskaplikes probeer die
   ontstaan van musiek verklaar deur byvoorbeeld te sê dat die oermens
   mooi dieregeluide probeer naboots het. Dit is egter alles teorieë wat
   nie bewys kan word nie.

   Musiek is klank en verdwyn weer sodra dit gemaak is. Daarom bestaan ons
   kennis oor die musiek van die tyd voor die koms van die grammofoon uit
   die feite wat in beeld en op skrif aan ons oorgelewer is. Musiek wat in
   musieknotasie vasgehou is, kan ons ook alleen dán weer in klank laat
   herleef as ons die ou notasietekens kan lees. Ons weet dan ook relatief
   min oor die musiek van die ou beskawings van die Antieke of Oudheid. In
   elk geval sal ons nooit presies kan weet hoe dit geklink het nie.
   Historiese- en veral argeologiese navorsing het interessante feite aan
   die lig gebring oor die musiek en veral die musiekbeoefening van die ou
   kulture, byvoorbeeld Sjina, Egipte, Mesopotamië, en Israel. Oor
   laasgenoemde kan ook uit die Bybel heelwat aanduidings gekry word.

   Inhoud

        * 1 Musiek van die ou beskawings
             + 1.1 Sjina
             + 1.2 Egipte
             + 1.3 Mesopotamië
             + 1.4 Israel
             + 1.5 Griekeland

[wysig] Musiek van die ou beskawings

[wysig] Sjina

   Reeds teen die jaar 3000 v.C. het die Sjinese begin om 'n grondtoon vas
   te lê sodat die instrumentebouers hul instrumente daarvolgens kon bou
   om samespel moontlik te maak. Elke nuwe dinastie (keiserhuis) het 'n
   nuwe grondtoon bepaal om daarmee die begin van 'n nuwe orde aan te dui.
   Só belangrik was die plek van musiek in die antieke Sjinese beskawing.
   Confucius het in die 6de eeu v.C. dan ook al die belangrikheid van
   musiek in die opvoeding van die kind beklemtoon. Die Sjinese het op die
   kin ('n soort siter), fluite en slaginstrumente gespeel.

[wysig] Egipte

   Die ou Egiptenare het 'n verskeidenheid instrumente bespeel, soos
   byvoorbeeld harp, fluit en trompet. Hierdie instrumente het natuurlik
   nog baie anders gelyk as ons huidige instrumente met dieselfde name.
   Daar bestaan vandag nog baie afbeeldings van Egiptiese musici en daar
   is ook oorblyfsels van instrumente uitgegrawe. Die kennis van
   musiekteorie was by die Egiptenare 'n geheime wetenskap van die
   priesters.

[wysig] Mesopotamië

   Ook van die musiekpraktyk van die Sumeriërs, Babiloniërs en Asiriërs
   wat die gebied tussen die Eufraat en die Tigris bewoon het, is daar
   afbeeldings uitgegrawe. Dit blyk dat musiek 'n groot rol in die
   openbare en private lewe gespeel het.

[wysig] Israel

   In die tyd van die konings Dawid en Salamo het die musiek 'n
   bloeitydperk belewe. By godsdienstige feeste is musiek deur groot
   groepe musici gemaak. Instrumente was onder andere die sjofar
   (ramshoring), lier en trom. Ou tempelgesange het tot in ons tyd bewaar
   gebly by Joodse groepe (veral Bedoeïene) wat in Noord-Afrika en in Asië
   in afsondering leef. Die Joodse tempelmusiek was van groot belang vir
   die ontwikkeling van vroeg-Christelike musiek.

[wysig] Griekeland

   Die Christelike Westerse beskawing stam wesenlik uit die antieke
   Griekse beskawing. Antieke Griekse musiek het gefloreer oor 'n periode
   van sowat 12 eeue, van ca. 800 v.C. tot ca. 400 n.C. Oor die musiek in
   die Griekse geweste vóór die tyd van Homerus (net voor 800 v.C.) is net
   'n paar getuienisse in beeld oorgelewer. Rondom 800 v.C. begin dan 'n
   ryk oorlewering van musikale belang in letterkundige bronne (Ilias,
   Odusse, en andere) en in beeld, veral op vase. Musiek word feitlik
   altyd in verbinding met die digkuns of met die dans aangetref. Musiek
   is in noue verband met die wiskunde bestudeer, byvoorbeeld deur
   Pythagoras. Die Grieke het ook groot waarde aan die opvoedkundige
   belang van musiek geheg, en die filosoof Plato (427 v.C. — 347 v.C.)
   het musiek hoog aangeprys.
   Kategorie: Musiek

