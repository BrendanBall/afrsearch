Oos-Londen


   Oos-Londen (Engels: East London, Xhosa: Imonti) is 'n stad in die
   Oos-Kaapprovinsie van Suid-Afrika. Dit het omtrent 212 323 inwoners
   (volgens 'n 1996 sensus). Dit lê teen die Buffelsrivier, en is die
   enigste stad in Suid-Afrika met 'n rivierhawe. Pynappels en mielies is
   belangrike plaaslike uitvoerprodukte. Die hawe beskik ook oor die
   grootste graansilos in die land, met 'n kapasiteit van tot by 76 000
   ton. Oos-Londen is ook 'n belangrike uitvoerhawe vir koper uit Zambië
   en die Demokratiese Republiek van Kongo.

[wysig] Geskiedenis

   Die stad is in 1847 as 'n vesting gestig ('n kruithuis is die enigste
   oorblyfsel van die destydse Fort Glamorgan). Tien jaar ná die stigting
   van Oos-Londen vestig meer as 2 300 Duitse setlaars - oorwegend lede
   van die Duitse Legioen, wat in die Krimoorlog geveg het - in die
   gebied. Plekname soos Berlin, Hamburg en "King William's Town" getuig
   van die Duitse erfenis. In 1914 kry Oos-Londen stadstatus.

   Vandag is Oos-Londen een van Suid-Afrika se gewildste
   toeristebestemmings met sowat sewe sonskynure per dag en talle
   sandstrande.

[wysig] NG gemeente

   Die eerste Afrikaanse gemeente in Oos-Londen was nie 'n NG gemeente
   nie, maar wel die Vrije Hollandse Gemeente van Oost-Londen, ook
   gewoonweg genoem die Independente Gemeente, wat deur ds. Jooste van
   Transvaal gestig is en sy eerste kerkraadsvergadering op 6 April 1896
   gehou het. Die gemeente het 'n sinkkerkie in St. Paulsweg opgerig waar
   die lekkergoedfabriek van Wilsons later jare sou staan. Die laaste
   kerkraadsvergadering van hierdie gemeente is op 21 November 1906 gehou.

   Nou het die NG kerk oorgeneem en die eerste NG kerkraadsvergadering is
   op 1 Mei 1905 gehou. Ds. A.M. McGregor word op 6 September 1905
   bevestig en vertrek weer in 1909. Die tweede leraar, ds. J.P. van
   Huyssteen, is op 9 Julie 1910 bevestig.

   Op 5 Oktober 1915 koop die kerk 'n erf grensende aan die hoofstraat aan
   vir die bou van 'n nuwe kerkgebou. Ds. Van Huyssteen, wat intussen na
   Riebeek-Wes vertrek het, gaan op versoek van die gemeente op reis deur
   die Vrystaat om by NG gemeentes geld vir die bou van die kerkgebou in
   te samel. Die gebou is op 8 April 1922 ingewy deur ds. A.J. Pienaar,
   moderator.

   Weens die snelle uitbreiding van die stad, is die Wes-gemeente in 1941
   afgestig en die Noord-gemeente in 1946. Deur die jare is vele ander
   gemeentes gestig, maar 'n paar is mettertyd weer by ander ingelyf of
   het saamgesmelt. In 2007 was daar: Buffelsrivier (1962), Cambridge
   (1952), De Brug (1993), Gonubie (1986), Nahoon (1960), die
   moedergemeente, Oos-Londen-Noord (1946) en Oos-Londen-Wesheuwels
   (1971). Die ring van Oos-Londen, wat King William's Town insluit, het
   in 2007 sowat 1 200 belydende (volwasse) lidmate minder as in 1990
   gehad.

   Die NG Sendinggemeente Oos-Londen is in 1976 gestig, asook etlike
   gemeentes van die eertydse NG Kerk in Afrika, wat vandag almal onder
   die VGK val.

[wysig] Besienswaardighede

   Die Raadsaal van Oos-Londen
   Die Raadsaal van Oos-Londen
     * Die Raadsaal in die Victoriaanse renaissance-boustyl is 'n
       nasionale monument. Die kloktoring is aan die Britse koningin
       Victoria gewy.
     * Die Stasie van Oos-Londen is een van die oudste geboue in die stad
       en spog met die ou stoomlokomotief Stormberg, wat in 1903 in
       Engeland gebou is.
     * Die St. Peterskerk is 'n nasionale monument uit die jaar 1862.
     * Die Ann Bryant-kunsgalery van Oos-Londen toon skilderye van
       Suid-Afrikaanse en Britse kunstenaars.
     * 'n Gedenkteken van die Suid-Afrikaanse kunstenares Lippy Lipshitz
       herinner aan die Duitse setlaars, wat hulle hier ná die Krimoorlog
       in 1857 gevestig het en 'n groot bydrae tot die opbloei van handel
       en landbou in die gebied lewer.
     * Die Museum van Oos-Londen spog met 'n eier van die uitgestorwe
       reusevoël Dodo, wat in 1846 vanuit Mauritius na Suid-Afrika gebring
       is.
     * Die John Baillie-gedenkteken in die hawe herdenk die historiese
       gebeurtenis van November 1835, toe die Britse vlag vir die eerste
       keer in die gebied gehys is.
     * Een van die eerste privaathuise, wat aan die oostelike oewer van
       die Buffelrivier opgerig is, huisves vandag die Historiese Museum
       van Gately-huis. Dit is die oorspronklike tuiste van John Gately,
       die stigter van Oos-Londen.
     * Die Hood Pointvuurtoring is in 1895 in gebruik geneem.

   Kategorie: Oos-Kaap

