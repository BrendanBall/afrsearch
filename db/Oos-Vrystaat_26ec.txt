Oos-Vrystaat


   Die gebied wat bekend staan as die Oos-Vrystaat sluit in die bergagtige
   dele van die Vrystaat Provinsie in Suid-Afrika. Die Oos-Vrystaat is
   veral bekend vir sy uitstekende landbou aktiwiteite, insluitend
   veeboerdery en koring- en mielie landbou. Dié gedeelte van die Vrystaat
   is ook bekend as die Riemland. Die Riemland het sy naam te danke aan
   rieme wat tydens die Voortrekkers en vroeë setlaars se tyd uit
   elandsvelle gesny is. Die rieme is daarna gebruik vir meetdoeleindes
   (soos om grense van plase te meet).

   Vernaamste dorpe in die Oos-Vrystaat sluit in Bethlehem, Harrismith,
   Senekal, Vrede, Ladybrand, Ficksburg, Phuthaditjhaba en Frankfort.
   Ander dorpe in die Oos-Vrystaat sluit in Memel, Cornelia, Reitz,
   Lindley, Marquard, Arlington, Clocolan, Warden, Kestell, Paul Roux,
   Fouriesburg, Clarens, Swinburne, Rosendal, Petrus Steyn, Villiers en
   Tweeling in.

   Die Witteberge en Rooiberge, wat beide deel van die Drakensberg reeks
   is, lok baie binnelandse en buitelandse toeriste na die streek. Die
   bekendste natuurreservaat in die area is Golden Gate Hoogland Nasionale
   Park, wat veral bekend is vanweë sy sandsteen-formasies.
   Kategorie: Vrystaat

