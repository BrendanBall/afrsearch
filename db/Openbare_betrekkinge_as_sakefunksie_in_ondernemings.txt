Openbare betrekkinge as sakefunksie in ondernemings


   Die openbare betrekkingefunksie van ondernemings is daarvoor
   verantwoordelik om 'n gunstige openbare beeld van die onderneming te
   skep. Dit bevorder die ontwikkeling van goeie betrekkinge tussen die
   publiek en die onderneming. Alle aktiwiteite wat die onderneming aan
   die gang sit, behoort belangergroepe in te sluit om 'n klimaat en
   omgewing te skep waarbinne dit maklik en sonder probleme kan
   funksioneer. Goeie verhoudinge met die gemeenskap kan dit verhoogde
   verkope lei, wat 'n kringloop van ekonomiese vooruitgang in 'n
   spesifieke gemeenskap tot gevolg kan hê.

   Inhoud

        * 1 Die rol van openbare betrekkinge in ondernemings
             + 1.1 Om 'n gunstige, winsgewende beleggingsklimaat te skep
             + 1.2 Om 'n veilige finansieringsgeleentheid te skep
             + 1.3 Om die geleentheid vir werksekuriteit te bied
             + 1.4 Om te help om 'n goeie produk te bemark
             + 1.5 Om handelaars te oortuig dat 'n produk sal verkoop
             + 1.6 Om verskaffers te verseker van 'n vaste mark vir
               grondstowwe of halfverwerkte stowwe
             + 1.7 Om 'n mark vir verskaffers van hulpdienste te verseker
             + 1.8 Om gesonde skakeling met die regering te verseker
             + 1.9 Om gesonde skakeling met die gemeenskap te verseker

[wysig] Die rol van openbare betrekkinge in ondernemings

   Openbare betrekkinge is ál die aktiwiteite wat daarop gemik is om 'n
   klimaat en omgewing tussen 'n onderneming en belangegroepe te skep wat
   die onderneming in staat sal stel om gemaklik en sonder probleme te
   funksioneer.

   Belangegroepe sluit in:
     * Voorsieners van kapitaal: eienaar, vennote, lede, aandeelhouers,
       ensovoorts.
     * Finansiële instellings
     * Werknemers
     * Klante en kliënte
     * Handelaars
     * Verskaffers van grondstowwe
     * Verskaffers van bystandsdienste
     * Regering: belasting en wetgewing
     * Die gemeenskap
     * Mededingers

   'n Onderneming wat dit kan bekostig, sal sy eie openbare
   betrekkingedepartement hê om te verseker dat die korrekte klimaat en
   omgewing geskep word. Kenners in openbare betrekkinge kan ook genader
   word.

   Openbare betrekkinge moet verseker dat 'n onderneming status en 'n
   goeie beeld, sowel as goeie werksverhoudinge met sy belangegroepe het.
   Hulle moet enige wanopvattings oor die onderneming uit die weg ruim en
   aktivisme voorkom. Die korrekte skakelbeleid moet geformuleer word om
   die volgende doelwitte te bereik:

[wysig] Om 'n gunstige, winsgewende beleggingsklimaat te skep

   Voorsieners van kapitaal wil winsgewend belê. Openbare betrekkinge moet
   die korrekte klimaat en omgewing skep waarbinne dit kan gebeur. Hulle
   kan ook nuwe beleggers nooi om by 'n vennootskap of beslote korporasie
   aan te sluit, of om aandele in 'n maatskappy uit te neem.

[wysig] Om 'n veilige finansieringsgeleentheid te skep

   Verskaffers van leenkapitaal moet seker wees dat hulle 'n veilige
   finansieringsgeleentheid benut as hulle lenings aan 'n spesifieke
   onderneming toestaan of hul skuldbriewe koop.

[wysig] Om die geleentheid vir werksekuriteit te bied

   Werknemers wil van 'n permanente werk en vaste inkomste verseker wees.
   Openbare betrekkinge kan vir 'n gunstige atmosfeer in 'n onderneming en
   'n ontspanne, goed toegeruste werksomgewing sorg. Dit sal
   arbeidsprobleme en ongelukkigheid voorkom en die beste werknemers lok.

[wysig] Om te help om 'n goeie produk te bemark

   'n Goeie produk lok gereelde klante en tevrede kliënte. Openbare
   betrekkinge kan help om 'n gunstige houding teenoor produkte op te bou
   deur geskikte reklameveldtogte te onderneem. Op hierdie manier is
   vrebruikers seker dat hul behoeftes bevredig sal word as hulle die
   produkte koop wat die onderneming aanbied.

[wysig] Om handelaars te oortuig dat 'n produk sal verkoop

   Handelaars sal net 'n produk aanhou as hulle oortuig is dat dit sal
   verkoop. Openbare betrekkinge moet sorg dat 'n vertrouensverhouding met
   handelaars wat die produkte koop, gevestig word. Handelaars wil ook
   seker wees van goeie en doeltreffende rugsteundiens en die
   beskikbaarheid van onderdele vir die produk.

[wysig] Om verskaffers te verseker van 'n vaste mark vir grondstowwe of
halfverwerkte stowwe

   'n Onderneming kan 'n mark vir grond- of halfverwerkte stowwe bied as
   hulle die produkte vir vervaardiging nodig het. Verskaffers van sulke
   stowwe maak op die ondersteuning van die onderneming staat.

[wysig] Om 'n mark vir verskaffers van hulpdienste te verseker

   Openbare betrekkinge moet verseker dat skakeling met verskaffers van
   hulpdienste, soos vervoer, finansiering, versekering, berging,
   verspreiding, en reklame gesond is. Hierdie hulpdienste kan vir die
   onderneming onmisbaar wees en daarom moet hul welwillendheid uitgebrei
   en aangemoedig word.

[wysig] Om gesonde skakeling met die regering te verseker

   Openbare betrekkinge moet verseker dat die onderneming die wette van
   die land gehoorsaam en dat betalings aan die staat, byvoorbeeld BTW,
   LBS en inkomstebelasting, op die toepaslike tye geskied.

[wysig] Om gesonde skakeling met die gemeenskap te verseker

   Enige onderneming, ongeag hóé groot of hóé klein, het 'n invloed op die
   gemeenskap. Ondernemings gebruik die gemeenskap en bied produkte of
   dienste aan die gemeenskap. Die openbarebetrekkinge-afdeling het hier
   'n belangrike taak, aangesien openbare mening ál hoe belangriker word
   en 'n bepalende faktor in die voortgesette bestaan van die onderneming
   kan wees. In baie gevalle moet openbare betrekkinge verseker dat die
   lede van die gemeenskap opgevoed word om te voorkom dat onkunde omtrent
   die onderneming en sy produkte 'n negatiewe beeld by hulle skep. Nóg
   die liggin van 'n onderneming nóg sy produkte moet die plaaslike
   ekologie versteur en dit is die taak van die openbare
   betrekkinge-afdeling om toe te sien dat dit nie gebeur nie.
   Betrokkenheid by gemeenskapsprojekte, soos byvoorbeeld die bou van
   gesondheidsorgsgeriewe, die finansiering van skoolaktiwiteite, en die
   oprigting van ontspanningsgeriewe, is 'n manier om die gemeenskap se
   goedsgesindheid te wen.
   Hierdie artikel is 'n saadjie. Voel vry om Wikipedia te help deur dit
   uit te brei.

   Die verskillende sakefunksies in ondernemings

   Administrasie  • Finansies  • Aankope  • Bemarking  • Produksie  •
   Menslike Hulpbronne  • Openbare Betrekkinge  • Algemene Bestuur

   Kategorieë: Saadjies • Ekonomie

