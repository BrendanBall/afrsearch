Operasie Entebbe


   Operasie Entebbe het gedurende die nag van 3 Julie en die vroeë môre
   van 4 Julie 1976 plaasgevind. Dit was oorspronklik Operasie Donderslag
   deur die Israeli beplanners genoem. Dit is daarna hernoem as Operasie
   Jonatan, vernoem na die bevelvoerder, wat ook die enigste Israeliese
   soldaat wat in die aanval gedood is naamlik Kolonel Jonatan "Jonie"
   Netanyahu.

   Inhoud

        * 1 Vliegtuigkaping
        * 2 Israeli aanval
        * 3 Analise
        * 4 Rolprentvoorstellings van die operasie
        * 5 Bronne
        * 6 Eksterne skakels

[wysig] Vliegtuigkaping

   Op 27 Junie 1976, sewe dae voor die operasie, het Air France Vlug 139
   in Athene, Griekeland opgestyg op pad na Parys, Frankryk. Teen ongeveer
   12:30, minder as tien minute na vertrek, is die vlug gekaap en gedwing
   om na Benghazi, Libië te vlieg. Na sewe ure op die aanloopbaan in
   Benghazi, waartydens die vliegtuig met brandstof hervul is en een
   vroulike gyselaar vrygelaat is, vertrek die Airbus weer. Om 03:15 die
   volgende oggend land die vliegtuig op die Entebbe Internasionale
   Lughawe in Oeganda.

   Die kapers was agt lede van die Populêre Front vir die Bevryding van
   Palestina (PFLP) en twee lede van die Duitse Rewolusionêre Selle
   (Revolutionäre Zellen, RZ). Die kapers word klaarblyklik deur die
   Oegandese regering van die pro-Palestynse President Idi Amin gesteun.
   Die kapers word gelei deur Wilfred Böse (en nie soos somtyds
   verkeerdelik gerapporteer word deur Ilich Ramírez Sánchez ook bekend as
   "Carlos die Jakals" nie). Hulle eis die vrylating van 40 Palestyne wat
   in Israel aangehou word en 13 ander gevangenisse in Kenia, Frankryk,
   Switserland en Duitsland.

   Die passasiers word aangehou in die ou-terminaal oorgangsaal. Die
   terroriste het later die meeste passasiers vrygelaat en slegs Israeli's
   en Jode aangehou. Volgens die kapers sou die gyselaars vermoor word
   indien die Palestynse gevangenisse nie vrygelaat sou word nie.

   Nadat die kapers bekend gemaak het dat die vlugpersoneel en die
   nie-Joodse passasiers vrygelaat sou word en na Parys teruggestuur sou
   word, het Kaptein Michel Bacos aan die kapers gestel dat alle
   passasiers van Vlug 139 sy verantwoordelikheid is en dat hy geen
   passasiers sou agterlaat nie. Die vlugpersoneel het sy voorbeeld gevolg
   en geweier om die oorblywende passasiers agter te laat. (Na sy
   terugkeer in Parys was Bacos hieroor dissiplinêr aangespreek deur Air
   France en vir 'n tydperk geskors). 'n Franse non het ook geweier om te
   gaan, maar is deur Oegandese soldate gedwing om in die Air France
   vlietuig te klim wat gestuur is om die vrygelate passasiers te gaan
   haal.

[wysig] Israeli aanval

   Die regering van Israel het besluit om 'n militêre operasie te loods
   met die doel om die oorblywende passasiers te bevry. Na dae van
   intelligensie insameling en deeglike beplanning het vier
   Hercules-vragvliegtuie van die Israeliese Lugmag vanaf Israel gevlieg
   en sonder enige lugbeheerhulp in die nag op Entebbe lughawe geland.

   Die vliegtuie is gevolg deur 'n straler met mediese toerusting wat na
   Jomo Kenyatta Internasionale Lughawe in Nairobi, Kenia gevlieg het.

   Oor 'n honderd Israeli Weermagtroepe, insluitende lede van die elite
   Sayeret Matkal span het aan die aanval deelgeneem. Die Keniaanse
   regering het die operasie gesteun.

   Die Israeliese magte het 'n uur voor midernag geland. 'n Swart
   Mercedes-Benz met 'n begeleiding van jeeps is saamgeneem, met die doel
   om voor te gee dat dit die normale kavelkade van Idi Amin is, wat van
   die vliegtuig na die terminaalgebou ry. Die Mercedes was die eiendom
   van 'n Israeli burgerlike en was klaarblyklik geverf vir die operasie
   met die veronderstelling dat dit aan die eienaar teruggeggee sal word
   in die oorspronklike kleur.

   Die aanval het ongeveer drie minute geduur en ses kapers is gedood. Van
   die 103 gyselaars het drie altesaam gesterf. Daar word gespekuleer dat
   die Israelies van die kapers gevang het maar dit kon nooit bevestig
   word nie. Die Oegandese magte het ook op die Israelies geskiet en het
   die grond bevelvoeder, kolonel Jonathan Netanyahu, noodlottig verwond,
   die enigste Israeli ongeval in die aanval. (Hy was die ouer broer van
   Benjamin Netanyahu, Eerste Minister van Israel van 1996 tot 1999). 'n
   Totaal van 45 Oegandese soldate is gedood in die aanval en Oegandese
   vegvliegtuie op die lughawe is buite aksie gestel. Die bevryde
   gyselaars is uitgevlieg via Nairobi na Israel.

   Daar was nog 'n siviele ongeval naamlik Dora Bloch, 'n 75-jarige
   gyselaar. Sy was besig om te herstel van 'n verstikking in die Kampala
   hospitaal toe die Israelies aangeval het. In April 1987, het Henry
   Kyemba, Oegandese Minister van Gesondheid in dié tyd, die Oegandese
   Menseregtekommissie vertel dat Dora Bloch uit haar hospitaalbed gesleep
   is en deur twee leëroffisiere vermoor is in opdrag van Idi Amin. Bloch
   se oorskot is in 1979 ontdek na die Tanzaniese-Oegandese oorlog wat tot
   die einde van Amin se bewind in Oeganda gelei het.

[wysig] Analise

   Een van die redes waarom die aanval so goed beplan kon word was omdat
   die gebou waarin die gyselaars aangehou was, deur Israeliese
   konstruksiefirmas gebou is. Dit was algemeen vir Israeliese
   konstruksiefirmas om betrokke te wees in bouprojekte in Afrika
   gedurende die 1960's en die 1970's. Die firma wat die lughawe gebou
   het, het steeds die bloudrukke gehad en dit aan die regering verskaf.
   Nog 'n voordeel was dat van die vroeër vrygelate gyselaars die
   binnekant van die gebou, die aantal kapers, betrokkenheid van die
   Oegandese en ander belangrike detail kon verskaf.

   Gedurende die beplanning van die militêre operasie het die Israeliese
   weermag 'n gedeeltelike replika van die lughawe gebou. Hierdie replika
   is onder meer gebou deur siviele persone wat die oorspronklike gebou
   gebou het. Gedurende die operasie is uiters hoë standarde van
   sekuriteit gehandhaaf.

   In die week voor die aanval het Israel politieke opsies om die
   vrylating van die gyselaars te bewerkstellig ondersoek. Sommige bronne
   dui aan dat die Israeliese Kabinet bereid was om die Palesynse
   aangehoudenis vry te laat indien 'n militêre oplossing onprakties sou
   blyk te wees. 'n Afgetrede Israeli offisier Generaal Chaim Bar-Lev, het
   Idi Amin vir 'n lang tyd geken en het persoonlike vriendskapbande met
   hom gehad. Op versoek van die Kabinet het hy verskeie kere met Amin per
   telefoon gepraat, meer kon geen vordering maak nie.

   Die regering van Oeganda het later 'n vergadering van die Verenigde
   Nasies se Sekuriteitsraad versoek met die doel om die aanval as 'n
   skending van Oeganda se soeweriniteit te veroordeel. Die
   Veiligheidsraad het uiteindelik besluit om geen resolusie oor die
   aanval te aanvaar nie.

[wysig] Rolprentvoorstellings van die operasie

   Die voorval was die onderwep van drie films - twee VSA-produksies en
   een Israeliese produksie.
     * Victory At Entebbe (1976) met Anthony Hopkins, Burt Lancaster,
       Elizabeth Taylor en Richard Dreyfuss as Kol. Netanyahu. Regiseur:
       Marvin J. Chomsky
     * Raid On Entebbe (1977) met Peter Finch, Horst Buchholz, Charles
       Bronson, Yaphet Kotto. Regiseur: Irvin Kershner
     * Mivtsa Yonatan (Operasie Jonatan, 1977) Israeli Yehoram Gaon speel
       Kol. Netanyahu. Oostenryker Sybil Danning en Duitser Klaus Kinski
       speel die kapers. Regiseur: Menahem Golan

[wysig] Bronne

     * Hastings, Max. Yoni, Hero of Entebbe. Bantam Doubleday Dell Publ.,
       1979. ISBN 0385271271
     * Netanyahu, Iddo. Yoni's Last Battle: The Rescue at Entebbe. 1976,
       Gefen Books. ISBN 9652292834
     * Netanyahu, Iddo. Entebbe: A Defining Moment in the War on
       Terrorism: The Jonathan Netanyahu Story. New Leaf Press, 2003. ISBN
       0892215534
     * Netanyahu, Jonathan / Netanyahu, Benjamin / Netanyahu, Iddo.
       Self-Portrait of a Hero: From the Letters of Jonathan Netanyahu.
       1963-1976, Warner Books, 1998. ISBN 0446674613
     * Netanyahu, Jonathan. The Letters of Jonathan Netanyahu. Gefen
       Books, 2001. ISBN 9652292672
     * Stevenson, William. Ninety Minutes at Entebbe. Bantam Books, 1976.
       ISBN 0553104829

[wysig] Eksterne skakels

     * Entebbe-dagboek - amptelike, gedetaileerde weergawe deur die
       Israeli magte.
     * 4 July 1976: Israelis rescue Entebbe hostages (BBC) by die BBC se
       "On this day"


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Geskiedenis van Israel • Geskiedenis van Uganda •
   Vliegtuigkapings

