Operasie Gomorrha


   Die verwoeste Hamburg in 1943
   Die verwoeste Hamburg in 1943

   Operasie Gomorrha was die militêre kodenaam vir 'n reeks lugaanvalle
   wat deur die Britse Lugmag tydens die Tweede Wêreldoorlog vanaf laat
   Julie 1943 teen die Noord-Duitse hawestad Hamburg uitgevoer is. Dit was
   destyds die ergste bomaanvalle in die geskiedenis van die lugoorlog.
   Die naam van die operasie verwys na die Bybelse verhaal oor die stede
   Sodom en Gomorrha wat as die tuiste van sondaars en misdadigers beskou
   is en deur God in 'n reën van vuur en swawel vernietig is. Die
   lugaanvalle, wat op bevel van die omstrede lugmaarskalk en
   opperbevelhebber van die Britse Bomber Command, Arthur Harris,
   uitgevoer is, was dan ook daarop gemik om 'n vuurstorm in die
   woonbuurte van Hamburg te ontketen.

   Volgens beramings het meer as 35 000 siviele burgers in die inferno
   gesterf, en 125 000 is beseer. 900 000 Hamburgers het te voet uit die
   stad gevlug.^[1] Die meeste van die slagoffers het in die digte rook
   verstik, en skokwekkende foto's soos dié van 'n klein seuntjie wat nog
   in die dood aan 'n lugbeskermingshelper vasklou nadat beide in die rook
   verstik het, kon eers ná die oorlog gepubliseer word - die
   Nazi-minister van propaganda en "volksvoorligting", Joseph Goebbels,
   het nuusberigte oor die gevolge van lugaanvalle summier verbied, en ook
   die brandwere van Duitse stede was nie gemagtig om hul ervarings by die
   brandbestryding uit te ruil nie.^[2] Goebbels se siniese kommentaar ná
   die aanvalle op Hamburg was "Man stellt sich doch alles viel schlimmer
   vor, als es nachher tatsächlich ist." [Dinge blyk uiteindelik minder
   erg te wees as wat mens eers gedink het.]

   Altesaam 277 000 woonstelle, 24 hospitale, 277 skole en 58 kerke is in
   die lugaanvalle vernietig.^[3] Net soos in alle ander gevalle het Adolf
   Hitler geweier om 'n besoek aan die verwoeste Hamburg af te lê - hy het
   aanvanklik self gedreig om Britse stede "uit te wis" en het later nooit
   enige bomskade in Duitse stede met sy eie oë gesien nie.^[4]

[wysig] Die bombarderings

   'n Oorlogsmonument in Hamburger Straße
   'n Oorlogsmonument in Hamburger Straße
   Die St. Nikolai-kerk was tussen 1874 en 1876 die hoogste gebou ter
   wêreld. Sy bouvalle het as 'n oorlogsmonument bewaar gebly
   Die St. Nikolai-kerk was tussen 1874 en 1876 die hoogste gebou ter
   wêreld. Sy bouvalle het as 'n oorlogsmonument bewaar gebly

   Die Operasie Gomorrha het vyf nagtelike bomaanvalle behels wat deur die
   Britse Royal Air Forece uitgevoer is, asook twee Amerikaanse
   lugaanvalle wat deur die USAAF bedags uitgevoer is.

   Die lugaanvalle het snags op 24 Julie 1943 begin toe Hamburg deur 791
   Britse bomwerpers aangeval is. Die mikpunt van die aanval was die
   St.-Nikolai-kerk in die stadsentrum, maar as gevolg van foutiewe
   markerings is 'n uitgestrekte gebied deur die aanval geraak. Nogtans
   het grootskaalse brande in die binnestad in Hoheluft, Eimsbüttel en
   Altona uitgebreek. Ook 'n aantal voorstede in die noordweste is deur
   die lugaanval geraak. Die lugbeskermingsdiens het die aantal slagoffers
   wat gedood is op sowat 1 500 mense beraam.^[5]

   In die namiddag van 25 Julie het 40 Amerikaanse bomwerpers teikens in
   die seehawe van Hamburg aangeval. 'n Aantal skepe is gesink en sommige
   ruoliefabrieke getref.

   Smiddags op 26 Julie het 71 Amrikaanse bomwerpers nog eens teikens in
   die hawegebied gebombardeer en onder meer die kragsentrale Neuhof
   getref. As gevolg van die twee Amerikaanse aanvalle het sowat 150 mense
   hulle lewens verloor.^[6]

   Die vierde aanval, wat snags op 26 Julie deur ses Britse
   Mosquito-vliegtuie uitgevoer is, was sogenaamde steuringsaanvalle wat
   slegs klein skade berokken het.

   Die tweede groot Britse lugaanval snags op 27 Julie is egter deur 739
   bomwerpers uitgevoer. Die hoofmikpunt van die bombarderings was
   stadsbuurte wat oos van die binnestad geleë was. As gevolg van die
   ongewone weerstoestande in Hamburg het die grootskaalse brande 'n
   vuurstorm ontketen. Orkaansterkte-winde, wat oor die grond gewaai het,
   het die woedende brande vinnig laat versprei en buite beheer raak. Die
   stadsbuurte Rothenburgsort, Hammerbrook en Borgfelde is volledig
   verwoes, en ook in Hamm, Eilbek, Hohenfelde, Barmbek en Wandsbek is
   grootskaalse skade berokken. Sowat 30 000 mense het hul lewens verloor.

   Die derde groot Britse lugaanval snags op 29 Julie is deur 726
   bomwerpers uitgevoer, en veral die stadsbuurte Barmbek, Uhlenhorst en
   Winterhude is deur die bombarderings geraak. Ondanks die grootskaalse
   brande en die feit dat Barmbek net soos Hammerbrook digbevolk en dig
   beboud was is hier geen vuurstorm ontketen nie. Die presiese aantal
   slagoffers is nie bekend nie en word op sowat 1 000 mense beraam.^[7]

   Die sewende en laaste groot aanval is snags op 2 Augustus deur 740
   Britse bomwerpers uitgevoer. Vanweë 'n donderstorm wat oor Hamburg
   gewoed het kon die bombarderings nie doelgerig uitgevoer word nie.
   Ondanks 'n aantal groter brande (byvoorbeeld in die Staatsoperahuis van
   Hamburg) is daar geen grootskaalse vuurskade berokken nie. Die antal
   slagoffers is nie bekend nie, maar was waarskynlik duidelik kleiner as
   dié van die eerste of derde groot Britse lugaanval.

[wysig] Aanvalstegniek

   Vir die bombarderings is 'n mengsel van brisant- en brandbomme gebruik.
   Die brisantbomme is doelgerig afgewerp en het met hulle drukkrag die
   dakke van huise afgeruk sodat die fosfoor van die opvolgende brandbomme
   regstreeks in die woonstelle en trappehuise beland het. Trappehuise was
   gewoonlik uitsluitlik van hout gemaak en het sodoende die vlamme na die
   laagste verdiepings oorgedra sodat die huise volledig uitgebrand het.

   Die aanvalle was steeds beperk tot 'n bepaalde sektor van die stad. Die
   toring van die St. Nikolai-kerk met 'n hoogte van 147,3 meter het as 'n
   sentrale uitgangspunt gedien. Die kerk se bouvalle is ná die oorlog nie
   heropgebou nie en dien vandag as 'n oorlogsmonument. Hulle huisves
   daarnaas 'n permanente tentoonstelling oor Operasie Gomorrha.

   Die bunkers wat ter beskerming van die bevolking gebou is was in die
   laaste fase van die oorlog net 'n beperkte toevlugsoord aangesien
   steeds groter bomme afgewerp is waarteen hulle nie meer kon standhou
   nie. Talle mense het verstik omdat die woedende brande alle suurstof
   verbruik het.

[wysig] Verwysings

     * Hierdie artikel, of gedeeltes daarvan, is uit die volgende
       Wikipedia artikel vertaal: Operation Gomorrha

    1. ^ Unser Jahrhundert im Bild. Gütersloh: Prisma 1985, bl, 573
    2. ^ Unser Jahrhundert im Bild (1985), bl. 572-573
    3. ^ Broszat, Martin en Norbert Frei in samewerking met die Institut
       für Zeitgeschichte in München: PLOETZ - Das Dritte Reich. Freiburg
       en Würzburg: Ploetz 1983, bl. 137
    4. ^ Unser Jahrhundert im Bild (1985), bl. 573
    5. ^ Brunswig, Hans: Feuersturm über Hamburg. Stuttgart 1978, bl. 206
    6. ^ Brunswig (1978), bl. 210
    7. ^ Brunswig (1978), bl. 259

   Kategorie: Tweede Wêreldoorlog

