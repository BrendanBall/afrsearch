Oppidum


   Porte du Rebout in die Gallies-Keltiese oppidum Bibracte
   Porte du Rebout in die Gallies-Keltiese oppidum Bibracte

   Die Latynse term oppidum (meervoud: oppida; letterlik "versterking",
   "klein stad") is deur die Romeine gebruik om na belangrike versterkte
   nedersettings te verwys en het stedelike sentra sowel binne ^[1] asook
   buite ^[2] die grense van die Romeinse Ryk beskryf.

   In teenstelling met ander Romeinse terme vir stedelike nedersettings
   soos municipium, colonia of civitas sê oppidum niks oor die regstatus
   van die betrokke stad nie en is in Romeinse bronne derhalwe veral
   gebruik om na die stede van die sogenaamde Barbare te verwys.

   Veral die Keltiese oppida, wat Gaius Julius Caesar in sy werk oor die
   Galliese Oorlog (De Bello Gallico) beskryf het, het bekendheid verwerf
   soos byvoorbeeld Bibracte ^[3]. Daarnaas is ook die stedelike
   nedersettings van die Venetiërs, Histriërs ^[4] en Illyriërs oppida
   genoem.

   Die term is in die Middeleeue tot by die 13de eeu gebruik om na groter
   versterkte nedersettings (stede) te verwys, waarby dikwels ook ander
   terme soos forum of civitas as sinonieme vir dieselfde plek gebruik is.

   In die moderne argeologie verwys die term oppidum net soos by Julius
   Caesar na 'n spesifieke tipe van Keltiese nedersettings uit die tydperk
   van die La-Tène-beskawing.

[wysig] Verwysings

     * Hierdie artikel, of gedeeltes daarvan, is uit die volgende
       Wikipedia artikel vertaal: Oppidum

    1. ^ Cicero, Marcus Tullius: De provinciis consularibus oratio 1,4:
       Thessalonice word as 'n oppidum beskryf
    2. ^ Sallustus: Bellum Iudurthium 12-45: Die Numidiese nedersettings
       Thirmida, Cirta, Vaga en ander word oppida genoem
    3. ^ Caesar, Gaius Julius: De bello gallico I,23
    4. ^ Livius, Titus: Ab urbe condita, VI, 40-41 bevat 'n verwysing na
       die oppida in Istrië

   Kategorie: Romeinse Ryk

