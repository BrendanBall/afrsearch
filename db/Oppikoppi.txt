Oppikoppi


   Oppikoppi is 'n jaarlikse musiekfees wat in die Noord-Wes Provinsie van
   Suid-Afrika, naby die myndorpie Northam, gehou word. Die fees het
   aanvanklik begin deur slegs op rock musiek te fokus, maar het mettertyd
   al hoe meer genres begin byvoeg, en vandag spog die fees met 'n groot
   verskeidenheid van genres. Enigiets tussen jazz, wêreldmusiek, kwaito,
   akoestiese musiek en nog vele meer genres tree op die talle verhoë op.
   Jaarliks rondom Augustus besoek duisende mense die plaas en slaan kamp
   op in die bosveld om na die Suid-Afrikaanse musiek te luister. Die naam
   Oppikoppi is afgelei van de woorde "Op die koppie", waar "koppie" na
   die heuwel verwys waar die vertonings plaasvind. Die kampterrein is aan
   die voet van die heuwel, en bo-op die heuwel is 'n kroegstalletjie en
   'n klein verhoog.

   Die fees het vir die eerste keer in 1994 plaasgevind met 27 plaaslike
   kunstenaars en/of muskiekgroepe wat 'n klein dog entoesiastiese gehoor
   toegesing het. Die fees het in die tussentyd aansienlik gegroei en nuwe
   verhoë is bygebou en die jaarlikse skare beloop tans in die duisendes:
   die beraamde jaarlikse gehoor kom neer op 15 000.^[1] Tans is daar drie
   grasdakverhoë, 'n verhoog vir komediante en 'n verhoog vir ietwat
   rustiger musiek. Die fees word ook deur sommiges beskou as die primêre
   invloed wat die Suid-Afrikaanse rock-musiek 'n hupstoot gegee het in
   die laat negentigerjare.

   Oppikoppi spog jaarlik met 'n reeks uiteenlopende kunstenaars wat vele
   moderne genres verteenwoordig.

   Die funksie vind tans elke jaar in Augustus plaas, alhoewel 'n kleiner,
   intiemer byeenkoms ook tydens Paasnaweek in April van elke jaar gehou
   word. Van die kunstenaars wat in 2007 by Oppikoppi gaan optree, sluit
   in Foto na Dans, Chris Chameleon en Karen Zoid.

[wysig] The way of the dassie

   Tydens die aanloop vir die 13de Oppikoppi-fees van 2007 was die fees
   bemark met die leuse, The way of the dassie ("die weg van die dassie")
   en 'n gestileerde dassie is as maskot gebruik.^[2] Daar is ook 'n
   beperkte reeks dassiepoppe wat te koop aangebied word.

[wysig] Verwysings

    1. ^ Student Travel Information: Oppikoppi Bushveld Festival. Laaste
       besoek op 23 Julie 2007.
    2. ^ - Dassie, by die amptelike webwerf van Oppikoppi.

[wysig] Eksterne skakels

     * Die amptelike webwerf by www.oppikoppi.co.za.

   Kategorie: Musiekfeeste

