Opstand in die Warskou-ghetto


   Opstand in die Warskou-ghetto
   Deel van die Tweede Wêreldoorlog
   'n Blok huise word afgebrand tydens die Ghetto-opstand

     Datum   19 April 1943 - 16 Mei 1943
    Ligging  Warskou Ghetto, Pole
   Resultaat Duitse militêre oorwinning,

             Joodse heldhaftige verlies
   Strydende partye
   Nazi-Duitsland
     * SS
     * SD
     * Gestapo
     * Ordepolisie
     * Wehrmacht

   Medewerkers
     * Blou Polisie
     * Joodse Ghetto Polisie

   Joodse versettingsbewegings
     * ŻOB
     * ŻZW

   Poolse versettingsbewegings
     * Armia Krajowa
     * Gwardia Ludowa

   Bevelvoerders
   Ferdinand von Sammern-Frankenegg

   Jürgen Stroop
   Mordechai Anielewicz†

   Dawid Apfelbaum†
   Paweł Frenkiel†
   Icchak Cukierman
   Marek Edelman
   Cywia Lubetkin
   Henryk Iwański
   Sterkte
   Offisiële daaglikse gemiddeld van 2 090, insluitende 821 Waffen-SS
   750-1 800 Opstandelinge (19 April), 56 000+ burgers
   Ongevalle
   Offisieel 16 dood, 86 gewond volgens die Stroop Verslag; ander skat 'n
   totaal van 300+ sedert 18 Januarie, insluitende 'n aantal Joodse
   medewerkers. Omtrent 13 000 is op die plek dood, die meeste is na
   uitwissingskampe gedeporteer; 'n totaal van 56 065 word gereken (gevang
   en vermoor) volgens Stroop se verslag.

          Hierdie artikel is oor die 1943-opstand in die Warskou-ghetto.
          Vir ander opstandings met 'n soortgelyke naam, sien
          Warskou-opstand (dubbelsinnig).

   Die Opstand in die Warskou-ghetto was die Joodse opstanding teen
   Nazi-Duitsland se pogings om die oorblyfsels van die Warskou-ghetto in
   Pole tydens die Tweede Wêreldoorlog te elimineer.

   Die belangrike voorloper van die hoofgeveg was 'n gewapende opstand
   teen die Duitsers en hulle Joodse medewerkers wat begin het op 18
   Januarie 1943. Die hoofgeveg het geduur van 19 April 1943, tot 16 Mei
   van dieselfde jaar, toe 'n vasbytende, maar swak gewapende en sleg
   voorsiende weerstandsbeweging uiteindelik deur SS-Gruppenführer (toe
   Brigadeführer) Jürgen Stroop verslaan is.

   Inhoud

        * 1 Agtergrond
        * 2 Die geveg
             + 2.1 Die Teenstanders
             + 2.2 Duitse aanval
             + 2.3 "Skoonmaak"
             + 2.4 Die dodetal
             + 2.5 Nasleep
        * 3 Verwantskap aan die 1944 Warskou Opstand
        * 4 In Israel
        * 5 Die Warskou Ghetto Opstand in moderne media
        * 6 Verwysings
        * 7 Verdere leesstof
        * 8 Eksterne skakels

[wysig] Agtergrond

   Aan die begin van 1940 het die Nazi's daarop gekonsentreer om die
   Pools-Joodse bevolking van oor die 3-miljoen in 'n aantal uiters
   beknopte ghettos in verskeie Poolse stede te plaas. Die grootste
   hiervan was die Warskou Ghetto, wat oor die 380 000 mense in 'n
   beknopte area in die middel van die stad gehuisves het. Die ghetto is
   op 16 November 1940, deur die Duitsers ommuurd en van die buitewêreld
   afgesluit. Duisende Jode het gesterf as gevolg van wydverspreide siekte
   of uithongering nog voor die Nazi's begin het met die massiewe
   deportasies van Jode in die ghetto na die Treblinka verdelgingskamp. In
   die 52 dae voor 12 September 1942, was ongeveer 300 000 Ghetto burgers
   na Treblinka gestuur en vermoor.

   Aan die begin van die deporterings het lede van die Joodse
   versettingsbeweging vergader, maar besluit teen 'n gewapende
   opstanding, omdat hulle geglo het dat die Jode werklik na arbeidskampe
   gestuur word, in plaas van na hulle dood. Teen die einde van 1942 het
   dit egter duidelik geword dat die Jode vermoor word by dié kampe en het
   die oorblywende Jode besluit om daarteen te veg.^[1]

[wysig] Die geveg

   18 Januarie 1943 was die begin van die eerste gewapende opstand: die
   Duitsers het begin met die tweede deportering van Jode na
   konsentrasiekampe, maar na vier dae het die Żydowska Organizacja Bojowa
   (ŻOB, "Joodse Gevegsorganisasie") en Żydowski Związek Wojskowy (ŻZW,
   "Joodse Militêre Unie") beheer oor die ghetto verower. Hulle het
   gevegposte by die dosyne gebou en Jode wat hulle as Duitse-medewerkers
   beskou het gedood, insluitende Joodse polisie beamptes en
   Gestapo-agente.^[2]

[wysig] Die Teenstanders

   Terwyl die gefrustreerde Duitsers addisionele hulp gestuur het om die
   opstand te beëindig, het die burgers van die ghetto vir die volgende
   drie maande hulself voorberei vir wat hulle besef het sal hul laaste
   geveg wees. Honderde gekamoefleerde skuilkelders was onder huise
   gegrawe (insluitende 618 skuilkelders teen lug-aanvalle); die meeste
   hiervan was deur die rioolstelsel verbind en aan die sentrale water- en
   elektrisiteitstoevoer gekoppel. Die ghetto-vegters was gewapend met
   pistole en rewolwers, 'n paar gewere en een masjiengeweer (drie
   masjiengewere volgens sommige bronne). Hulle het min ammunisie gehad en
   was aangewese op geïmproviseerde bomme en brandbombottels. 'n Aantal
   ander wapens was deur die opstand voorsien of van die Duitsers in
   beslag geneem. Die ghetto-area was in drie militêre distrikte verdeel:
   elke organisasie was verantwoordelik vir sy eie distrik.

   Ondersteuning buite die ghetto was beperk, maar Poolse
   versettingseenhede van Armia Krajowa (AK)^[3] en Kommunistiese Gwardia
   Ludowa^[4] het die Duitse wagposte naby die muur (wat die ghetto
   omsingel het) aangeval en probeer om wapens en ammunisie na binne te
   smokkel. Die AK-eenhede was in geveg met die Duitsers tussen 19 April
   en 23 April by verskeie punte buite die ghetto-muur en het probeer om
   na die ghetto toe deur te breek.^[3] Een Poolse eenheid van Armia
   Krajowa, genaamd die Państwowy Korpus Bezpieczeństwa en onder bevel van
   Henryk Iwański, het selfs binne-in die ghetto geveg saam met die ZZW en
   het saam teruggetrek na die sogenaamde "Ariese kant". Om die Jode te
   help het die AK informasie en smeekbede uitgesaai, beide in Pole en
   deur middel van radio transmissies om die Geallieerdes te bereik.^[3]
   Vele vegters van die ZOB en deel van die opperhowe het danksy hulp van
   die Pole kon onstnap deur die kanale.^[3] Alhoewel Henryk Iwanski se
   dade die mees beroemdste is, was dit deel van vele dade deur die Poolse
   versetting om die Jode te help.^[5]

   Hulle moeite was egter nie genoeg teen die volle mag van die Nazi
   oorlogmasjien nie; die Duitsers het uiteindelik 'n gemiddelde daaglikse
   mag gehad van 2 054 soldate en 36 offisiere, insluitende 821 Waffen-SS
   Panzergrenadier troepe (bestaande uit vyf Reserwe en Opleiding
   Bataljonne en een SS Kavalerie Reserwe en Opleiding Bataljon) en 363
   Poolse Marine-Blou Polisiemanne wat deur die Duitsers beveel was om die
   mure van die ghetto te beman.^[6] Die res van die Duitse vegmag het
   bestaan uit:
     * SS-Ordnungspolizei (Orpo) polisieregimente (bataljonne van die 22e
       en 23e regimente),
     * SS-Sicherheitsdienst (SD) sekuriteitsdienste,
     * een Bataljon elk van twee Wehrmacht spoorwerk stryd-ingenieurs se
       regimente,
     * 'n geskut van die Wehrmacht se ligte artillerie,
     * 'n bataljon Oekraïniese Trawniki-Männer van die SS Finale
       Oplossing-opleidingskamp Trawniki,
     * Litauiese en Lettiese hulp-polisiemanne (Askari's),
     * die tegniese noodvaleenheid,
     * Poolse brandweermagpersoneel en
     * 'n aantal Gestapo-gevangenishouders en teregstellers van Pawiak,
       onder bevel van Franz Bürkl, het ook aangebied om die Jode te help
       opspoor.

   Hulle wapens het onder meer bestaan uit geharnasde vegvoertuie,
   geveggasse, vuurwerpers, vliegtuie, tenks en artillerie.

[wysig] Duitse aanval

   Die finale stryd het begin op die aand van Paasfees, 19 April, toe die
   Duitse kolomme die ghetto met alle mag aangeval het. Joodse
   opstandelinge het op die Nazi-troepe geskiet en hulle met
   Molotow-kelkies en handgranate gegooi vanuit stegies, riole,
   huisvensters en selfs brandende geboue. 'n Frans-vervaardigde SS-tenk
   was aan die brand gesteek deur ZOB petrolbomme en die aanvanklike
   aanval was teruggedryf. Die Joodse opstandelinge het merkwaardige
   sukses behaal teen die magte van Ferdinand von Sammern-Frankenegg, wie
   sy pos as die SS- en polisiebevelvoerder van die Warskou-area verloor
   het, en vervang was deur Jürgen Stroop.

   Na 'n pouse is die aanval hervat; die Nazi's het die huise nou blok vir
   blok afgebrand, kelders en riole opgeblaas en elke Jood wat hulle kon
   vang gevange geneem of doodgemaak. Nog 'n Duitse tenk is vernietig op
   27 April in 'n versettingsaanval waarin die ZZW se kommandant, David
   Apfelbaum, swaar gewond was en die volgende dag gesterf het. Die
   langdurendste posisiegeveg het plaasgeneem rondom die ZZW-vesting by
   Muranowski Plein van 19 April tot aan die einde van daardie maand. Op
   29 April het die oorblywende vegters van die organisasie - wat al sy
   leiers verloor het - die ghetto deur die Muranowski-tonnel verlaat en
   na die Michalin-woud gegaan. Dit het die einde van die hoofgeveg
   gekenteken.

[wysig] "Skoonmaak"

   Na die belangrikste geveg verby was, was die weggesteekde skuilings die
   hoofarena van verset. In dié geveg het die Duitsers rookgranate en
   traangas of gifgas gebruik om die Jode uit skuilings te forseer. In
   vele instansies het die Jode aangehou om te vuur soos hulle die
   skuilings uitgekom het en 'n aantal manlike en besonderlik vroulike
   vegters het verborge granate gegooi of handwapens gevuur nadat hulle
   hulself oorgegee het. Op 8 Mei het die Duitsers die bevelpos van die
   ZOB by Mila 18 ontdek, met as gevolg die dood van die meeste van hulle
   leierskap asook 100 oorblywende vegters - die meeste van hulle is egter
   dood as gevolg van massa-selfmoord, insluitende die organisasie se
   bevelvoerder, Mordechai Anielewicz.

   Die opstand is op 16 Mei geëindig. Nogtans kon deur die somer van 1943
   nou en dan 'n geskietery in die area van die ghetto gehoor word.
   Uiteindelik was die opstand finaal stopgesit op 5 Junie, toe die laaste
   geveg met die Duitsers gelei was deur 'n groep Joodse kriminele sonder
   enige verbintenis met die ZZW of ZOB.

[wysig] Die dodetal

   Uit die Stroop-verslag: 'n Groep Jode is op die plek tereggestel ná
   hulle ingevangenisneming in die ruïnes van die Ghetto. Die
   oorspronklike Duitse byskrif lees: Bandiete vernietig in die geveg.
   Uit die Stroop-verslag: 'n Groep Jode is op die plek tereggestel ná
   hulle ingevangenisneming in die ruïnes van die Ghetto. Die
   oorspronklike Duitse byskrif lees: Bandiete vernietig in die geveg.

   Tydens die opstand het ongeveer 7 000 Joodse burgers gesterf. 'n
   Addisionele 6 000 was lewendig verbrand of vergas in skuilings. Die
   oorblywende 50 000 mense is na die Duitse doodskampe gestuur - meestal
   na die Treblinka-verdelgingskamp.

   Die laaste verslag van Jürgen Stroop op 13 Mei 1943, het gelees:

     180 Jode, bandiete en sub-mense was vernietig. Die voormalige Joodse
     stadswyk van Warskou bestaan nie meer nie. Die groot-skaalse aksie
     was afgesluit teen 2015 uur deur die opblasing van die Warskou
     Sinagoge. (...) Totale getal Jode behandel 56 065, insluitende beide
     Jode wat gevang is en Jode wie se uitroeiing bewys kan word.^[6]

   Volgens die verslag is van Stroop se mag 16 mense gedood en 86 gewond,
   insluitende oor die 60 Waffen-SS. Volgens ander se berekeninge was tot
   1 300 Duitsers en hul medewerkers gedood tydens die opstand.

[wysig] Nasleep

   Na die geveg is die meeste afgebrande huise met die grond gelyk gemaak
   en die kompleks van die KL-Warskou ("Konzentrationslager Warschau",
   konsentrasiekamp van Warskou) was in die omgewing van die ghetto
   gestig. Die Duitsers het die voormalige ghetto ook gebruik om Poolse
   Łapanka gevangenes te vermoor uit wraak in hoogs geadverteerde
   gyselaarsteregstellings.

   Gedurende die Warskou Opstand in 1944 het die Poolse Tuisweermag
   Bataljon, "Zoska", 380 Joodse konsentrasiekampgevangenes van die
   KL-Warskou se Gęsiówka-subkamp kon red; die meeste van hulle het
   onmiddelik by die AK aangesluit. 'n Paar klein groepe van die
   ghettoburgers het dit ook reggekry om in die riole te oorleef tot die
   Warskou Opstand.

[wysig] Verwantskap aan die 1944 Warskou Opstand

   Die Warskou Ghetto Opstand van 1943 word somtyds verwar met die Warskou
   Opstand van 1944. Die twee gebeurtenisse het in verskillende tye
   afgespeel en het verskillende doelwitte gehad. Die eerste, in die
   ghetto, was 'n keuse om vegtend te sterf - met 'n skraal hoop op
   ontsnapping, eerder dan 'n definitiewe dood in die verdelgingskampe.
   Die keuse om te veg was gemaak op die laaste oomblik toe die krag om te
   veg nog steeds beskikbaar was. Die tweede opstand was 'n gekoördineerde
   aksie en deel van die groter Operasie Storm ("Plan Burza").

   Daar is egter 'n verband tussen die twee gebeurtenisse, siende dat 'n
   aantal (ongeveer 100) van die opstandelinge van die Ghetto Opstand
   deelgeneem het in die latere Warskou Opstand en geveg het in die
   geledere van die AK en AL.

[wysig] In Israel

   'n Aantal oorlewendes van die Warskou Ghetto Opstand, ook genoem die
   "Ghetto Vegters", insluitende Icchak Cukierman (ZOB adjunk-kommandant),
   en sy vrou, Cywia Lubetkin (wie ook 'n bevelvoerder van een van die
   gevegseenhede was), het voortgegaan en die "kibbutz Lohamey ha-Geta'ot"
   ("ghetto vegters se kibboets") in Israel gestig. In 1984 het die lede
   van die kibboets "Dapei Edut" gepubliseer ("Getuienisse van Oorlewing",
   onderhoude en redigering deur Zvika Dror), vier volumes van persoonlike
   getuienisse van 96 lede van die kibboets. Die kibboets is Noord van
   Akko geleë en stel ten toon 'n museum en argiewe opgedra ter
   nagedagtenis aan die Sjoa, die Joodse Volksmoord van die 20ste eeu.

   Yad Mordechai, 'n ander kibboets (Noord van die Gasastrook), was
   vernoem na Mordechai Anielewicz.

[wysig] Die Warskou Ghetto Opstand in moderne media

     * The Wall (1982) - 'n Televisiefilm
     * In the Presence of Mine Enemies (1997) - 'n Televisiefilm
     * Uprising (2001) - 'n Televisieminireeks
     * The Pianist (2002) - 'n Rolprent

[wysig] Verwysings

          Hierdie artikel is grotendeels 'n vertaling van die Engelse
          Wikipedia artikel "Warsaw Ghetto Uprising."

    1. ^ Die Verenigde State se "Holocaust Museum" "Warsaw Ghetto
       Uprising" (In Engels)
    2. ^ "The Warsaw Ghetto Uprising", deur Marek Edelman[1] (In Engels)
    3. ^ ^3,0 ^3,1 ^3,2 ^3,3 Addendum 2 – "Facts about Polish Resistance
       and Aid to Ghetto Fighters" (In Engels), Roman Barczynski,
       Americans of Polish Descent, Inc. Laaste besoek op 13 Junie 2006.
    4. ^ "Groot Aksie in Warskou" [2] (In Pools)
    5. ^ Stefan Korbonski, "The Polish Underground State: A Guide to the
       Underground, 1939-1945", bl. 120-139, Uittreksels (in Engels)
    6. ^ ^6,0 ^6,1 Van die Stroop Verslag deur SS-Gruppenführer Jürgen
       Stroop, May 1943. (In Engels)

[wysig] Verdere leesstof

     * Marek Edelman. The Ghetto Fights: Warsaw, 1941-43. Bookmarks
       Publications, 1990. ISBN 0-906224-56-X.
     * Kazimierz Moczarski. Conversations with an Executioner. Prentice
       Hall, 1984. ISBN 0-13-171918-1.
     * Sabine Gebhardt-Herzberg. "Das Lied ist geschrieben mit Blut und
       nicht mit Blei": Mordechaj Anielewicz und der Aufstand im
       Warschauer Ghetto; 250 p.; 2003; ISBN 3-00-013643-6 (slegs in Duits
       beskikbaar); uitgewer: Sabine Gebhardt-Herzberg
       (s.gebhardt-Herzberg@gmx.net)

[wysig] Eksterne skakels

   Commons
   Multimedia oor hierdie onderwerp is te vinde op Wikimedia Commons onder
   die titel:
   Warsaw Ghetto Uprising
     * "Life In The Ghetto Begins" Video's van Marek Edelman waarin hy
       praat oor die Ghetto's van Peoples Archive (in Engels)
     * "The Warsaw Ghetto The Warsaw Ghetto argiewe (insluitende Die
       Stroop Verslag) van die Jewish Virtual Library (in Engels)
     * "The Warsaw Ghetto Uprising" 'n artikel deur Marek Edelman (in
       Engels)
     * "Warsaw Ghetto Uprising" Die Verenigde State se Holocaust Memorial
       Museum (in Engels)
     * "The Warsaw Ghetto Uprising and the Poles" 'n Aanlyn boek deur
       verskillende skrywers (In Engels)
     * "A Teacher's Guide to the Holocaust" 'n Versameling prente en
       foto's van die opstand (In Engels)
     * "The Ghetto Fighters' House" van die Holocaust and Jewish
       Resistance Heritage Museum (In Engels)
     * "Commemorating the Uprising" van die Maart 2006 uitgawe van Jewish
       Currents (In Engels)


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Tweede Wêreldoorlog • Geskiedenis van Pole • Warskou

