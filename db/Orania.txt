Orania


   Orania is 'n Suid-Afrikaanse dorpie geleë langs die Oranjerivier in die
   Noord-Kaapprovinsie in die droë Karoostreek. Orania is uniek tussen
   Suid-Afrikaanse dorpe omdat dit moontlik die enigste alleen-Afrikaner
   enklawe in Suid-Afrika is — daar bestaan 'n streng verbod op inwoners
   of werkers wat nie Afrikaners is nie.

   Inhoud

        * 1 Begin
        * 2 Doel
        * 3 Vorige bewegings
        * 4 Orania vandag
        * 5 Sien ook
        * 6 Eksterne skakels

[wysig] Begin

   In Desember 1990 het sowat 40 Afrikanerfamilies, onder leiding van
   Carel Boshoff, die skoonseun van die voormalige SA eerste minister
   Hendrik Verwoerd, die vervalle ou dorp vir sowat R1,5 miljoen gekoop.
   Dit was 'n paar maande ná die afskaffing van die Apartheidswette en die
   vrylating van Nelson Mandela. Die dorp word privaat besit deur die
   Vluytjeskraal Aandeleblok-maatskappy wat ook die dorp bestuur. Die
   voorsitter van die maatskappy, Prinsloo Potgieter, tree as die de facto
   burgemeester op.

[wysig] Doel

   Die doel van Orania, volgens sy stigters, is om 'n dorp te skep waar
   die beskerming van Afrikanerdom se kulturele erfenis sterk onderstreep
   word, en Afrikaner-selfwerksaamheid 'n daaglikse beoefening word, en
   nie net 'n idee bly nie. Alle werk, van bestuur tot handewerk, word
   deur Afrikaners vervul. "Ons wil nie bestuur word deur mense wie nie
   Afrikaners is nie," sê Potgieter. "Ons kultuur is besig om onderdruk te
   word, en ons kinders word gebreinspoel om Engels te praat." Geen
   nie-Afrikaners word toegelaat om op die dorp te woon of daarin te werk
   nie, deur die redenasie dat hul teenwoordigheid strydig is met die idee
   van Afrikaner selfwerksaamheid. In 'n land wat 'n dramatiese toename in
   gewelddadige misdaad beleef, geniet die dorp 'n baie lae misdaadsyfer –
   klein oortredings word deur die maatskappy hanteer, meestal in die vorm
   van klein boetes. Ten spyte van dit word Orania meestal gesien as 'n
   anachronisme deur meeste ander Afrikaners, veral na die 1994
   verkiesings.

[wysig] Vorige bewegings

   Die idee van 'n alleen-Afrikaner nedersetting in moderne Suid-Afrika is
   nie 'n nuwe idee nie. In die tagtiger jare het 'n groep regse
   Afrikaners, gelei deur H.F. Verwoerd se seun, 'n groep genaamd die
   Oranjewerkers gestig. Hulle het ook 'n gemeenskap onder "Afrikaner
   Selfwerksaamheid" beplan, maar was onsuksesvol in hulle poging om 'n
   neo-boerestaat in die afgeleë gemeenskap van Morgenzon te skep.

[wysig] Orania vandag

   Vandag is Orania die tuiste van 500 na 600 Afrikanerfamilies. Baie van
   die minder welaf gesinne het woonplek ingeneem in klein huisies in
   Kleingeluk. Baie van die meer gegoede inwoners, insluitend die
   dorpstigters, woon in die nabye woonbuurt van Grootdorp. Dit het
   wrywing tussen die twee groepe veroorsaak, omdat baie van die armer
   blankes afgesit is deur die idee van na Orania kom om "'n swart man se
   werk" te doen – d.w.s., werk wat voorheen deur nie-blankes in
   Suid-Afrika gedoen is, soos die instandhouding van erwe en straatvee.

   Orania se Volkskool Orania het ook sy eie skoolstelsel wat effe
   onortodoks is teen Suid-Afrikaanse standaarde. Die klaskamer het 'n
   besigheidsagtige opstelling, en is feitlik totaal gerekenariseerd. Die
   "onderwyser" tree meer soos 'n gids op, en anders as by die meeste
   skole word daar nie lesings gegee nie. Die sagteware wat daarby gebruik
   word se naam is KenWeb. Dit is op Orania ontwikkel en die gebruik
   daarvan kry baie navolging regoor Suid-Afrika.

   Gedurende April 2004 het Orania sy eie "geldeenheid", die "Ora"
   amptelik in gebruik geneem. Die beginsel is gebaseer op dieselfde idee
   as inkopiekoepons, wat oor die algemeen deur groot inkopiesentrums reg
   oor Suid-Afrika ingespan word. Orania se plaaslike bank, die Orania
   Spaar- en Kredietkoöperatief, is in beheer van die nuwe onderneming.
   Die hoofdoel van die idee is om plaaslike ekonomiese groei te stimuleer
   deur die plaaslike hulpbronne in te span deur dit te spaar, terwyl
   handel steeds plaasvind deur die Ora te gebruik.

   Met werkloosheid onder blankes wat met meer as 100% toegeneem het
   gedurende die eerste dekade van demokrasie in Suid-Afrika, glo die
   stadsvaders van Orania steeds dat hulle die sleutel hou tot ‘n toekoms
   vir Afrikaners, deur Afrikaners, sonder dat hulle deur ander volkere
   vertrap word of dat ander volkere deur hulle vertrap word.

[wysig] Sien ook

     * Volkstaat

[wysig] Eksterne skakels

     * Amptelike webwerf van Orania
     * "Whites-only Money", verslag van die BBC.
     * M-Net-/Carte Blanche-verslag oor Orania se unieke skool.

   Kategorieë: Suid-Afrika • Politiek van Suid-Afrika •
   Post-apartheidstydperk • Dorpe in Suid-Afrika

