Oranjerivier


   Die Oranjerivier is die grootste rivier in Suid-Afrika. Dit word ook
   soms die Gariep genoem.

   Die rivier ontspring in die Drakensberge van Lesotho, naby die grens
   met Suid-Afrika. Dit vloei weswaarts op die grens van die Vrystaat,
   deur die Noord-Kaap en vorm uiteindelik die suidelike grens tussen
   Suid-Afrika en Namibië, voordat dit uitmond in die Atlantiese Oseaan by
   Alexanderbaai, omtrent halfpad tussen Walvisbaai en Kaapstad.

   Die Augrabies-waterval is in die Noord-Kaap en daar tuimel die
   Oranjerivier 60m na benede.

   Die grootste syrivier is die Vaalrivier wat die Oranjerivier suidwes
   van Kimberley ontmoet. Ander kleiner syriviere van die Oranje- en die
   Vaalrivier is die Brak-, Caledon-, Harts-, Klip-, Modder-, Mooi-, en
   Vetriviere, wat die hele Vrystaat, Lesotho en groot dele van die ou
   Transvaal- en Kaapprovinsies dreineer.

   Die Oranjerivier verskaf water vir vele landbou-aktiwiteite, veral in
   die Noord-Kaap.

   Opgaardamme: die vinnige afloop van die rivier word gestuit deur die
   Gariepdam (voorheen Hendrik Verwoerddam) en Vanderkloofdam. Die damme
   stoor water in die reënseisoen, wat beheersd vrygelaat word vir
   besproeiing.

   Baie boere gebruik ook die Oranjerivier se water vir besproeiing van
   landerye.

   Sien ook: Augrabies nasionale park.
   Kategorieë: Riviere van Suid-Afrika • Riviere in Namibië

