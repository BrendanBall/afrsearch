Orkaan Katrina


   CAPTION: Orkaan Katrina

               Orkaan van die Kategorie 5
   Katrina op 28 Augustus 2005
   Katrina op 28 Augustus 2005
   Gevorm op:               23 Augustus 2005
   Volledig afgeswak op:    31 Augustus 2005
   Windsnelhede:            280 km/h
                            Windstote tot by 340 km/h
   Laagste lugdruk:         902 hPA (mbar)
   Totale skade berokken:   $81,2 miljard VSA-dollar
   Slagoffers:              ≥1 836
   Gebiede, wat
   deur Katrina geraak is:: Bahama-eilande,
                            Florida,
                            Kuba, Louisiana (veral
                            New Orleans), Mississippi,
                            Alabama
                            Groot dele van die
                            oostelike vasteland van
                            Noord-Amerika

   Die tropiese Orkaan Katrina was een van die ergste natuurrampe wat die
   Verenigde State ooit getref het. Die storm het in Augustus 2005 meer as
   1 800 menselewens geëis - die grootste aantal slagoffers sedert die
   Okeechobee-orkaan van die jaar 1928 - en 'n skade van 81,2 miljard
   VSA-dollar berokken, die hoogste wat ooit by 'n natuurramp in die VSA
   aangeteken is. Die VSA-regering moes net soos die plaaslike owerhede
   kritiek verduur nadat hulle die uitwerkings van die orkaan aanvanklik
   onderskat het en noodmaatreëls te laat getref is. Ook die
   reddingsaksies is nie doeltreffend gekoördineer nie. Die federale,
   staats- en plaaslike owerhede se onvermoë om hierdie natuurramp
   doeltreffend te hanteer is deur die Amerikaanse Kongres ondersoek, en
   Michael Brown, die hoof van die Federal Emergency Management Agency
   FEMA, die ramphanteringsagentskap van die Departement van Binnelandse
   Veiligheid in Washington, DC, het as gevolg van skerp kritiek oor sy
   optrede bedank.
   Die baan van Katrina
   Die baan van Katrina

   Katrina het tydens die Atlantiese orkaan-seisoen van die jaar 2005 in
   laat Augustus gevorm en tot die sesde sterkste Atlantiese orkaan en die
   derde sterkste orkaan, wat die vasteland ooit getref het, ontwikkel.
   Dit was die elfde storm, wat van 'n naam voorsien is, die vyfde orkaan,
   die derde sterk orkaan en die tweede orkaan, wat tydens die
   orkaan-seisoen van 2005 binne die kategorie 5 geval het.

   Die orkaan het groot dele van die noordelike en sentrale kusgebiede van
   die Amerikaanse Golfkus verwoes, waarby die internasionale mediadekking
   veral op die rampsalige gevolge gekonsentreer het, wat die storm vir
   die stad New Orleans in Louisiana en die kusgebiede van die deelstat
   Mississippi ingehou het. Weens die grootte van die stormfront is selfs
   kusgebiede verwoes, wat meer as 100 myl (160 kilometer) van sy sentrum
   af geleë was.

   Katrina het op 23 Augustus 2005 oor die Bahama-eilande gevorm en as 'n
   matige kategorie 1-orkaan oor die deelstaat Florida beweeg, waar dit
   tot oorstromings gelei en 'n aantal menselewens geëis het. Dit het
   daarna oor die Golf van Meksiko aansienlik versterk en sodoende tot een
   van die ergste orkane in die moderne geskiedenis ontwikkel. Die storm
   het nog eens verswak, voordat dit as 'n orkaan van die kategorie 3 op
   29 Augustus weer die vasteland getref het. Op daardie oggend is die
   suid-ooste van Louisiana en die grensgebied tussen Louisiana en
   Mississippi verwoes.

   Groot skade is in stede soos Slidell (Louisiana), Mobile (Alabama) en
   Waveland, Biloxi en Gulfport (Mississippi) berokken. Damwalle, wat die
   Pontchartrainmeer van die stad New Orleans geskei het, is deur die
   orkaan gebreek. Vier vyfdes van die stadsgebied van New Orleans en 'n
   groot deel van die omliggende gebiede is weke lank oorstroom. Groot
   windskade is ook in die binneland veroorsaak.

[wysig] Die verloop van die storm

   Katrina is op 23 Augustus as die twaalfde tropiese
   orkaan-laagdrukgebied oor die suid-oostelike Bahama-eilande gevorm. Die
   orkaan het as gevolg van die wisselwerking tussen 'n tropiese golf en
   die oorblyfsels van die tiende tropiese laagdrukgebied-storm ontstaan.
   Aangesien die meteorologiese omstandighede gunstig was vir die vorming
   van 'n groter storm, het die laagdrukgebied reeds teen die oggend van
   24 Augustus orkaansterkte bereik en is voortaan "Katrina" genoem.
   Katrina het toe in die rigting van die deelstaat Florida beweeg.
   Die verloop van Orkaan Katrina
   Die verloop van Orkaan Katrina

   Kort nadat dit as 'n kategorie 1-orkaan geklassifiseer is, het Katrina
   soggens op 25 Augustus die gebied tussen die stede Hallandale en
   Aventura naby Miami (Suid-Florida) oorgesteek. Nege mense het hier
   hulle lewens verloor. Katrina het daarna 'n bietjie begin verswak en is
   vir enkele ure herklassifiseer as 'n tropiese storm.
   Die oog van die orkaan, soos gesien vanuit 'n vliegtuig
   Die oog van die orkaan, soos gesien vanuit 'n vliegtuig

   Sodra die storm weer die waters van die Golf van Meksiko bereik het,
   het danksy hoë temperature en die kringvormige warm seestroming van
   Loop Current, wat nuwe energie aan die storm verskaf het, binne 'n uur
   opnuut tot orkaansterkte versnel.

   Op 27 Augustus het Katrina graad 3 op die Saffir-Simpson-orkaanskaal
   bereik, wat van haar die derde Groot Orkaan van die jaar gemaak het.
   Soggens op 28 Augustus het die orkaan selfs graad 5 en om een uur
   namiddag uiteindelik sy maksimale sterkte bereik. Katrina het die
   Amerikaanse Golfkus op 29 Augustus met volle krag getref. Alhoewel dit
   enkele weke later deur Orkaan Rita nog oortref is, was Katrina een van
   die geweldigste orkane ooit in die Golf van Meksiko, met windsnelhede
   van tot by 280 kilometer per uur (wat in windstote tot by 344 km/h
   versnel het) en 'n ongewoon lae lugdruk van net 902 mbar.

   Die owerhede het die plaaslike bevolking gewaarsku om die gebied
   onmiddellik te ontruim, en 1,3 miljoen mense het vanuit die gebied van
   New Orleans na ander dele van die suidelike VSA gevlug.

   Die orkaan, wat intussen weer tot graad 3 verswak het, het vroeg
   soggens op 29 Augustus die suidkus naby Buras-Triumph in Louisiana met
   windsnelhede van 200 km/h bereik. Katrina het vervolgens oor die
   suid-oostelike Louisiana beweeg en haar orkaansterkte bybehou totdat sy
   die deelstaat Mississippi bereik het. Naby die hoofstad Jackson, sowat
   240 kilometer noord van die Golfkus, het die orkaan verswak. Naby
   Clarksville in Tennessee is die orkaan tot 'n tropiese laagdrukgebied
   afgeskaal, maar sy uitlopers het op 31 Augustus selfs die gebied van
   die oostelike Groot Mere en die Kanadese provinsies Ontario en Québec
   nog geraak.

[wysig] Die gevolge

   Oorstromings in New Orleans
   Oorstromings in New Orleans

   Tot dusver is 1 302 sterfgevalle amptelik bevestig, terwyl volgens die
   Amerikaanse TV-nuuskanaal CNN in Januarie 2006 nog steeds sowat 3 200
   mense vermis word. Die burgemeester van New Orleans, Ray Nagin, het die
   aantal sterfgevalle aanvanklik selfs op sowat 10 000 geraam.

   In die eerste dae ná die orkaan het baie mense op die dakke van hul
   huise gevlug om vir hul redding te wag. Die voorsiening van drinkwater
   aan die plaaslike bevolking is ernstig bedreig, nadat 'n waterleiding
   gebreek het en met vloedwater besmet is.

   Katrina is die duurste werwelstorm ooit, wat die VSA getref het. Die
   skade van meer as 1 100 miljard rand, wat Katrina berokken het, oortref
   selfs dié van Orkaan Andrew, wat die suide van Florida in 1992 verwoes
   het, en dié van die seebewing in die Indiese Oseaan, wat tot die
   tsoenami-ramp van 2004 gelei het.

   Volgens deskundiges is meer as 'n miljoen mense dakloos gelaat, en vyf
   miljoen mense het sonder krag gesit. In baie gebiede, veral New
   Orleans, het plundery 'n probleem geword. Ook straatgevegte,
   verkragtings en moorde het voorgekom. In New Orleans is op 1 September
   'n noodtoestand verklaar, en die goewerneur van Louisiana het aan die
   Nasionale Garde toegestaan om plunderaars te skiet.

   Aangesien ook konvooie van nooddienste aangerand is, is polisiemanne
   uit New Orleans ontbied om teen die bendes op te tree. Weens die groot
   aantal plunderaars en die feit dat die tronke en polisiestasies ook
   oorstroom is, was daar egter geen kans om misdadigers vir 'n lang tyd
   aan te hou.
   Kategorieë: Natuurrampe • Storms

