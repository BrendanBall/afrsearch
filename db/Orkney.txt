Orkney


                                       CAPTION: Àrcaibh / Isles of Orkney
                                                            Orkney-eilande


                                (Vlag van Orkney) (Landswapen van Orkney)

                         Ligging van Orkney in Skotland
                                    Land                          Skotland
                          Amptelike tale             Engels, Skots-Gaelies
                                Hoofstad                          Kirkwall
                                                       58° 58' N, 2° 57' W
                           Grootste stad                          Kirkwall
         Aantal eilande (waarvan bewoon)                           70 (20)
                         Grootste eiland          The Mainland (523 vk km)
                           Administrasie Skotse raadsgebied (council area)
                          Plaaslike raad       Raad van die Orkney-eilande
                          Regeringsparty                     Onafhanklikes
                             Oppervlakte
                                - Totaal
                               - % water
                                                                 990 vk km
                                                                       - %
                               Bevolking
                         2006 (skatting)
                    - Bevolkingsdigtheid
                                                                    19 800
                                                                  20/vk km
                     Inlywing by Noorweë                Geannekseer in 875
                    Inlywing by Skotland                    Geannekseer op
                                                         20 Februarie 1472
                                 Tydsone                            UTC +0

   Orkney (Skots-Gaelies: Àrcaibh, Engels: Isles of Orkney of Orkney
   Islands [ˌɔːknɪˈaɪləndz}; byvoeglike naamwoord: Orkadies, afgelei van
   die verouderde benaming Orkade) is 'n Skotse eilandgroep wat uit die
   hoofeiland Mainland en naastenby 100 kleiner eilande bestaan. Orkney
   word deur die Pentland Firth noord van Caithness van die Skotse
   vasteland geskei. Die grootste nedersetting en administratiewe sentrum
   is Kirkwall.

   In administratiewe opsig vorm Orkney een van die 32 raadsgebiede
   (council areas) van Skotland en 'n kiesafdeling van die Skotse
   parlement.

   Orkney word reeds sowat 5 500 jaar lank deur mense bewoon. Die eerste
   bewoners was Neolitiese stamme en later Pikte totdat die eilandgroep in
   875 ná 'n Wiking-inval deur Noorweë geannekseer en deur Noorse setlaars
   gekoloniseer is. In 1472 is Orkney deur die Skotse Kroon geannekseer
   nadat 'n bruidskat nie betaal is nie.

   Orkney behels sommige van die oudste en bes-bewaarde argeologiese
   plekke uit die Jongsteentydperk, en die "Hart van die Neolitiese
   Orkney" is deur die UNESCO tot wêrelderfenisgebied verklaar.

   Inhoud

        * 1 Etimologie
        * 2 Geografie
        * 3 Klimaat
        * 4 Eksterne skakels

[wysig] Etimologie

   Die eerste historiese verwysing na die eilandgroep dateer uit die 1ste
   eeu n.C. - die geograaf Claudius Ptolemaeus (90-168) het die eilande
   Orcades genoem. Hierdie term is afgelei van die ou Gaeliese naam Insi
   Orc of "Eiland van die Orcs" (die term orc verwys na 'n jong vark of
   wildevark.

   Toe die Noorse Wikings hulle op die eilande gevestig het, het hulle die
   woord orc as orkn vertolk - die Oud-Noorse term vir robbe. Saam met die
   agtervoegsel -ey (wat "eiland" beteken) is die Oud-Noorse naam
   Orkneyjar gevorm, wat in Engels later tot Orkney verkort is.

[wysig] Geografie

   Die seestraat Pentland Firth skei Orkney van die Skotse vasteland. Die
   firth is tussen Brough Ness op die eiland South Ronaldsay en Duncansby
   Head in Caithness sowat 11 kilometer wyd.

   Orkney lê tussen 58° 41' en 59° 24' Noord, en 2° 22' en 3° 26' Wes en
   strek oor 'n afstand van 80 kilometer vanuit die noordooste in
   suidwestelike rigting en 47 kilometer vanuit die ooste in westelike
   rigting. Die eilandgroep beslaan 'n totale oppervlakte van 990
   vierkante kilometer. Met die uitsondering van sommige steil
   sandsteenberge en rotswande in die weste van die groter eilande bestaan
   die argipel hoofsaaklik uit laagliggende gebiede.
   Die indrukwekkende rotswande suid van Rackwick op die eiland Hoy
   Die indrukwekkende rotswande suid van Rackwick op die eiland Hoy

   Hoy is die mees bergagtige eiland, en hier verrys ook die hoogste
   bergspits van Orkney, Ward Hill (481 meter). Die enigste ander eilande
   met noemenswaardige berge is die hoofeiland Mainland (een van sy twee
   hoogste bergspitse met 268 meter heet toevallig ook Ward Hill, die
   ander Wideford Hill), en Rousay.

   Byna alle eilande het lochs of mere; die grootstes is The Loch of
   Harray en The Loch of Stenness op Mainland. Orkney se riviere is eerder
   stroompies wat die hoër geleë gebiede dreineer. Die eilandgroep word
   behalwe vir die weste van Mainland, Hoy en Rousay deur 'n ruwe,
   onreëlmatige kuslyn gekenmerk, en die eiland word deur seestrate, wat
   plaaslik sounds of firths genoem word, van mekaar geskei. Net noordoos
   van Hoy is die term Bring Deeps gebruiklik. Suid van Mainland lê Scapa
   Flow, 'n natuurlike hawe waar sedert die Wiking-tydperk groter vlote
   aangedoen het en waar die Duitse Vloot homself in 1919 ná die einde van
   die Eerste Wêreldoorlog gesink het. Die Fall of Warness, wat onder meer
   bekend staan vir sy getyekrag-toetsaanleg lê suidwes van Eday.

   Die eilande se name dui gewoonlik hul landskapsvorme aan: Die Noorse
   uitgang -ey, wat in Engels na -a of -ay verander het en letterlik
   "eiland" beteken, verwys na die groter eilande; eilandjies het die
   uitgang -holm, terwyl daar na geïsoleerde rotse as skerries verwys
   word.

   Die seestrome van Orkney se getye (wat plaaslik races of roosts genoem
   word) word deur hul hoë spoed gekenmerk. Draaikolke kom gereeld voor,
   en hul stormagtige waters hou 'n bedreiging vir kleiner bote in.

   Die opvallendste kenmerk van Orkney se flora is die gebrek aan bome wat
   onder meer aan die sterk winde te danke is. Nogtans lewer die voorkoms
   van turf die bewys dat die eilande vroeër wél bebos was. Die ontbossing
   was 'n mensgemaakte ramp wat die argipel waarskynlik nog voor die
   Jongsteentydperk getref het aangesien die steenargitektuur van vroeë
   nedersettings soos Skara Brae reeds bewys lewer vir die skaarste aan
   timmerhout.

   Die grootste deel van Orkney se landoppervlakte word deur
   landbougebiede beslaan. Landbou is ook die vernaamste sektor van Orkney
   se ekonomie, terwyl ook vissery 'n belangrike bron van inkomste is.
   Orkney voer veral beesvleis, kaas, whisky, bier, vis en seekos.

[wysig] Klimaat

   Danksy die invloed van die warm Golfstroom word Orkney deur 'n
   gematigde, maar vogtige seeklimaat gekenmerk. Die Golfstroom vloei in
   noordoostelike rigting aan die wateroppervlak van die Atlantiese Oseaan
   en bring ook warm lugmassas uit die gebied van die Golf van Mexiko saam
   sodat Orkney se gemiddelde temperature nie sy noordelike ligging
   weerspieël nie.

   Die verskil tussen die gemiddelde temperature van somer en winter
   beloop minder as 10 °C - tydens die relatief milde winters daal die
   kwik tot 'n gemiddelde temperatuur van tussen 5 en 6 °C, terwyl in die
   somer 'n gemiddelde van 15 °C aangeteken word. Maksimum-temperature is
   nie hoër as 19 °C nie.

[wysig] Eksterne skakels

     * Orkneyjar - The heritage of the Orkney Islands

   Kategorieë: Skotland • Eilande

