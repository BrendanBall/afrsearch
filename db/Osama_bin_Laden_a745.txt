Osama bin Laden


   Osama bin Laden is waarskynlik die mees gehate persoon in die
   VSA.^[verwysing benodig] Verskeie bewyse verbind hom met die
   terreuraanvalle van 11 September. Bin Laden het byvoorbeeld net vóór 11
   September aan kollegas gesê dat hy besig is met 'n groot operasie teen
   die VSA. Drie van die kapers is vervolgens regstreeks verbind met bin
   Laden en Al-Kaïda. Een is ook as 'n sleutelfiguur geïdentifiseer in die
   bomaanvalle op die Amerikaanse ambassades in Nairobi en Dar-es-Salaam
   in 1998 sowel as die aanval op die Amerikaanse oorlogskip die USS Cole
   in 2000. Die mees verdoemende bewyse teen Bin Laden, wat volgens die
   VSA onteenseglik sy aandeel aan die terreurdade bewys, is egter 'n
   video-opname wat in besit van die Pentagon is. Die video-opname beeld
   bin Laden uit waar hy 'n uiteensetting lewer van sy beplanning van die
   terreuraanvalle van 11 September.

[wysig] Lewensgeskiedenis

   Osama (ook bekend as "Usama") bin Laden is in 1957 in Riaad,
   Saoedi-Arabië, gebore. Sy moeder was van Siriese afkoms en sy vader,
   Mohammed Awad bin Laden, was Jemenities. Osama was die sewende seun uit
   vyftig broers en susters. Sy vader het in 1930 na Saoedi-Arabië
   geëmigreer en het as 'n portier begin werk. Met sy dood, toe Osama
   dertien jaar oud was, was hy egter die biljoener-eienaar van een van
   die grootste konstruksiemaatskappye in Saoedi-Arabië. Osama bin Laden
   het in Jeddah grootgeword en sy skoolopleiding daar ontvang. In 1975,
   op sewentienjarige ouderdom, is hy met 'n Siriese familielid van hom
   getroud. Toe die voormalige Sowjet-Unie Afganistan in 1979 binnegeval
   het, het bin Laden dit as sy plig as Moslem beskou om die inval te
   beveg. Hy het vegters opgelei en ondersteuning aan hulle gebied, en só
   die Maktab-al-Khidimat-groep tot stand gebring, wat bestaan het uit
   Moslems van oral oor die wêreld. Hulle het die oorlog beskou as Djihad
   ('n heilige oorlog), 'n Islamitiese kruistog met die doel om ontslae te
   raak van die Russe. In 1989 is die Russe uit die Afgaanse gebied
   gedwing. Bin Laden en sy groeiende Afgaanse weerstandsbeweging het
   hulle nou daarop toegespits om alle nie-Moslems in die aangrensende
   gebiede te beveg. Die Amerikaanse magte wat in Afganistan agtergebly
   het, tesame met hul Midde-Oosterse bondgenote, het nou bin Laden en sy
   groep se vyande geword. Intussen het bin Laden — kort nadat die oorlog
   met die Sowjet-Unie beëindig is — hom weer in Saoedi-Arabië gaan
   vestig. In 1991 is hy uit Saoedi-Arabië verban weens
   anti-regeringsbedrywighede. Hy het hom in Soedan gaan vestig, waar hy
   die volgende vyf jaar woonagtig was. As gevolg van druk wat deur die
   VSA uitgeoefen is, is bin Laden in 1996 ook uit Soedan verban. Hy het
   nou teruggekeer na Afganistan, waar hy as gas van die Taliban verwelkom
   is. Bin Laden het van sy familiefortuin gebruik gemaak om aanvalle teen
   die VSA te loods en is al deur die Amerikaanse staatsdepartement
   beskryf as een van die belangrikste borge wêreldwyd van ekstremistiese
   Islamitiese aktiwiteite. Sy Al-Kaïda-organisasie is 'n
   sambreelorganisasie van ongeveer twintig Islamitiese groepe, insluitend
   die Islamitiese Djihad, Hizboellah en die Bewapende Islamitiese Groep,
   wat takke in verskeie lande het. Die ledetal van Al-Kaïda is onbekend.
   Ramings wissel vanaf etlike honderde tot 3 000. Met die aanvang van
   2002 het daar steeds onsekerheid bestaan oor waar bin Laden hom in
   daardie stadium bevind het. Sommige waarnemers het gespekuleer dat hy
   hom steeds in die bergagtige Tora-Bora-gebied in Afganistan skuil hou.
   Andere het geglo dat hy reeds na Pakistan gevlug het. Dit is selfs
   moontlik dat hy in die oorlog omgekom het. Waar hy ook al skuil - dit
   wil sê indien hy nog leef - die VSA sal nie rus voor hy nie met sy lewe
   geboet het vir sy beweerde terreurdade nie.
   Kategorieë: Artikels met stellings wat verwysings ontbreek •
   Saoedi-Arabiese terroriste

