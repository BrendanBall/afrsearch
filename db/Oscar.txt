Oscar


          Oscar kan ook verwys na een van die letterkodes in die NAVO
          spelalfabet.
     __________________________________________________________________

   'n Oscar is 'n beeldjie wat as prys toegeken by die jaarlikse
   Oscar-toekennings vir prestasies in die rolprentbedryf. Dit het in 1928
   ontstaan. Die beeldjie is deur die beeldhouer George Stanley ontwerp op
   grond van sketse deur Cedric Gibbons, die kunsdirekteur van die
   rolprentmaatskappy MGM. Maar dit is was eers in die 1930’s dat die
   beeldjie Oscar genoem is. Voor dit het dit bekend gestaan as die
   Academy Award of Merit.

   Inhoud

        * 1 Geskiedenis
        * 2 Ontwerp
        * 3 Die AMPAS (Academy of Motion Picture Arts and Sciences)
        * 4 Bronnelys

[wysig] Geskiedenis

   Daar is verskeie verhale oor waar die bynaam werklik vandaan kom, maar
   die Amerikaanse rolprentakademie, wat die toekennings doen ("the
   Academy of Motion Picture Arts and Sciences"), aanvaar hierdie
   weergawe: In die vroeë jare dertig het ’n bibliotekaresse van die
   akademie, Margaret Herrick, opgemerk dat die beeldjie soos haar oom
   Oscar lyk. Die naam het by steek en die akademiepersoneel het dit
   daarna "Oscar" begin noem. In 1834 het ene Sidney Skolsky in die pers
   na die bynaam verwys (in ’n geskrif oor Katharine Hepburn toe sy die
   eerste keer as Beste Aktrise aangewys is). Die naam was so gewild dat
   dit die akademie dit in 1939 amptelik aanvaar het.

[wysig] Ontwerp

   Volgens die akademie is die Oscar-beeldjie eintlik ’n Kruistog-ridder
   wat ’n swaard omklem. Die ridder staan op ’n filmspoel. Die beeldjie
   weeg 3,85 kg en is 34,3 cm hoog. Vakmanne van die firma R.S. Owens &
   Company giet elke beeldjie versigtig in britannium (’n metaalallooi) en
   verguld dit met goud van 24 karaat. Die figuur word op ’n ronde, swart
   marmervoetstuk gemonteer.

   Die Oscars is oorspronklik in brons gegiet, maar ná ’n paar jaar is na
   brittannium oorgeskakel omdat dit makliker was om ’n gladde afwerking
   aan die beeldjie aan te bring.

   Maar daar was die uitsonderings. In 1937 het die buikspreker Edgar
   Bergen en sy pop, Charlie McCarthy, byvoorbeeld ’n Oscar vir spesiale
   toneelspeler verower -- een van hout met ’n beweegbare mond.

   En in 1938 is Walt Disney met een volskaalse Oscar en sewe
   miniatuur-beeldjies vereer vir sy tekenprent Snow White and the Seven
   Dwarfs ("Sneeuwitjie en die Sewe Dwerge").

   In die Tweede Wêreldoorlog is Oscars weens die tekort aan metale van
   gips gemaak. Maar die wenners kon ná die oorlog darem hul gipsbeeldjies
   vir goues omruil.

[wysig] Die AMPAS (Academy of Motion Picture Arts and Sciences)

   The Academy of Motion Picture Arts and Sciences (Die Akademie vir
   Filmkuns en Wetenskap) is ’n organisasie wat in 1927 in Hollywood,
   Kalifornië, gestig is om die kulturele en tegniese standaarde van
   professionele rolprentvervaardiging te verhoog. Lidmaatskap geskied op
   uitnodiging aan lede in die uitvoerende, tegniese en administratiewe
   vertakkings van die filmbedryf. Die akademie het sowat 5000 lede.
   Hoewel filmwerkers in ander lande ook lede kan word, is die akademie in
   die reël nog altyd met met die Amerikaanse rolprentbedryf vereenselwig.

   Al die lede stem vir die jaarlikse toekenning van die Oscars in
   verskeie "Beste"-kategorieë. Eers word op die meeste vyf deelnemers per
   kategorie benoem. Uit hierdie benoemings kies die hele akademie dan die
   wenners per geheime stemming. Die wenners word elke lente (in die
   Noordelike halfrond) aangekondig op ’n groot glansgeleentheid wat
   wêreldwyd gebeeldsend word.

[wysig] Bronnelys

     * http://www.mieliestronk.com/oscars.html by Die Mieliestronk - Met
       toestemming gebruik

   Kategorie: Rolprente

