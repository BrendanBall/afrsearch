Oscar Niemeyer


   Oscar Ribeiro de Almeida Niemeyer Soares Filho (* 15 Desember 1907) is
   'n Brasiliaanse argitek wat as een van die belangrikste figure van die
   internasionale moderne argitektuur beskou word. Niemeyer was 'n pionier
   wat onder meer met die boukundige moontlikhede van gewapende beton
   geëksperimenteer het.

   Alhoewel hy 'n verteenwoordiger van die utilitarianisme was, het sy
   skeppings nie die blokagtige koue vertoon nie waarvan ander argitekte
   van hierdie skool dikwels deur post-moderne kritici beskuldig is.
   Niemeyer se geboue word deur baie dinamiese vorms en sinlike boë
   gekenmerk, en baie van sy bewonderaars verwys na Niemeyer eerder as 'n
   beeldhouer van monumente as 'n argitek. Nogtans beskou sommige kritici
   hierdie eienskap as 'n gebrek.

   Oscar Niemeyer en sy bydraes tot die bou van die nuwe Brasiliaanse
   hoofstad Brasília word in die Franse rolprent L'homme de Rio met
   Jean-Paul Belmondo beskryf en ook 'n bietjie geparodieer.

[wysig] Vroeë lewe

   Oscar Niemeyer is in 1907 in Laranjeiras, 'n buurt van Rio de Janeiro,
   gebore. Hy het sy jeug soos 'n tipiese jong Carioca van dié tyd
   deurgebring en glad nie oor die toekoms bekommer nie. Hy het sy
   sekondêre opleiding op die ouderdom van 21 voltooi en in dieselfde jaar
   met Annita Baldo getrou, 'n dogter van Italiaanse immigrante uit Padua.
   Die huwelik het aan hom 'n sin vir verantwoordelikheid gegee: Hy het
   besluit om te werk en by 'n universiteit ingeskryf.

   Aanvanklik het hy in sy vader se tipografiese onderneming gewerk en by
   die Escola de Belas Artes (Skool van Skone Kunste) ingeskryf. In 1934
   het hy 'n graad as ingenieur-argitek behaal. Alhoewel hy op daardie
   tydstip finansiële moeilikhede ondervind het, het Niemeyer nogtans
   sonder vergoeding in die ateljee van die argitekte Lúcio Costa en
   Carlos Leão gewerk. Hy was ontevrede met die argitektuur wat hy in die
   strate gesien het en geglo dat hy hier argitektuur sy loopbaan kon
   maak.

   Nadat hy reeds bekendheid as argitek verwerf het, het hy in 1945 by die
   Kommunistiese Party van Brasilië aangesluit. Gedurende die Russiese
   Rewolusie van 1917 was Niemeyer nog 'n seun van tien jaar, maar in die
   tyd van die Tweede Wêreldoorlog het hy 'n jong idealis geword - maar
   ook 'n entoesiastiese kommunis. Later in sy lewe sou hy vir sy
   politieke oortuiging 'n hoë prys betaal.

   Tydens die militêre diktatuur in Brasilië is sy kantoor deursoek, en
   Niemeyer het as balling na Europa gegaan. Volgens berigte het die
   destydse Brasiliaanse minister van lugvaart gesê dat Moskou die mees
   geskikte plek vir 'n kommunistiese argitek sou wees. Niemeyer het 'n
   besoek aan die Sowjetunie afgelê, met 'n aantal Sowjet-leiers gesels en
   met sommige van hulle vriendskap gesluit. Fidel Castro het eens
   opgemerk: "Niemeyer en ek is die laaste kommuniste van hierdie
   planeet."

[wysig] Eerste projekte

   Oscar Niemeyer
   Oscar Niemeyer

   In 1936 is Lúcio Costa deur die minister van onderwys Gustavo Capanema
   as die argitek vir die nuwe hoofkwartier van die Departement van
   Onderwys en Openbare Gesondheid in Rio de Janeiro benoem. Die
   departement was destyds verantwoordelik vir die skepping van die novo
   homem, Brasileiro e moderno (die "nuwe mens", wat Brasiliaans en modern
   sou wees). Oscar Niemeyer het in 1939 die leiding van die span
   argitekte oorgeneem, wat naas Costa en Niemeyer ook Carlos Leão,
   Affonso Eduardo Reidy, Jorge Moreira en Ernani Vasconcellos ingesluit
   het, terwyl die Switsers-gebore Franse argitek Le Corbusier in 1936 as
   raadgewer gefungeer het.

   Volgens Niemeyer se versoek is die gebou se naam in 1985 gewysig tot
   Palácio Gustavo Capanema. Dit was die eerste wolkekrabber in die
   modernistiese boustyl ter wêreld wat in opdrag van 'n staatsinstelling
   opgerig is en die grootste projek wat Le Corbusier ooit aangepak het.
   Die wolkekrabber, wat in 1943 voltooi is en die hoof-bestuursbeampte
   van Brasilië se kultuur en kultuurerfenis gehuisves het, het alle
   elemente vertoon wat later as die boustyl van die Brasiliaanse
   modernistiese beweging erken sou word: Vir die projek is net inheemse
   materiale en tegnieke ingespan soos byvoorbeeld azulejos, die
   tradisionele blou teëls wat hulle oorsproong in Portugal het;
   brises-soleil, wat deur Le Corbusier op 'n rewolusionêre manier herskep
   en by die Moorse sonskerms van die koloniale styl aangepas is;
   opvallende kleure; die tropiese tuine van die landskapsargitek Roberto
   Burle Marx; die "Keiserlike Palm" (Roystonea oleraceae); verdere
   sinspelings op tipiese kenmerke van die Brasiliaanse landskap; en die
   integrasie van kunswerke wat deur Brasiliaanse kunstenaars vir die
   projek geskep is.

   In 1939 het Niemeyer en Costa die Brasiliaanse pawiljoen by New York se
   wêreldtentoonstelling ontwerp en saam met Paul Lester Wiener uitgevoer.
   New York se burgemeester Fiorello La Guardia was baie beïndruk deur die
   pawiljoen en het die sleutels van die stad New York as 'n toekenning
   aan Niemeyer oorhandig. Costa het verduidelik dat die Brasiliaanse
   pawiljoen die argitektoniese taal van "bekoorlikheid en swier",
   ligtheid en ruimtelike vloeiendheid, oop plan, boë en vry mure
   versinnebeeld het en dit as "Ionies" beskryf - in kontras met die
   destydse strenge modernistiese argitektuur, waarna hy met die term
   "Dories" verwys het.

   Teen die middel van die 20ste eeu het die Brasiliaanse argitektuur se
   modernisme erkenning geniet as die "eerste nasionale styl in die
   moderne argitektuur" (Reyner Bahnam). Die internasionale
   argitektuur-tydskrifte van die 1940's en 1950's het oorgeloop van
   lofredes en honderde bladsye aan die "uitverkore land van die mees
   oorspronklike en moedigste eietydse argitektuur" gewy. Monografieë het
   individuele argitekte soos Oscar Niemeyer en Affonso Eduardo Reidy
   behandel.

[wysig] Pampulha

   Oscar Niemeyer se Igreja da Pampulha (São Francisco de Assis)
   Oscar Niemeyer se Igreja da Pampulha (São Francisco de Assis)

   In 1940 het Niemeyer Juscelino Kubitschek, die destydse burgemeester
   van Belo Horizonte, die hoofstad van die deelstaat Minas Gerais,
   ontmoet. Kubitschek was saam met die goewerneur van Minas Gerais,
   Benedito Valadares, van plan om 'n nuwe voorstad noord van Belo
   Horizonte te ontwikkel - Pampulha. Niemeyer het die opdrag gekry om 'n
   reeks geboue, die sogenaamde "Pampulha-kompleks", vir hierdie projek te
   ontwerp. Die kompleks het 'n kasino, 'n danssaal en restourant, 'n
   jagklub, 'n gholfklub en 'n hotel met 100 kamers (wat uiteindelik nie
   gebou is nie) behels wat rondom 'n kunsmatige meer opgerig is. Die
   kerkgebou van São Francisco de Assis is in 1942 voltooi en reeds een
   jaar later as die eerste moderne gebou in Brasilië by die nasionale
   kanon van hoë kuns gelys.

   Die bouprojek is in 1943 voltooi, en alhoewel die kompleks tydens die
   Brazil Builds-tentoonstelling van dieselfde jaar in New York Stad se
   Museum of Modern Art (MOMA) groot internasionale byval gevind het, was
   die meer konserwatiewe kerklike outoriteite in Belo Horizonte ontsteld
   oor die ontwerp vir die São Francisco de Assis-kerkgebou. Vir hulle was
   die argitektuur te gewaagd vir 'n sakrale gebou, en ook die
   muurskildery agter die altaar, wat deur die kunstenaar Candido
   Portinari geskep is en Christus as die Heiland van die siekes, die
   armes en veral die sondaars uitgebeeld het, is deur die kerk afgekeur.
   Die Rooms-Katolieke Kerk was eers in 1959 bereid om die kerkgebou
   amptelik te wy.
   Kategorie: Argitekte

