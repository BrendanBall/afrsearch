Oslo


                                           Oslo
                                                Kaart                Wapen

                                                                      Vlag

                                                 Land              Noorweë
                                    Provinsie (Fylke)                 Oslo
                                           Koördinate 59° 55' N, 10° 45' O
                                             Stigting         Omtrent 1000
                                         Oppervlakte:
                                             - Totaal            454 vk km
                                    Hoogte bo seevlak                  1 m
                                           Bevolking:
                            - Totaal (1 Oktober 2007)              557 052
                             - Metropolitaanse gebied            1 400 000
                                 - Bevolkingsdigtheid          1 227/vk km
                                              Tydsone         UTC +1 (MET)
                                              Klimaat
                                               - Tipe Gematigde seeklimaat
                   - Gemiddelde jaarlikse temperatuur               5,7 °C
                          - Gem. temp. Januarie/Julie       -4,3 / 16,4 °C
                      - Gemiddelde jaarlikse neerslae               769 mm
                                         Burgemeester     Fabian Stang (H)
                                    Amptelike Webwerf      oslo.kommune.no

   Oslo (Noors: [↓ʊʂˈlʊ]) is die hoofstad van die Koninkryk Noorweë
   (Skandinawië, Noord-Europa) met 'n oppervlakte van 454 vierkante
   kilometer en 557 052 inwoners (2007). Oslo is die politieke, ekonomiese
   en kulturele sentrum van Noorweë en sy grootste stad. Byna 'n derde van
   die Noorse bevolking is in die metropolitaanse gebied van Oslo
   gekonsentreer.

   Die stad, wat deur bosgebiede en fjorde omring word, vorm 'n
   selfstandige fylke (provinsie) en het uit 'n ou nedersetting ontstaan
   waarna daar reeds in 8de eeuse historiese dokumente verwys is. Vanweë
   die opgrawing van Christelike begraafplase uit die tydperk omtrent 1000
   word hierdie periode as die stigtingsdatum van Oslo beskou, en die
   metropool het gevolglik in die jaar 2000 sy 1000ste verjaardag gevier.
   Oslo is sodoende een van die oudste Skandinawiese hoofstede.

   Nadat 'n brand die stad in 1624 verwoes het, het die Deense koning
   Christiaan IV die stad met steengeboue laat rekonstrueer en dit
   Christiania genoem. In 1878 is die spelling gewysig tot Kristiania. Die
   burgers van Kristiania het in 1925 besluit om weer die tradisionele
   Noorse naam vir hul stad te gebruik.

   Alhoewel die stad op dieselfde breedtegraad soos die Finse hoofstad
   Helsinki, Sint Petersburg in Rusland of die Alaskaanse metropool
   Anchorage lê, het Oslo danksy die matigende invloed van die warm
   Golfstroom 'n gematigde seeklimaat met dikwels warm somers en baie
   sonskyndae. Nogtans is die hoofstadgebied gedurende die Skandinawiese
   winter tussen drie en vyf maande lank met sneeu bedek, en die skioorde
   in die bergagtige omgewing van Oslo lok tussen Desember en April talle
   skitoeriste.

   Vanweë die ekonomiese welvaart van die land en die behoefte aan
   bykomende opgeleide mannekrag het Oslo - net soos ander grooot stede in
   die land - talle immigrante gelok wat van Oslo vandag 'n baie
   kosmopolitiese stad maak. Volgens die jaarlikse ondersoeke van die
   Londense navorsingsinstelling Economist Intelligence Unit wat die
   prysvlak van goedere en dienste in belangrike metropole ranglys is Oslo
   sedert die jaar 2006 egter ook die duurste hoofstad ter wêreld.^[1]

   Inhoud

        * 1 Geografie
        * 2 Klimaat
        * 3 Geskiedenis
             + 3.1 Die Middeleeue
             + 3.2 Die Renaissance-tydperk
             + 3.3 Hoofstad van Noorweë
             + 3.4 Die 21ste eeu
        * 4 Stadskarakter en argitektuur
             + 4.1 Østkant en Vestkant
             + 4.2 Die binnestad
        * 5 Verwysings
        * 6 Eksterne skakels

[wysig] Geografie

   Die boogvormige stadsgebied van Oslo is teen die noordelike ent van die
   Oslofjord geleë. Danksy die strategiese ligging tussen die see, die
   uitgestrekte gebiede in die noorde en die paaie wat vanuit die suide
   oor die Ekeberg-bergspits na die stad loop, het Oslo sedert sy stigting
   'n natuurlike knooppunt in die klein keteldal Oslogryta gevorm. Die
   stadsentrum in die keteldal, wat in weerkundige opsig soms deur
   uiterstes soos baie warm somers en bitter koue winters gekenmerk word,
   word deur bergrûens en mere omring. Die Oslofjord is net soos die mere
   van die omgewing 'n gewilde ontspanningsgebied vir die
   hoofstadbewoners.
   Die bergspits Holmenkollen staan internasionaal bekend vir die
   skispringkampioenskappe wat hier jaarliks beslis word
   Die bergspits Holmenkollen staan internasionaal bekend vir die
   skispringkampioenskappe wat hier jaarliks beslis word

   Die landskap Nordmarka in die noorde word deur bos- en watergebiede
   gekenmerk, en mere soos Bogstadvannet, Sognsvann en Maridalsvannet (die
   grootste met 'n oppervlakte van 3,91 vierkante kilometer) staan bekend
   vir hulle natuurskoon. Oslo Golfklubb, die eerste Noorse gholfklub wat
   in 1924 gestig is, is aan die suidoewer van die Bogstadvannet geleë.
   Die altesaam 343 mere in die stadsgebied is 'n belangrike bron van
   drinkwater.

   Die Nesodden-skiereiland, wat teenoor Oslo lê, strek ver uit in die
   Oslofjord. Malmøya is met 'n oppervlakte van 0,56 vierkante kilometer
   die grootste van die sowat veertig eilande in die stadsgebied van Oslo,
   terwyl 'n baie groter aantal eilande in die Oslofjord buite die
   hoofstadgebied lê. Die hoogste bergspits is Kirkeberget (629 meter bo
   seevlak).

   Alhoewel Oslo met 'n bevolking van sowat 'n half miljoen mense een van
   die kleiner Europese hoofstede is, strek sy stadsgebied nogtans oor 'n
   oppervlakte van sowat 450 vierkante kilometer. Twee derdes hiervan is
   beskermde natuurgebiede met bosse, berge en mere, en ook die sentrale
   stadsgebied pronk met talle parke en ander rustige groen terreine.
   Veral gedurende die winter kan selfs wilde elande in die groen dele van
   die stadsgebied aangetref word.

[wysig] Klimaat

   Ysskaatsers op die bevrore Bogstadvannet, met die plaas Bogstad Gård in
   die agtergrond
   Ysskaatsers op die bevrore Bogstadvannet, met die plaas Bogstad Gård in
   die agtergrond

   Danksy die Golfstroom, wat warm lugmassa's vanuit die Golf van Mexiko
   na die Atlantiese Oseaan voer, het Oslo ondanks sy noordelike ligging
   'n relatief milde klimaat. Die somers word deur warm en aangename
   sonnige weer met 'n gemiddelde temperatuur tussen 15 en 16 °C
   gekenmerk. Die gemiddelde maksimale temperature in Junie en Julie is 20
   tot 22 °C, maar uiterstes kan soms meer as 30 °C beloop. Oslo maak nie
   deel uit van die landsdele waar die middernagson tydens die somernagte
   skyn nie, maar die nagte is nogtans relatief helder.

   Die winters in Oslo is daarenteen lang, donker en relatief koud. Die
   stad lê maande lank in 'n vaal skemerlig. Tussen September en Mei kan
   die kwik benede vriespunt daal, alhoewel die temperature as gevolg van
   globale verwarming teen die begin van die 21ste eeu ook tydens die
   winters dikwels hoër was. Januarie en Februarie is die koudste maande
   met gemiddelde minimale temperature van sowat -7 °C. Die laagste
   temperatuur, wat ooit in Oslo aangeteken is, was -27,9 °C in Februarie
   1871. Sneeuvalle kom dwarsdeur die wintermaande voor; op sowat dertig
   dae van die jaar val gemiddeld meer as 25 sentimeter sneeu. Die
   gemiddelde jaarlikse neerslae van 763 millimeter val dwarsdeur die
   jaar, alhoewel die somers ietwat natter is as die somers.

[wysig] Geskiedenis

[wysig] Die Middeleeue

   Die Akershus-vesting
   Die Akershus-vesting

   Die eerste klein stedelike nedersetting het omtrent die jaar 1000 aan
   die voet van die Ekeberg-bergreeks langs die oosoewer van die
   Bjørvika-inham ontstaan. Die Yslandse geleerde Snorri Sturluson beweer
   in sy Heimskringla, 'n werk oor die geskiedenis van die Noorse konings,
   dat Oslo in 1048 deur koning Harald III gestig sou wees. Tydens
   argeologiese opgrawings in die stadsgebied is egter Christelike grafte
   uit die periode omstreeks 1000 ontdek sodat Oslo se millenniumfees in
   2000 gevier is.

   Omstreeks 1300 het Oslo se bevolking sowat 3 000 mense beloop en as die
   regeringsetel van koning Håkon V (1299-1319) gedien wat ook die vesting
   Akershus laat oprig het. Die stad het in die Hoë Middeleeue tot 'n
   beduidende handelsentrum ontwikkel. Oslo se Sint Hallvard-katedraal het
   reeds in die 12de eeu ontstaan. Hertog Erik av Södermanland het die
   stad in 1308 beleër, geplunder en aan die brand gesteek. Die vesting
   Akershus, wat destyds nog nie voltooi was nie, het bewaar gebly.

   Die Middeleeuse Oslo het oor twee kastele, die koningshof en die
   biskoplike kasteel, nege kerke (waaronder die katedraal) en 'n
   hospitaal beskik. Die sowat 400 houthuise was in die besit van koopmans
   en ambagsmanne.

[wysig] Die Renaissance-tydperk

   Die stad is verskeie kere deur brande verwoes, onder meer tydens die
   Sweedse beleg in 1537.

   Vanaf 1536 het Noorweë en Denemarke 'n unie gevorm. Nadat Oslo in 1624
   deur 'n grootskaalse brand vernietig is, het die Deense koning
   Christian IV die besluit geneem om die stad onderaan die
   Akershus-vesting te laat herbou so dat dit as 'n versterking kon dien.
   Die koning het die nuwe stad na homself Christiania genoem.

   Christian se Renaissancestad met sy breë strate en vakwerk- en
   steenhuise het tussen die vesting, die katedraal en die huidige strate
   Øvre Vollgate en Skippergata ontstaan en word vanweë sy reghoekige
   plattegrond en straatrooster tans Kvadraturen genoem. Arm en landlose
   bewoners het hulle nogtans weer in die gebied van die ou stadskern
   (Noors: Gamlebyen) buite die stadsmuur van Christiania gevestig, veral
   omdat hulle 'n lewe in die nuwe stad nie kon bekostig nie.

   Ná die Reformasie het Oslo se Olavs-klooster en talle kerke verval en
   dikwels ná brande as "steengroef" vir die oprigting van nuwe geboue
   gedien.

[wysig] Hoofstad van Noorweë

   Die Raadsaal van Oslo
   Die Raadsaal van Oslo

   Die Universiteit van Oslo, wat in 1811 volgens die voorbeeld van die
   Berlynse Humboldt-universiteit gestig is, is tans die grootste in die
   land met sowat 30 000 studente.

   As gevolg van die Napoleontiese Oorloë en sy politieke bande met
   Frankryk moes Denemarke Noorweë in 1814 aan die Sweedse koning Karl
   Johan afstaan. Christiania het in dieselfde jaar die amptelike status
   van hoofstad van Noorweë gekry, en op 17 Mei is Noorweë se nuwe
   grondwet afgekondig. Koning Karl Johan het in 1825 met die bou van die
   Koninklike Paleis begin wat in 1848 onder die heerskappy van koning
   Oskar I voltooi is. Die parlementsgebou in Karl Johans gate is in 1866
   ingewy.

   Die nywerheidsomwenteling in Oslo het omstreeks 1850 langs die
   Akerselvarivier 'n aanvang geneem. Die bevolking het in die volgende
   vyftig jaar veral danksy die binnelandse migrasie van 30 000 tot
   230 000 gestyg. Die spelling van Christiania is in 1877 onder die
   heerskappy van die Sweeds-Noorse koning Oskar II amptelik gewysig tot
   Kristiania. Eers twintig jaar ná Noorweë se onafhanklikwording is op 1
   Januarie 1925 'n parlementêre dekreet uitgevaardig waarvolgens die ou
   tradisionele Noorse naam Oslo weer amptelik ingevoer is.

   In 1948 het Oslo met die munisipaliteit Aker saamgesmelt. Oslo se
   oppervlakte is sodoende vergroot tot 452 vierkante kilometer, terwyl sy
   bevolking met sowat 135 000 mense gestyg het. Die nuwe Raadsaal van
   Oslo, wat eers ná 35 jaar in 1950 voltooi is, was een van die grootste
   projekte ná die onafhanklikheid. Oslo het as gasheerstad van die
   Olimpiese Winterspele van die jaar 1952 opgetree wat onder meer by die
   bekende Holmenkollen gehou is.

   Die snelle bevolkingsgroei in die 1950's het tot die uitbreiding van
   die voorstede en 'n gepaardgaande uitbou van die openbare
   vervoerstelsel gelei.

[wysig] Die 21ste eeu

   Die Nuwe Nasionale Operahuis van Oslo
   Die Nuwe Nasionale Operahuis van Oslo
   Rådhusgata, 'n straat in die historiese stadsentrum
   Rådhusgata, 'n straat in die historiese stadsentrum

   Fjordbyen (letterlik "Fjordstad") is een van die mees ambisieuse
   projekte wat in die afgelope dekades in Oslo aangepak is en behels die
   herontwikkeling van die ou dokke in die hawe. Hier word tans nuwe woon-
   en sakegeboue, musea, ontspanningsgebiede, kulturele geboue en 'n nuwe
   operateater gebou. Die operahuis is die grootste kulturele gebou in die
   Noorse hoofstad wat op 12 April 2008 amptelik ingewy is. Die gebou maak
   deel uit van die eerste gedeelte van Fjordbyen wat in 2008 voltooi sal
   word.^[2]

[wysig] Stadskarakter en argitektuur

[wysig] Østkant en Vestkant

   Net soos baie ander Europese metropole beskik Oslo oor 'n welvarende
   burgerlike westelike gedeelte, die Vestkant, en 'n historiese
   nywerheids- en arbeiderskwartier in die ooste, die sogenaamde
   Østkant.^[3]

   In die loop van die nywerheidsomwenteling in die 19de eeu het langs die
   oewers van die Akerselva-rivier in die Østkant nywerheidsgebiede en
   woonkwartiere vir arbeidergesinne ontstaan, terwyl die omgewing van die
   Koninklike Slot en die westelike stadsbuurte deur houthuise en villa's
   van meer gegoede burgers oorheers is.

   Slegte lewensomstandighede het ook in die eerste helfte van die 20ste
   eeu 'n negatiewe invloed op die bewoners van die oostelike stadsbuurte
   uitgeoefen. Terwyl geboue in die ouer werkersbuurte reeds verval het,
   is steeds meer baie eenvoudige woonstelblokke opgerig. Die werkersbuurt
   Pipervika is in die 1930's gesloop om plek te maak vir die bou van die
   nuwe Raadsaal.

[wysig] Die binnestad

   Die bewoners van die binnestad is in die dekades ná die Tweede
   Wêreldoorlog deur hoë huurpryse en die toenemende geraas van die
   padverkeer geknel. Aanvanklik het stadsbeplanners wandellane vir
   voetgangers aangelê om die stadsentrum op te knap, maar eers met die
   bou van padtonnels vir Oslo se hoofstrate is die probleem in die vroeë
   1980's verlig. Die inkomste uit die oliebedryf het die opknapping van
   talle sentrale stadsbuurte moontlik gemaak. Ouer geboue is
   gerestoureer, nuwe winkelsentrums met 'n moderne staal- en
   glasargitektuur opgerig, en die kosmopolitiese bevolking en kultuur het
   nuwe lewe in die middestad ingeblaas.

[wysig] Verwysings

    1. ^ Duitse Departement van Buitelandse Sake: Ekonomie van Noorweë
    2. ^ www.visitoslo.com: The Fjord City
    3. ^ Martin Kessler: Die geskiedenis van Oslo (de)

[wysig] Eksterne skakels

   Statistieke gegewens
     * Munisipaliteit Oslo: Statistieke jaarboeke

   Kategorieë: Noorweë • Oslo • Hoofstede in Europa

