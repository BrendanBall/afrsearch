Oslofjord


   Kaart van die Oslofjord
   Kaart van die Oslofjord

   Die Oslofjord (Noors: Oslofjorden) is 'n fjord in Suid-Noorweë wat
   ondanks sy benaming in geologiese opsig eerder as 'n slenk beskou moet
   word wat vanaf die kontinentale plaat van Afrika oor die Middellandse
   See en die Rhônevallei tot by die Bo-Rynslenk loop en van hier verder
   noordwaarts oor die Oslofjord tot by die Mjøsameer strek.

   Die fjord strek oor 'n lengte van sowat 100 kilometer in
   suid-noordelike rigting en verskaf seetoegang aan die Noorse hoofstad
   Oslo wat aan sy noordelike ent geleë is. Naby Langesund in die suide
   gaan die Oslofjord oor na die Skagerrak.

   Die fjord se omgewing met sy talle natuurlike hawens en sytakke was
   reeds in die Ystertydperk 'n geskikte gebied vir die stigting van
   menslike nedersettings. Die vroegste spore van menslike gemeenskappe
   dateer selfs uit die Jongsteentydperk. Tydens die oorgang van die
   Wiking-tydperk na die vroeë Middeleeue omstreeks 1000 het die
   handelsposte en klein groepe van plase tot stedelike nedersettings
   begin ontwikkel. Sarpsborg in die ooste en Tønsberg aan die wesoewer is
   die oudste stede in die gebied.

   Aangesien die seevlak in hierdie periode as gevolg van die postglasiale
   Skandinawiese landopheffing sowat vier meter hoër as vandag was, lê 'n
   groot aantal van hierdie plekke tans enkele kilometer van die Oslofjord
   se huidige oewer af. Ander stede soos Oslo en Tønsberg is om
   militêr-strategiese of kommersiële redes eers in hierdie tydperk
   gestig.
   Die Oslofjord, soos gesien vanuit die bergspits Ekeberg in die
   gelyknamige Oslose voorstad
   Die Oslofjord, soos gesien vanuit die bergspits Ekeberg in die
   gelyknamige Oslose voorstad

   Die Oslofjord en die landskap aan sy weerskante het tydens die
   Middeleeue as Vik(in) of Fold(in) bekend gestaan; die benaming Fold het
   in die name van die fylkes (provinsies) Østfold en Vestfold bewaar
   gebly.

   Die gebied verteenwoordig vandag die demografiese swaartepunt van
   Noorweë (en die snelste groeiende stedelike gebied in Skandinawië) -
   sowat veertig persent van die Noorse bevolking woon sowat een uur per
   motor van die Oslofjord af, en ook veertig persent van alle Noorse
   werkgeleenthede is hier gekonsentreer. Die Oslofjord vorm sodoende 'n
   beduidende waterweg vir 'n groot aantal vrag- en passasierskepe, maar
   is daarnaas ook 'n gewilde ontspanningsgebied vir baaiers en
   watersportgeesdriftiges.

   Die E6-snelweg, wat vanuit die Suid-Sweedse stad Malmö tot by Oslo loop
   en met sy grotendeels vier lane in Noorweë tot 'n tolpad uitgebou is,
   is die beduidendste grootpad in die gebied. Daarnaas is tussen Drøbak
   en Storsand ook 'n padtonnel onder die Oslofjord gebou. Die veerboot
   Bastøfergen verbind daarnaas die stede Moss en Horten met mekaar.
   Kategorieë: Noorweë • Oslo

