Ostara (fees)


   Osterfeuer ("Paasvuur") in Sankt-Peter-Ording (Sleeswyk-Holstein,
   Noord-Duitsland)
   Osterfeuer ("Paasvuur") in Sankt-Peter-Ording (Sleeswyk-Holstein,
   Noord-Duitsland)
   Haas met geverfde eiers
   Haas met geverfde eiers
   Die tradisie van Ostara- of Paaswater: Paasfontein in Franke
   (Suid-Duitsland)
   Die tradisie van Ostara- of Paaswater: Paasfontein in Franke
   (Suid-Duitsland)

   Ostara is 'n moderne Nieu-Heidense fees wat tussen 20 en 23 Maart
   gevier word. Dit baseer meer of min op tradisionele feeste wat in
   verband met die dag-en-nag-nagewening (equinox) in die Noordelike
   Halfrond gevier is, maar is nogtans nie van enige bekende historiese
   Heidense fees afgelei nie. 'n Histories presiese politeïstiese
   rekonstruksie is tans nie moontlik nie.

   Inhoud

        * 1 Etimologie
        * 2 Ostara as 'n lentefees
        * 3 Wicca-fees
        * 4 Sien ook
        * 5 Verwysings
        * 6 Eksterne skakels

[wysig] Etimologie

   Die naam Ostara gaan terug op Jacob Grimm wat in sy Deutsche Mythologie
   'n spekulatiewe teorie oor die antieke Germaanse godin Ostara (dikwels
   ook Eostre of Astarte) ontwikkel het wat moontlik die naamgewer van die
   Paasfees (Duits: Ostern, Engels: Easter) was. Grimm se hoofbron vir
   hierdie hipotese is De temporum ratione van die heilige Beda
   Venerabilis. Volgens Beda is die Angel-Saksiese (Oud-Engelse) naam vir
   die maand April, Eostur-monath, van ene godin Eostre afgelei.

[wysig] Ostara as 'n lentefees

   As 'n lentefees versinnebeeld Ostara vir hedendaagse Nieu-Heidene die
   stryd tussen die natuurkrag van die winter en die lente.^[1] Die fees
   word daarnaas ter ere van die godin Ostara gevier, die mitologiese
   Godin van die Vrugbaarheid, die Lentegodin, en die Godin van die
   Môrerooi wat die verrysenis van die lente ná die lang wintertyd
   simboliseer.

   Die vrugbare haas, wat dikwels ook as die Godin se Maanhaas uitgebeeld
   word, het as Ostara se gunstelingdier en metgesel vrugbaarheid en
   lewensvreugde versinnebeeld. Tot vandag toe word in baie gebiede tydens
   die Ostara- of Paasfees simboliese gebak in die gedaante van 'n haas
   gebak. Die eier is die tweede simbool van vrugbaarheid en nuwe lewe wat
   saam met die haas 'n beklangrike rol in die simboliese figuur van die
   Paashaas speel wat op Paassaterdag geverfde eiers aflewer. Dit is 'n ou
   tradisie om die nog steeds kaal struike en bome met paaseiers te
   versier.

   'n Ander ou tradsisie, die Ostara- of Paasvuur, verduidelik aan die
   demone van die winter dat hul tyd verby is sodra dit aangesteek word.
   Die Ostaravuur word as die hoogtepunt van die Ostarafees beskou.^[2] In
   sommige Europese gebiede word wiele, wat so groot soos wawiele is,
   aangesteek en as vuurwiele vanuit 'n bergspits na die vallei gerol.

   Die Ostara- of Paaswater is water wat volgens 'n ou tradisie teen sonop
   deur 'n meisie by 'n fontein in die bos of op 'n grasveld geskep word.
   Die meisie word aangeraai om swygend na die fontein te gaan. Aan die
   vars geskepte fonteinwater word 'n heilsame werking toegeskryf. Ook
   boere lei hul vee na hierdie drinkplekke. In sommige Europese gebiede
   soos Skotland en Franke (Duitsland) word met Paastyd nog steeds talle
   bronne feestelik versier.

   In die Christendom is die ou simboliek van skynbare dood en sikliese
   opstanding verander na die beweerde dood en opstanding van die seun van
   God.

[wysig] Wicca-fees

   Ostara word deur aanhangers van Wicca as een van die vier kleiner
   feesdae of sabbat-dae van die jaar tydens die dag-en-nagewening van die
   lente gevier (21 Maart in die Noordelike, 23 September in die Suidelike
   Halfrond). Die fees word in die reeks van jaarlikse sabbat-dae
   vorafgegaan deur Imbolc en opgevolg deur Beltane.

   In Janet en Stewart Farrar se boek Eight Sabbats for Witches word die
   Ostara-fees as die tyd gekenmerk wanneer die Moedergodin en haar
   metgesel en seun, wat die wintermaande in die dood deurgebring het,
   herenig. In ander variasies herwin die jong God ná sy hergeboorte
   tydens die Kersfees sy sterkte deur sy jeug, terwyl die Godin haar
   status as Jonkvrou herwin; of die Lig seëvier uiteindelik oor die
   Donkerheid sodat die Godin wakker word en haar vrugbaarheid aan die
   aarde kan skenk.

[wysig] Sien ook

     * Samhain

[wysig] Verwysings

    1. ^ www.pagan-forum.de: Ostara
    2. ^ Ostara

[wysig] Eksterne skakels

     * Ostara Wicca.com
     * Germaans-Heidense inligting
     * Die Stem van die Hekse
     * Die Encyclopedia Mythica

   Kategorie: Feesdae

