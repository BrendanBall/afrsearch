Ottawa


                                              Ottawa
                                              Kaart                  Wapen

                                                                      Vlag

                                               Land                 Kanada
                                          Provinsie                Ontario
                                         Koördinate     45°25′ N, 75°41' W
                                           Stigting  1850 (Town of Bytown)
                                       Inkorporasie  1855 (City of Ottawa)
                                         Oppervlak:
                                           - Totaal         2 878,64 vk km
                                  Hoogte bo seevlak                   80 m
                                         Bevolking:
                                    - Totaal (2005)                859 704
                               - Bevolkingsdigtheid            278,6/vk km
                           - Metropolitaanse gebied              1 148 785
                                            Tydsone UTC -5 (Oostelike tyd)
                                       Burgemeester          Larry O'Brien
                                  Amptelike Webwerf          www.ottawa.ca

   Ottawa is sedert 1857 die hoofstad van Kanada. Die stad is die vierde
   grootste in die land en lê in die Ottawavallei, aan die oewer van die
   Rivière des Outaouais, wat hier die grenslyn tussen die provinsies
   Ontario en Québec vorm. In teenstelling met die hoofstede van lande
   soos die Verenigde State en Australië bestaan daar geen nasionale
   hoofstaddistrik nie; Ottawa is 'n munisipaliteit van die provinsie
   Ontario.

   Ottawa het 'n bevolking van meer as 808 400, die metropolitaanse gebied
   het 1 146 790 inwoners (2004). Sowat 'n derde van die inwoners in die
   stad en die helfte van die metropolitaanse bevolking is Franstalig, en
   Ottawa is een van min groot Kanadese stede wat as funksioneel tweetalig
   beskou kan word.

   Bekende besienswaardighede is sy katedrale en parlementsgeboue op die
   Colline parlementaire (Parlementsheuwel). Belangrike nywerhede sluit
   waterkrag, saagmeulens, papier, meel, leer, vuurhoutjies, masjiene en
   yster in.

   Inhoud

        * 1 Geografie
        * 2 Geskiedenis
        * 3 Ekonomie
        * 4 Besienswaardighede
        * 5 Inkopies

[wysig] Geografie

   Ottawa lê teen die suidelike oewer van die Rivière des Outaouais, by
   die monding van die Rideaukanaal, Rideaurivier en Gatineaurivier. Die
   oudste wyke van die stad, Lower Town, lê in die gebied tussen die
   Rideaukanaal en die Rideaurivier. Die finansiële en kommersiële sentrum
   van Ottawa is Centre Town aan die teenoorliggende oewer.
   Parlementsheuwel (Colline parlementaire of Parliament Hill), die setel
   van die Kanadese regering, lê tussen die stadsentrum en die Rivière des
   Outaouais.

[wysig] Geskiedenis

   Die gebied van Ottawa was oorspronklik die tuisland van die Algonkin,
   een van se Kanada se Eerste Nasies. Die eerste Europese nedersetting
   het in 1800 ontstaan, toe Philemon Wright 'n dorp aan Québec se kant
   van die Outaouaisrivier gestig. Die rivier het 'n belangrike rol
   gespeel by die vervoer van houtstamme uit die Ottawavallei na Montréal.
   Geskiedkundige geboue in Elgin-straat
   Geskiedkundige geboue in Elgin-straat

   In die tydperk ná die Oorlog van 1812 het die regering begin om die
   vestiging van immigrante in die gebied bevorder, en naas Ierse
   Katolieke en Protestante was dit veral Franstalige Kanadese wat hulle
   in Ottawa kom vestig het. Hier het hulle veral by die
   Rideaukanaalprojek en in die houtbedryf 'n nuwe heenkome gevind.

   Ná die voltoiing van die kanaal het die bevolking van die gebied vinnig
   gegroei. Die westelike kant van die kanaal met die Parlementsgeboue het
   sedert hierdie tydsperk as die Uppertown bekend gestaan, terwyl die
   ooste die Lowertown gevorm het. Die laasgenoemde was aanvanklik 'n
   oorbevolkte krotbuurt, waar herhaaldelik epidemiese siektes soos
   cholera (in 1832) en maagkors (in 1847) uitgebreek het.

   Ottawa het tot die Noord-Amerikaanse sentrum van die houtbedryf
   ontwikkel en begin om langs die Outaouaisrivier uit te brei. Ottawa het
   oorspronklik as Bytown bekend gestaan, maar met die inkorporasie van
   die stad in 1855 is die naam amptelik gewysig tot Ottawa. Met die
   insluiting van 'n aantal plaaslike munisipaliteite in 2001 het Ottawa
   se bevolking aansienlik toegeneem.

[wysig] Ekonomie

   Alhoewel Ottawa hoofsaaklik as administratiewe sentrum dien en die
   federale regering reeds in 1940 tot die grootste werkgewer ontwikkel
   het, is daar ook nywerhede wat voordeel trek uit die hidroëlektriese
   kragopwekking by die Chaudière-waterval van die Ottawavallei en in die
   Gatineauvallei. Die belangrikste goedere wat hier vervaardig word, is
   papier en papierprodukte, gedrukte materiaal,
   telekommunikasietoerusting en elektroniese goedere.

   Met meer as vier miljoen besoekers jaarliks, speel toerisme ook 'n
   belangrike rol in die plaaslike ekonomie.

[wysig] Besienswaardighede

   Ysmuseum tydens die Winterlude-fees
   Ysmuseum tydens die Winterlude-fees
     * Canada Aviation Museum (Kanadese Lugvaartmuseum) - Hier kan
       iedereen 'n kubervlieënier in die vliegtuigsimulator wees (2421
       Lancaster Road/Lancasterweg).
     * Colline parlementaire/Parliament Hill (Parlementsheuwel) met die
       Parlementsgeboue in die Neo-gotiese styl is 'n bekende baken van
       die "Capitale nationale". Die geboue met hulle kenmerkende groen
       koperdakke word teen die middel van die 19de eeu opgerig. Die
       Vredetoring (Peace Tower) van die sentrale hoofgebou dien met sy
       hoogte van 92 meter as 'n uitstekende uitkykpunt.
     * Rideau Canal is die wêreld se grootste ysskaatsbaan (Smiths Falls,
       34 a Beckwith Street, S./Beckwithstraat-Suid). Die kanaal, wat in
       1832 opgerig is, is sowat 200 kilometer lank en dien oorspronklik
       as militêre en vervoerverbinding wat tot by Kingston aan die
       Ontariomeer strek. Vandag is dit 'n vermaaklikheidsterrein wat
       tydens die somer oop is vir kanoes, sport- en seilbote.
     * Die Bytown Museum lê digby die kanaal en behandel die geskiedenis
       van die stad en die kanaalbou.
     * Die Château Laurier aan die oostelike kant van die Rideaukanaal is
       in 1912 deur die spoorwegmaatskappy Canadian Pacific Railroad
       opgerig. Die luukse hotel is in die boustyl van 'n Franse kasteel
       ontwerp en bekoor met sy torings en groen koperdakke.

[wysig] Inkopies

     * ByWard Market dien al vir 'n halfeeu as die tradisionele boeremark
       van Ottawa. In sy omgewing lok 'n groot aantal klein kroeë,
       boetieke en galerye besoekers (oos van Rideau Canal en Parliament
       Hill)
     * Rideau Centre versamel meer as 180 groot name uit die handelswêreld
       (50 Rideau Street/Rideaustraat 50)

   Kategorieë: Kanada • Ontario • Stede in Kanada • Hoofstede in
   Noord-Amerika

