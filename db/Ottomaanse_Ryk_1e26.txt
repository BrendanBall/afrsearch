Ottomaanse Ryk


   Die Ottomans was Islamitiese Turke wat vernoem is na hul stigter, Osman
   (ook vertaal as Othman of Ottoman). Osman was die seun van 'n Turkse
   hoofman en het 'n reputasie as vaardige krygsman en leier opgebou
   tydens plundertogte op vestings van die Bisantynse Ryk in
   noordwes-Turkye (destyds Anatolië genoem). Duisende Turke en Arabiere
   het hulle by hom aangesluit en mettertyd het hy en sy opvolgers 'n
   magtige ryk opgebou en die Bisantyne stelselmatig teruggedryf.

   In 1453 het die Ottomans onder sultan Mehmed die Bisantynse Ryk die
   finale nekslag toegedien met die verowering van Konstantinopel,
   hoofstad van die Bisantyne. Dié stad se naam is verander na Istanboel
   (hoofstad van hedendaagse Turkye) en alle Christelike kerke, soos die
   bekende Hagia Sophia (Kerk van die Heilige Wysheid), is in Islamitiese
   moskees verander.

   Die Ottomaanse Ryk het sy hoogtepunt bereik onder Suleiman die
   Manjifieke (1520-1566), toe die grootste deel van die Nabye Ooste,
   Noord-Afrika, Wes-Asië, die Balkan-lande en Hongarye onder sy beheer
   was. Soeleiman het sy sukses beskou as 'n beloning van Allah omdat hy
   Islam bevorder het. Hy het daarom ook baie moeite gedoen om Islam op
   alle gebiede, insluitende die kuns, opvoeding, en argitektuur, te
   bevorder en uit te brei.

   In daardie stadium was net sowat die helfte van die bevolking van die
   Ottomaanse Ryk Moslems. Anders as in die vroeë Islamitiese Ryk, was die
   Ottomans egter baie verdraagsaam teenoor alle ander godsdienste.
   Nie-Moslems is toegelaat om hulself te bestuur in sake rakende
   godsdiens, opvoeding en regspraak, mits hulle belasting (jizya) aan die
   owerheid betaal het.

   Die Ottomaanse Ryk, een van die magtigste in die geskiedenis van die
   mensdom, het vir sowat 450 jaar voortbestaan en eers tydens die Eerste
   Wêreldoorlog (1914-1918) finaal tot 'n val gekom. Hoewel dit nie 'n
   suiwer Islamitiese Ryk en teokrasie was soos tydens die Oemajjad- en
   Abbasidiese dinastieë nie, was Islam die amptelike godsdiens van die
   Ottomans en het hulle grootliks daartoe bygedra om dié godsdiens te
   bevorder.
   Kategorie: Ottomaanse Ryk

