Ou Apostoliese Kerk


   Die Ou Apostoliese Kerk is 'n Christelike gemeenskap wat ontstaan het
   uit die Albury beweging wat in 1832 gelei het tot die ontstaan van die
   Katoliek Apostoliese Kerk^[1], en later die Nuwe Apostoliese Kerk.^[2]

   Inhoud

        * 1 Geskiedenis
        * 2 Organisasie en Administrasie
        * 3 Ekumeniese betrekkinge en Eksklusiwiteit
        * 4 Die Bybel
        * 5 Sakramente
        * 6 Eksterne skakels
        * 7 Verwysings
        * 8 Bronne

[wysig] Geskiedenis

   Die Nuwe Apostoliese Kerk was in die 19de eeu deur Carl George Klibbe
   in Suid Afrika gevestig. Klibbe word in 1892 aangestel as die Kerk se
   eerste Apostel. In 1913 ontstaan 'n skeuring tussen die Suid-Afrikaanse
   tak van die kerk met die Duitse tak. Hierdie breuk lei tot verwarring
   en gevolglik is daar twee groepe in Suid-Afrika wat bekend staan as die
   Nuwe Apostoliese Kerk. Die een groep is onafhanklik van die Duitse kerk
   onder leiding van Klibbe en die ander groep wat nog steeds deel is van
   die Duitse kerk is onder leiding van Apostel Schlaphoff. In 1926 in 'n
   ooreenkoms met die volgelinge van Schlaphoff besluit Klibbe om die naam
   "Ou Apostoliese Kerk" aan te neem.^[3]^[4]

   Klibbe sterf in Mei 1931 en word opgevolg deur Apostels E. Ninow, C.
   Ninow en W. Campbell wat hy voor sy dood aangewys het as sy opvolgers.

   In Julie 2006 verlaat verskeie lede van die Duitse kerk, Apostelamt
   Jesu Christi hulle kerk en stig die Duitse tak van die Ou Apostoliese
   Kerk.^[5]

   Die OAK het ongeveer 1,5 miljoen lidmate in Suid Afrika alleen. Die OAK
   is ook gevestig in Namibië, Botswana, Zimbabwe, Zambië, Malawi,
   Mosambiek, Australië, Nieu-Seeland, VSA, Kanada, Verenigde Koninkryk,
   Nederland, België en Duitsland.
     * In 1925 breek 'n Apostel Klibbe se skoonseun Hendrik Velde weg met
       'n groep volgelinge. Sy kerk is later opgeneem in die Apostoliese
       Eenheid.
     * In 1972 het die Hervormde Ou Apostoliese Kerk onder leiding van
       Robert Lombard weggebreek.
     * In 1979 breek die Twelve Apostles Church in Christ weg.

[wysig] Organisasie en Administrasie

   Die hoogste gesag van die Ou Apostoliese Kerk is ‘n beheerliggaam
   bekend as die Apostolaat, ook genoem die Konferensie van Apostels.
   Hierdie liggaam bestaan uit alle aktiewe en uitgetrede Apostels. Alle
   aangeleenthede rakende die Kerk, geestelik en temporaal, word deur
   hierdie liggaam beheer.

   Die Kerk is opgedeel in verskeie Distrikte vir Administratiewe
   doeleindes. Elke distrik bestaan uit een Distriks-Hoofkantoor wat gelei
   word deur van een tot soveel as vyf en meer Apostels. Die
   Distriks-Hoofkantoor is verantwoordelik vir die instandhouding en
   oprigting van sale en ander eiendom in die distrik. Die gesamentlike
   beheer van die Distrik is die gesamentlike verantwoordelikheid van die
   Apostels in die Distrik. Elke Distrik word adminestratief bestuur deur
   ‘n Distriks Sekretaris wat moet verslag lewer aan die
   Distriks-Apostolaat.

   Elke Apostel is verantwoordelik vir ‘n gebied wat bekend staan as ‘n
   Apostelskap. ‘n Apostelskap bestaan uit vanaf 12 tot 15 en selfs meer
   Opsienerskappe uit. Die Apostel is verantwoordelik vir die geestelike
   welstand van die Apostelskap. Die Apostel is die enigste amp wat die
   sakrament van Heilige Verseëling kan bedien.

   Die Apostel word bygetaan in sy taak deur die Viervoudige Bediening
   bekend as die Profete, Evangeliste en Opsieners (Herders en Leeraars).
   ‘n Opsiener word aangestel vir elke Opsienerskap en hy word bygestaan
   deur ‘n Profeet en Evangelis wat aldrie gesamentlik verantwoordelik is
   vir die Opsienerskap se geestelike welstand. Gewoonlik word ‘n Profeet
   en Evangelis aangestel vir elke twee Opsienerskappe. Die Viervoudige
   Ampte (Profeet, Evangelis en Opsiener) is gelyk in status en word
   vergelyk met die Rooms-Katolieke en Anglikaanse amp van Biskop.

   Elke Opsienerskap bestaan uit drie tot ses Oudsteskappe uit. Aan die
   hoof van die Oudsteskap is die Oudste (Ouderling), wat ook genoem word
   die "Geneesheer in Israel" omdat hierdie amp handelinge (gebed tot
   genesing) kan doen. ‘n Oudste kan verantwoordelik wees vir ses tot
   twaalf Priesters. ‘n Oudsteskap kan tot selfs uit twee gemeentes uit
   bestaan.

   'n Priester is verantwoordelik vir 'n aantal gesinne se geestelike
   welstand en tree op as die herder in die gemeente. Sy
   verantwoordelikheid is ‘n kombinasie van die amp van dominee en
   ouderlig in die Gereformeerde Kerke. Die Priester het ook die
   bevoegdheid om die sakramente van Heilige Avondmaal (Nagmaal) en
   Heilige Doop te bedien.

   Elke Priester word bygetaan deur 'n Onderdiaken, wat glad nie ‘n
   gesalfde amp is nie, maar net ‘n onderamp. Die verantwoordelikheid van
   die Onderdiaken is om die gemeente te onderrig in die Bybel en om
   Bybelstudies te lei.

   Daar is ook ander hulpkragte in die Ou Apostoliese Kerk soos Koorleier,
   Sondagskool-Onderwyser, Sekretaris, Toneelmeester en Deurwag.

   Vroue word glad nie verordineer in die amp nie, maar word wel toegelaat
   om te dien as hulpkragte.

   Geen ampsdraers in die Kerk ontvang enige besoldiging nie, insluitend
   Apostels.

[wysig] Ekumeniese betrekkinge en Eksklusiwiteit

   Die OAK beskou homself as die enigste weg tot saligheid.

   Die OAK het geen ekumeniese bande met ander kerkgenootskappe of
   organisasies nie, en verlang ook nie om sulke bande aan te knoop nie.

   Die OAK het sedert die negentiger jare ekumeniese bande gehad met 'n
   Duitse kerk, Apostelamt Jesu Christi. Hierdie bande is in Julie 2006
   verbreek toe van die AJC se lede by die OAK aangesluit het.

[wysig] Die Bybel

   Die OAK erken en gebruik die Authorized King James Version en die
   Afrikaanse Ou Vertaling (Hersiene Uitgawe).

   Daar word glad nie geglo in die letterlike interpretasie van die Bybel
   nie. Die Bybel word geestelik of allegories vertolk. Dit is die geloof
   van die OAK dat die verhale in die Bybel nie werklike historiese
   gebeure is nie, maar lewenslesse wat geinterpreteer moet word op
   dieselfde wyse soos wat gelykenisse geinterpreteer moet word.

   Die Bybel word ook gebruik as enigste gesag om lering te baseer. Die
   Bybel kan ook nie uit sy eie uit saligheid verskaf nie, maar kan die
   weg tot saligheid aandui. (Nuwe Kategismus: Vraag 39)

   Saligheid is uit die gesproke woord, wat volgens die OAK se geloof
   Jesus Chrsitus is en nie die Bybel nie. Die Bybel kan ook nie die Kerk
   stig nie, slegs Jesus Christus kan, en die Skrifte getuig van Jesus
   Christus. (Nuwe Kategismus: Vraag 40)

[wysig] Sakramente

   Die OAK erken drie sakramente: Die Doop, Avondmaal (Nagmaal) en
   Verseëling. Elke sakrament bestaan ook uit twee komponente. Dit is die
   Heilige komponent wat ‘n handeling is wat in die gemeente voltrek word
   deur ‘n ampsdraer van die kerk, en ‘n Ware komponent wat die meer
   mistieke element is. Die Heilige komponent is die bevestiging dat die
   Ware komponent plaasvind, terwyl die Ware komponent ‘n aksie is wat
   deur God gedoen is met die werking van die Heilige Gees.

   Die Heilige Doop met water tot bekering. Die doop word aan alle nuwe
   bekeerlinge bedien, volwassenes en kinders (Nuwe Kategismus: Vraag 52).
   Dit geskied deur besprinkeling. Kinders kan glad nie uitgesluit word
   uit die doopbelofte nie omdat dit ‘n afwassing van die natuurlike
   liggaam is nie, maar ‘n proses waardeur die siel opgebou en gevoed
   word. Wanneer die doopbelofte aan ‘n kind bedien word, onderneem die
   ouers as voogde van die siel om die kind deurlopend in die doopproses
   te onderwerp. Deur die deurlopende onderwerping in die doopproses groei
   die kind tot geestelike volwassenheid. (Nuwe Kategismus: Vraag 53) In
   die OAK is die doopproses ‘n aanhoudende proses wat begin met die
   Heilige Doop wat ‘n simboliese handeling is. Dit word opgevolg met die
   Ware Doop wat ‘n aanhoudende proses is, wat plaasvind deur die lerende
   woord en onderrig van die ouers of kerklike onderrig.

   Die Heilige Doop word beskou as “…die proses waardeur God Sy kinders
   uit die nasies gaan haal en hulle uit al die lande bymekaar in hul land
   bring. Daar giet hy skoon water op hulle sodat hulle rein kan word van
   al die onreinhede en al die drekgode (verwys Eseg 36 v 24-25). Hierdie
   proses is nodig sodat God ons ‘n nuwe hart kan gee en ‘n nuwe gees in
   ons binneste; en die hart van klip uit ons vlees kan wegneem en ons ‘n
   hart van vlees kan gee. (verwys Eseg 36 v 26)” (Nuwe Kategismus: Vraag
   51c.

   Die Heilige Doop is ook ‘n reinigingsproses van die waterbad van die
   woord waardeur bekering tot vergifnis plaasvind.

   Die Heilige Doop mag deur enige gesalfde amp bedien word.

   Die Heilige Avondmaal (Nagmaal) is ‘n instelling waarin die instelling
   van hierdie sakrament deur Jesus Christus herdenk word. Die elemente
   betrokke by hierdie sakrament het ook simboliese betekenis wat ook
   oorgedra kan word na die Ware Avondmaal toe.

   “Daar is twee bestandele in die avondmaal, die liggaam en die bloed.
   Die liggaam wat vir ons gebreek is, is nie aards nie, maar hemels
   (verwys 1 Kor 12 v 27 en Efese 5 v 30) en openbaar deur die kragte wat
   God as gawes aan die mense gegeee het (verwys 1 Kor 12 v 28 en Efese 4
   v 4 en Efese 4 v 11- 13) in die Kerk van Jesus Christus. Die Nuwe
   Testament is die bloed van Jesus Christus en ons as bedienaars van die
   testament is die bekers. (Verwys 1 Kor 11 v 25 en Mat 26 v 28). Dit is
   die bloed waarmee ons vir God gekoop is uit elke stam en taal en volk
   en nasie. (Open 5 v 9).” (Nuwe Kategismus: Vraag 59)

   In die OAK dra die lidmaat wat die opoffering doen om iemand te bekeer,
   dieselfde littekens as Paulus en kan hy ook soos Paulus getuig “Ek dra
   die littekens van die Here Jesus in my liggaam”. (Nuwe Kategismus:
   Vraag 59). Deur hierdie opoffering stort hy bloed en het daarom ook
   deur aan die Ware Avondmaal.

   Die Heilige Avondmaal mag deur enige gesalfde amp bedien word.

   Die Heilige Verseëling is die enigste sakrament wat net deur ‘n Apostel
   bedien mag word. Hierdie sakrament word bedien aan alle nuwe lidmate;
   volwassenes en kinders. Hierdie sakrament word bedien deur die persoon
   met olie te salf en dan die hande op te lê. Daar word ook verwys na
   hierdie sakrament as die “Doop met die Heilige Gees en met vuur”.

   Volgens die OAK is dit die “…waardeur ons almal deur een Gees gedoop
   word tot een liggaam, of ons Jode of Grieke is, slawe of vrymannne:
   almal van een Gees deurdronge. (Verwys 1 Kor. 12 v 13)” (nuwe
   Kategimus: Vraag 54)

   In die Heilige Verseëling word die ongeregtighede weggesluit en verseël
   in ‘n bondeltjie. Deur middel van hierdie handeling word die lidmaat
   deur van die Liggaam van Christus, en ontvang hy ook die mag om vry
   uitdelers te wees van die spys van die ewige lewe. Die lidmaat ontvang
   die salwingsgees van opklaring. (Nuwe Kategismus: Vraag 55)

[wysig] Eksterne skakels

     * (en) The Old Apostolic Church

[wysig] Verwysings

    1. ^ http://www.alburychurches.org/apostolic/apostolic.html
    2. ^ http://www.nak.org/en/about-the-nac/history-of-our-church/
    3. ^ http://www.nac-sea.org.za/history.html
    4. ^
       http://www.ekd.de/ezw/42714_informationen_schwere_krise_im_apostela
       mt_jesu_christi_k_d_oe_r.php
    5. ^
       http://www.ekd.de/ezw/42714_informationen_schwere_krise_im_apostela
       mt_jesu_christi_k_d_oe_r.php

[wysig] Bronne

     * Kategismus van die Ou Apostoliese Kerk van Afrika (Nuwe Kategismus)
     * Kategismus van die Ou Apostoliese Kerk van Afrika (Ou Kategismus)
     * Pienaar, K. 2003. Die openbaring van die dwaalleer van die Ou
       Apostelkerk van Afrika. Volhard Verspreiders.
     * Van Staden, A.J. 1977. Die Ou-Apostelsekte is op die dwaalweg.
       Kaapstad. HAUM
     * Werner, F.W. Die dwaling van die Apostelsekte. Braamfontein.
       Evangelie Uitgewers.

   Kategorie: Christendom

