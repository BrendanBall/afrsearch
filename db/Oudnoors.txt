Oudnoors


   Oudnoors of Ou Noors is die Noord-Germaanse taal wat gepraat is deur
   inwoners van Skandinawië en inwoners van hulle oorsese nedersettings
   tydens die Wiking Era, tot ongeveer 1300. Die moderne taal wat die
   nouste met Oudnoors ooreenkom is Yslands waarvan die geskrewe vorm min
   verander het oor die eeue heen.^[1]

   Oudnoors het uit die ouer Proto-Noors ontwikkel in die 8ste eeu en
   ontwikkel tot die moderne Noord-Germaanse tale Sweeds, Deens, Noors,
   Yslands en Faroëes asook die nou uitgestorwe Norn wat in Shetland,
   Orkney, en die noordelike dele van Skotland gepraat is. Die Wikings se
   teenwoordigheid het ook gesorg vir talle Oudnoorse plekname in onder
   meer Skotland,^[2] Ierland, Engeland en Normandië. Verder is woorde uit
   Oudnoors in ander tale opgeneem soos Engels en dialekte van Skots,
   veral in plekke soos die Shetland Eilande en Orkney Eilande.^[3]^[4]

   Meeste sprekers van Oudnoors het die Oudoosnoors dialek gepraat in wat
   vandag Denemarke en Swede is. In Yslandse tekste wat uit die
   Middeleeuse dateer het skrywers beide Oudyslands en Oudnoorweegse
   dialekte gebruik. Hierdie dialekte is afkomstig van die Oudwesnoorse
   dialek.

   Geen duidelik geografiese grens kan tussen die twee dialekte getrek
   word nie. Oudoosnoorse trekke is in oostelike Noorweë aangetref en
   Oodwesnoorse trekke in westelike Swede.

   Oudgutnies word soms in Oudoosnoors ingesluit omdat daar min bekend is
   daaroor en soms as 'n derde dialek aangesien dit beide Oudwes- en
   Oudoosnoorse eienskappe het en ook sy eie eienskappe ontwikkel het.

[wysig] Verwysings

    1. ^ Omniglot, Old Norse (Dansk tunga), Besoek op 21 Maart 2008
    2. ^ Orkneyjar, Orkney Placenames, Besoek op 21 Maart 2008
    3. ^ Rob's Old Norse Page, English words of Norse origin, oorspronklik
       uit "A history of foreign words in English" by Mary S. Serjeantson
       (1961, Barnes & Noble, NY), besoek op 21 Maart 2008
    4. ^ Orkneyjar, The Orcadian dialect, Besoek op 21 Maart 2008

   Hierdie artikel is 'n saadjie. Voel vry om Wikipedia te help deur dit
   uit te brei.

   Kategorie: Saadjies

