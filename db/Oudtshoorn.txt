Oudtshoorn


   Sneeubedekte pieke naby die Swartbergpas buite Oudtshoorn
   Sneeubedekte pieke naby die Swartbergpas buite Oudtshoorn

   Oudtshoorn is met sowat 60 000 inwoners die grootste dorp in die Klein
   Karoo, 'n streek in die provinsie Wes-Kaap (Suid-Afrika). Die dorp is
   geleë tussen die majestueuse Outeniekwa- en Swartberge, 506 kilometer
   oos van Kaapstad. Oudtshoorn staan onder meer bekend as die sentrum van
   die volstruisteelt en die gasheerstad van die Klein Karoo Nasionale
   Kunstefees, die belangrikste kulturele fees van die Afrikaanse
   taalgemeenskap in Suid-Afrika. Die dorp is ook die beginpunt van die
   wynroete langs die R 62.

   Inhoud

        * 1 Geskiedenis
        * 2 Die eerste Goue Era van die volstruisbedryf
        * 3 Die tweede Goue Era van die volstruisbedryf
        * 4 Afrikaans
        * 5 Besienswaardighede
        * 6 Eksterne skakels

[wysig] Geskiedenis

   Die omgewing van Oudtshoorn is oorspronklik deur Boesmans bewoon, en 'n
   groot aantal van hulle rotstekeninge is in die grotte van die nabygeleë
   Swartberge bewaar.
   'n Historiese gebou in Oudtshoorn
   'n Historiese gebou in Oudtshoorn

   Die eerste Europese ontdekkers in die gebied was 'n Nederlandse
   handelsekspedisie onder die bevel van ene veldkornet Schrijver, wat in
   Januarie 1689 deur 'n Griekwa-gids oor die ou olifante-trekpad na die
   streek gelei is. Die ekspedisie het tot by die huidige dorp Aberdeen
   gekom en het die Klein Karoo op 16 Maart oor die Attakwaskloof weer
   verlaat. Die eerste setlaars het hulle egter eers sowat honderd jaar
   later in die gebied gevestig.

   Die dorp Oudtshoorn het ontstaan op twee plase wat aan Cornelis Petrus
   Rademeyer behoort het. Die eerste permanente gebou in die Klein Karoo,
   'n Nederduits-Gereformeerde kerk, is in 1839 naby die oewer van die
   Grobbelaarsrivier opgerig. Die dorp Oudtshoorn het rondom hierdie
   kerkgebou begin groei en is vernoem na baron Pieter van Rheede van
   Oudtshoorn, wat in 1772 as goewerneur van die Kaapkolonie benoem is,
   maar tydens die seereis op pad na die Kaap oorlede is.

   'n Klein skool met een klaskamer is in 1858 gebou, en 'n rukkie later
   is 'n munisipaliteit en in 1859 ook 'n Landboukundige Genootskap
   gestig. In dieselfde jaar is met die bou van 'n groter kerkgebou begin,
   wat die kleiner godshuis sou vervang.

   Die jaar 1859 was ongelukkig ook die beginpunt van 'n langdurige
   droogte, wat die plaaslike ekonomie in mekaar laat stort het. Baie
   boere het hulle plase verloor en moes as bywoners op plase bly. In 1865
   is die dorp reeds deur armoede geteister. Met die stortreëns van die
   jaar 1869 is die droogte finaal gebreek, en die depressie tot 'n einde
   gekom. Oudtshoorn het 'n welvarende gemeenskap geword.

[wysig] Die eerste Goue Era van die volstruisbedryf

   'n Volstruisplaas in Oudtshoorn
   'n Volstruisplaas in Oudtshoorn

   Oudtshoorn het sy welvaart in daardie tydperk veral aan die
   volstruisteelt te danke gehad, wat veral in die Europese modebedryf
   gewild geraak het en veral as versiering van hoede gebruik is. In die
   tydperk tussen 1875 en 1880 het die prys vir 'n paar volstruise tot by
   1 000 pond sterling gestyg.

   Die boere in die omgewing van Oudtshoorn het besef dat volstruisteelt
   winsgewender sou wees as enige ander landbouproduk. Hulle het die
   verbouing van hulle tradisionele graangewasse laat vaar en in plaas
   daarvan lusern geplant, wat as volstruisvoer benodig is. Danksy die
   ekonomiese welvaart is ook die nuwe Nederduits-Gereformeerde kerkgebou
   uiteindelik voltooi en op 7 Junie 1879 ingewy.

   Ongelukkig het die volstruisbedryf weens oorproduksie in 1885 'n krisis
   beleef. Daarbenewens is Oudtshoorn in Mei van dieselfde jaar deur 'n
   vloedramp verwoes. Die nabygeleë Victoriabrug oor die Olifantsrivier is
   een jaar na sy voltooing deur die vloedwaters weggespoel.

[wysig] Die tweede Goue Era van die volstruisbedryf

   Die volstruisbedryf het maar stadig herstel, en eers na die einde van
   die Tweede Vryheidsoorlog (1899-1902) was daar 'n groot oplewing. Die
   bedryf het rekordverkope van volstruisvere gehad, en baie
   volstruistelers het nou as "veerbaronne" bekend gestaan en vir hulle
   statige villas, die sogenaamde volstruisveerpaleise, laat oprig. Die
   volstruisbedryf het sy hoogtepunt in 1913 bereik, maar met die uitbreek
   van die Eerste Wêreldoorlog in 1914 het verkope sterk gedaal. Die
   plaaslike ekonomie het opnuut in duie gestort, en die meeste boere het
   weer begin om hulle tradisionele graangewasse te verbou.

[wysig] Afrikaans

   Die skrywer C.J. Langenhoven, die bekendste boorling van Oudtshoorn,
   het in die tydperk ná die ekonomiese krisis van 1914 bekendheid
   verwerf. Langenhoven, wat as een van die vaders van die Afrikaanse taal
   beskou word, was 'n eersterangse skrywer, wat 'n groot deel van die
   belangrike literêre werke van die vroeë Afrikaanse
   literatuurgeskiedenis opgelewer het.

   Oudtshoorn is vandag 'n moderne dorp, wat veral op toerisme, landbou en
   volstruisteelt steun. Die Klein Karoo Nasionale Kunstefees, die
   grootste Afrikaanse taalfees in die land, vind hier jaarliks plaas.

[wysig] Besienswaardighede

   Die historiese volstruisveerpaleise en die huidige volstruis-skouplase,
   die Kangogrotte sowat 30 kilometer van Oudtshoorn af, die wynroete en
   die pragtige natuurskoon van die omgewing met sy kenmerkende fauna,
   waaronder baie vetplante (sukkulente), lok duisende toeriste.

[wysig] Eksterne skakels

     * Die geskiedenis van Oudtshoorn deur Ronnie van Rensburg

                            Vlag van Suid-Afrika

                             Provinsie Wes-Kaap
                                  Hoofstad:

                                  Kaapstad
                                   Streke:

      Kaapse Skiereiland | Kaapse Wynlande | Tuinroete | Klein Karoo |
                              Overberg | Weskus
                          Grootste stede en dorpe:

        Kaapstad | George | Knysna | Oudtshoorn | Paarl | Robertson |
             Stellenbosch | Swellendam | Vredenburg | Worcester
                              Munisipaliteite:

     Beaufort-Wes | Bergrivier | Breederivier | Breederivier/Wynlande |
    Breedevallei | Kaap Agulhas | Cederberg | Sentraal-Karoo | Kaapstad |
    Drakenstein | George | Kannaland | Knysna | Laingsburg | Langeberg |
        Matzikama | Mosselbaai | Oudtshoorn | Overberg | Overstrand |
         Plettenbergbaai | Prins Albert | Saldanhabaai | Suid-Kaap |
     Stellenbosch | Swartland | Swellendam | Theewaterskloof | Weskus |
                                Witzenberg |

   Kategorieë: Wes-Kaap • Dorpe in Suid-Afrika

