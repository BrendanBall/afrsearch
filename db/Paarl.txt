Paarl


   Paarl is naas Kaapstad en Stellenbosch een van die drie oudste Europese
   nedersettings in Suid-Afrika. Die stad het 75 000 inwoners en lê in die
   provinsie Wes-Kaap, sowat 60 kilometer noordoos van Kaapstad, aan die
   oewers van die Bergrivier en 132 meter bo seevlak. Paarl is die
   grootste dorp in die Kaapse Wynland en staan bekend vir sy roemryke
   geskiedenis en pragtige natuurskoon.

   Paarl is in die Kaapse winterreënstreek geleë so dat 80 persent van die
   jaarlikse reënvalle (700 millimeter) gedurende die wintermaande
   aangeteken word. Met die Paarlberg beskik die dorp oor 'n geologiese
   besonderheid. Die reusagtige granietrots word deur drie geronde dagsome
   gevorm - dit is die tweede grootste granietdagsoom na die Uluru in
   Australië en een van die min berge in Suid-Afrika wat tot 'n nasionale
   gedenkwaardigheid verklaar is.

[wysig] Geskiedenis

   Paarlberg
   Paarlberg
   'n Uitsig or Paarl
   'n Uitsig or Paarl

   In die jaar 1657 was die fiskaal Abraham Gabbema op soek na nuwe
   vleisbronne vir die nedersetting aan die Kaap die Goeie Hoop, toe hy 'n
   reusagtige granietrots ontdek het wat ná 'n reënstorm in die sonskyn
   geblink het. Hy het dit Diamandt ende Peerlebergh vernoem.

   In 1687, net 35 jaar nadat Jan van Riebeeck in Tafelbaaihawe voet aan
   wal gesit het, het die destydse Kaapse goewerneur Simon van der Stel
   die eerste 23 plase aan die oewer van die nabygeleë Bergrivier aan
   vryburgers toegeken. Een jaar later, in 1688, het ook Franse
   Hugenote-vlugtelinge plase in die gebied ontvang. Vyf Franse gesinne is
   landgoedere teen die hang van die Paarlberg toegeken: Jean Clouden op
   De Hoop, Gabriel le Roux op La Concorde, Isaac Taillefer op Picardie,
   Jean Taillefer op Laborie, en Pierre Viviers op Nantes. Die vrugbare
   bodem en die Mediterreense klimaat van die gebied het geblyk om uiters
   geskik vir die landbou te wees. Die setlaars het boorde, groentetuine
   en veral wingerde geplant. Die granietgrond van die omgewing was veral
   'n seën vir die wynbou aangesien wingerde hier baie goed geaard het.

   Die eerste verslae oor die Kaapse wyne, wat ook in oorsese lande vinnig
   gewild geraak het, het reeds in die jaar 1711 verskyn. Ingevolge
   Napoléon Bonaparte se seeblokkade aan die begin van die 19de eeu was
   Franse wyne onverkrygbaar in Engeland, en die Kaapse wynbedryf het 'n
   ongekende uitbreiding beleef om in die Engelse mark se behoeftes te kan
   voorsien.

   Paarl was die eerste dorp in Suid-Afrika waar 'n Afrikaanse koerant
   verskyn het. Di Patriot, wat aanvanklik hoofsaaklik verslag oor
   kulturele sake gegee het en tegelykertyd 'n poging gedoen het om die
   Afrikaanse taal met sy eie fonetiese spelling te bevorder, is vir die
   erste keer op 15 Januarie 1876 uitgegee.

[wysig] Ekonomie

   Die Paarl behoort tot die vernaamste wynproduserende streke in
   Suid-Afrika en beskik oor 'n aantal koöperatiewe wynkelders en
   wynlandgoedere, wat ook belangrike toeristebestemmings geword het. Die
   granietsteen van die omgewing is vroeër vir grafstene gebruik.

   Die gunstige ligging naby die nasionale pad, wat Kaapstad met
   Johannesburg verbind, die spoorlyn na die noordelike provinsies en die
   metropolitaanse gebied van Kaapstad met sy internasionale lughawe en
   Tafelbaaihawe het verseker dat Paarl tot een van die nywerheidsentrums
   in die Wes-Kaap ontwikkel het.

   As die Kaapse landbouhoofstad beskik die Paarl oor voedsel- en
   tabakverwerkingsfabrieke.

[wysig] Besienswaardighede

   Inskripsies op die Afrikaanse Taalmonument
   Inskripsies op die Afrikaanse Taalmonument

   Soos talle dorpe in die Kaapse Wynland, is die Paarl 'n welvarende
   gemeenskap met statige Kaapse huise in puik toestand, pragtige tuine en
   strate wat van ou eikebome omsoom word. Die Strooidakkerk in Hoofstraat
   is op 28 April 1805 deur die Nederduits-Gereformeerde gemeente van
   Paarl ingewy. Dit is die oudste kerkgebou in die land.

   Die Oude Pastorie in Hoofstraat, wat in 1786 opgerig is, is een van die
   mooiste voorbeelde van die Kaaps-Hollandse argitektuur en huisves 'n
   museum met 'n versameling antieke meubels, silwer- en koperware.

   Die Wamakersmuseum behandel Paarl se geskiedenis as die historiese
   sentrum van die wamakersbedryf in Suider-Afrika. Waens en karre is
   sowel vir die plaaslike mark asook vir buitelandse en oorsese
   bestemmings vervaardig.
   Die Afrikaanse Taalmonument
   Die Afrikaanse Taalmonument

   Die feit dat Paarl die bakermat van die Afrikaanse taalbeweging is,
   maak dit besonder aantreklik. In 1869 word in die plaaslike
   Gimnasiumsaal, wat ook die geboortehuis van die bekende digter en
   Bybelvertaler J.D. du Toit (Totius) is, die eerste Afrikaanse
   Taalkongres gehou.

   In teenstelling met die destydse regering se verengelsingbeleid word op
   14 Augustus 1875 vergader agt mans in die eetkamer van die Huis Gideon
   Malherbe, die huidige Afrikaanse Taalmuseum, vir 'n geheime
   samespreking: Gideon Malherbe, 'n welgestelde boer en eienaar van die
   huis, Arnoldus Pannevis, die joernalis D.F. du Toit, die predikant S.J.
   du Toit, "Dokter" D.F. du Toit, die drukker Petrus Malherbe, C.P.
   Hoogenhout, 'n Nederlandse immigrant, en August Ahrbeck. Hulle word die
   stigterslede van die Genootskap van Regte Afrikaners (GRA).

   Die Patriotgebou in Hoofstraat huisves vir enkele jare die drukkery van
   die GRA, asook 'n boekwinkel. Ds. S.J. du Toit, bekende leier van die
   GRA en redakteur van die eerste Afrikaanse nuusblad, Die Afrikaanse
   Patriot, bewoon die huis van 1889 tot 1904.

   Vir taalkenners en belangstellendes is 'n toeristeroete ingestel. Die
   Afrikaanse Taalroete het Paarl en Daljosafat as sy spil, en daar is
   talle plase en geboue in die gebied, waarin belangrike taalstryders
   gewoon het. Die Afrikaanse Taalmonument teen die hange van die
   Paarlberg is deur Jan van Wijk ontwerp en in 1975 opgerig. Dit herinner
   aan die gebeure rondom die tydperk van die taalstryders.

   Paarl is ook die sentrum van die Suid-Afrikaanse wynbedryf; hier is die
   setel van die Koöperatieve Wijnbouwers Vereniging van Zuid-Afrika
   (KWV), wat in 1918 gestig is. Die KWV het hier 'n aantal groot
   wynkelders laat oprig.

   In die omgewing van Paarl lok voetslaanpaaie, die Paarlse Wynroete met
   die Nederburg-landgoed en uitstekende restourante. Die Laborie-landgoed
   naby Paarl beskik oor 'n versameling Kaap-Hollandse meubels en glasies.

                            Vlag van Suid-Afrika

                             Provinsie Wes-Kaap
                                  Hoofstad:

                                  Kaapstad
                                   Streke:

      Kaapse Skiereiland | Kaapse Wynlande | Tuinroete | Klein Karoo |
                              Overberg | Weskus
                          Grootste stede en dorpe:

        Kaapstad | George | Knysna | Oudtshoorn | Paarl | Robertson |
             Stellenbosch | Swellendam | Vredenburg | Worcester
                              Munisipaliteite:

     Beaufort-Wes | Bergrivier | Breederivier | Breederivier/Wynlande |
    Breedevallei | Kaap Agulhas | Cederberg | Sentraal-Karoo | Kaapstad |
    Drakenstein | George | Kannaland | Knysna | Laingsburg | Langeberg |
        Matzikama | Mosselbaai | Oudtshoorn | Overberg | Overstrand |
         Plettenbergbaai | Prins Albert | Saldanhabaai | Suid-Kaap |
     Stellenbosch | Swartland | Swellendam | Theewaterskloof | Weskus |
                                Witzenberg |

   Kategorieë: Wes-Kaap • Dorpe in Suid-Afrika

