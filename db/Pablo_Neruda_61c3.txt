Pablo Neruda


   Pablo Neruda
   Pablo Neruda

   Pablo Neruda (12 Julie 1904 – 23 September 1973) was die pennaam en,
   later, wettige naam van die Chileense Nobelprysbekroonde digter,
   diplomaat, en kommunistiese politikus Ricardo Eliecer Neftalí Reyes
   Basoalto.

[wysig] Lewensgeskiedenis

   In 1946 het Neftali Ricardo Reyes Basoalto die skuilnaam, Pablo Neruda,
   wat hy tóé reeds twintig jaar gebruik het, wettiglik sy eie gemaak.
   Neruda is op 12 Julie 1904 in Parral, Chili gebore. Sy vader, José del
   Carmen Reyes, 'n arm spoorwegwerker het nie saamgestem met sy literêre
   aspirasies nie en sy moeder, Rosa Basoalto, het aan tering gesterf toe
   Neruda nog 'n jong kind was.

   Neruda begin op tien-jarige ouderdom gedigte skryf. Die lang,
   teruggetrokke eensame Neftali woon die Temuco seunskool by waar hy
   sonder ophou lees en sy gedigte in plaaslike koerante en tydskrifte
   laat publiseer. Sy eerste bundel gedigte, Crepusculario, word in 1923
   gepubliseer. Hy begin in Santiago Frans studeer waar hy 'n boheemse
   bestaan voer. Nadat hy sy Franse studies gestaak het, skryf hy nog drie
   werke: Attempt of the Infinite Man (1926), Rings (1926), and The
   Enthusiastic Slingshooter (1933).

   Tussen 1927 en 1935 tree hy op as ere-konsul in Birma (Mianmar),
   Ceylon, (Sri Lanka), Java, Singapoer, Buenos Aires, Barcelona en
   Madrid. Gedurende hierdie moeilike tydperk in sy lewe skryf hy
   Residencia en la tierra (Woning op Aarde - 1933), 'n visioenêre werk
   oor die opkoms van fascisme. Hy maak 'n bestaan uit die vertaal en
   skryf van tydskrif- en koerantartikels. Hy skaar homself by die Spaanse
   Republikeine en help in 1939, in sy hoedanigheid as konsul in Parys,
   Spaanse vlugtelinge om hulle in Chili te hervestig. In 1940 aanvaar hy
   'n pos as Chili se konsul-generaal in Meksiko.

   In 1930 trou hy met Maria Antonieta Hagenaar, maar hulle gaan in 1936
   uitmekaar. Gedurende die dertiger- en veertigerjare woon hy saam met
   die Argentynse skilderes, Delia del Carril, wat sy belangstelling in
   die linkse politiek aanmoedig. Hulle trou in 1943, maar die verbintenis
   word nie in Chili erken nie en in 1955 gaan hulle uitmekaar. In 1966
   trou Neruda met die Chileense sangeres Matilde Urrutia, wat die
   inspirasie vir sy latere gedigte sou word.

   In 1943 sluit Neruda by die Kommunistiese party aan en word twee jaar
   later tot die Chileense senaat verkies. Nadat hy egter vir President
   Gonzalez Videla in die pers aangeval het, vlug hy met 'n manuskrip van
   Canto General in sy saalsak, na Mexico om weg te kom van regse
   ekstremiste. Hy reis na Rusland en Sjina en keer in 1952 na Chili
   terug, nadat Videla's se leermag verslaan is. Neruda se ballingskap is
   in Las Uvas y el Viento (1954) opgeteken.

   Wanneer Khruschchev in 1956 Stalin se wandade openbaar maak, word
   Neruda se Marxistiese oortuiginge geskok. Hy vestig hom nou permanent
   op Isla Negra, terwyl hy steeds dikwels op reis gaan. So besoek hy
   byvoorbeeld Kuba in 1960 en die Verenigde State in 1966. President
   Salvador Allende wys Neruda aan as Chili se ambassadeur in Frankryk
   vanaf 1970 tot 72.

   Tussen 1958 en 1973 lewer Neruda twintig werke. Nog 'n verdere agt
   werke waarvan sommige in 'n verskeidenheid tale vertaal is, verskyn
   postuum. Alhoewel sy oeuvre uniek is en daarom nie rigied
   gekategoriseer kan word nie, kan dit nogtans in vier areas verdeel
   word: liefdesverse (The Captain's Verses - 1952); gedigte wat spreek
   van eensaamheid en bedruktheid (Residencia en la tierra); epiese stryd
   (Canto General) en poësie oor die elke dag se bestaan (Odas elementales
   - 1954-1957).

   Memorial de Isla Negra, 'n outobiografiese werk bestaande uit vyf
   volumes, is op sy sestigste verjaarsdag gepubliseer. Neruda sterf op 23
   September 1973 in Santiago aan bloedkanker.

[wysig] Belangrikste prestasies

   Die Chileense digter, diplomaat, Marxistiese politikus en wenner van
   die Nobel-prys vir letterkunde in 1971, Pablo Neruda, is waarskynlik
   die belangrikste, produktiefste, mees kontroversiële en mees gelese
   Latyn-Amerikaanse digter van die twintigste eeu.

   Neruda se gewildste werk is Veinte poemas de amor y una cancion
   desperada (Twenty Love Poems and a Song of Despair - 1924), wat deur 'n
   hartstogtelike, hartseer liefdesverhouding geïnspireer is. Vanaf die
   veertigerjare weerspieël sy werk die politiese stryd van die boerestand
   en werkers en die sosio-historiese ontwikkelinge in Suid-Amerika. Die
   Stalin-prys asook die Lenin vredesprys word aan Neruda toegeken tydens
   sy ballingskap in Meksiko.

   Pablo Neruda het internasionale literêre erkenning verwerf met Canto
   General (1950), 'n epiese werk van 340 gedigte waarin hy die
   geskiedenis van Latyns-Amerika vanuit 'n Marxistiese perspektief
   herskryf. Die tema is die stryd om sosiale geregtigheid en bevryding
   van Spaanse oorheersing. Sentraal in hierdie werk staan een van sy
   treffendste gedigte, Alturas de Macchu Picchu (Heights of Macchu Picchu
   - 1943), 'n kragtige verheerliking van die pre-Colombiaanse beskawing
   in Peru, wat Neruda geskryf het nadat hy na die antieke Inka stad,
   Macchu Picchu opgeklim het. Gedurende sy langdurige literêre loopbaan
   het Neruda talle vertalings gelewer en meer as veertig digbundels,
   asook versdramas geskryf.

   Kategorie: Chileense digters

