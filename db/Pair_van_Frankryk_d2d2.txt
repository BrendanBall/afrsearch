Pair van Frankryk


   Die Franse term pair het sy etimologiese oorsprong in die Latynse par
   ("gelyk") en pares ("die gelykes") en het in die tydperk van die
   feodalisme na die vasalle of leenmanne van 'n leenheer verwys wat in
   die destydse sosiale hiërargie dieselfde status geniet het. Hierdie
   gelyke status het aan hulle ook die reg verleen om namens hulle
   leenheer te beraadslaag en as 'n geregshof vir hulle kollega's te
   fungeer.

   Danksy die ridderlike etos van die 12de eeu is die pairie tot die
   ideaal van 'n nasionale hooggeregshof van Frankryk verhef wat onder
   voorsitterskap van die koning vergader en as 'n soort laaste instansie
   ten opsigte van morele kwessies opgetree het.

   Die pairie is onder meer beïnvloed deur die twaalf apostels van die
   Christelike Nuwe Testament en het die destydse digters geïnspireer om
   hul literêre werke oor die twaalf pairs van Karel die Grote of die
   legendariese Britanniese koning Artus te skep.

   In die 13de eeuse Frankryk het die pairie 'n amptelike feodale
   geregshof geword wat ook deur ridders as hulle morele oppergesag erken
   is. Die pairie is saamgestel uit ses wêreldlike vorste - die hertoë van
   Normandië, Akwitanië en Boergondië, die grawe van Vlaandere, Champagne
   en Toulouse - en ses biskoppe as geestelike lede.

   As gevolg van die ontwikkeling van die Paryse parlement en die inlywing
   van talle ou feodale gebiede by die sentralistiese Franse Kroon was die
   pairie eerder 'n seremoniële instelling, soos uit sy rol by die Franse
   kroningsplegtighede geblyk het.

   In Engeland het die hoërhuis van die parlement, die huidige House of
   Lords, volgens die Franse voorbeeld ook as "Huis van die Pairs" bekend
   gestaan.

[wysig] Bronne

     * Holtzmann, Robert: Französische Verfassungsgeschichte von der Mitte
       des neunten Jahrhunderts bis zur Revolution. München: Oldenbourg
       1965 (herdrukte uitgawe van die oorspronklike teks wat in 1910 in
       München en Berlyn verskyn het)

   Kategorie: Geskiedenis van Frankryk

