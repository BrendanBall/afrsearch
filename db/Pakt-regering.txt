Pakt-regering


   'n Koalisieregering wat in Suid-Afrika aan bewind was van 1924 tot
   1933.

   Inhoud

        * 1 Agtergrond
        * 2 Verkiesing van 1924
        * 3 Gevolge
        * 4 Verkiesing van 1929
        * 5 Einde van die koalisie
        * 6 Bronne

[wysig] Agtergrond

   Genl. Jan Christiaan Smuts het die verkiesing van 8 Februarie 1921 met
   'n indrukwekkende meerderheid gewen danksy die inlywing van die
   Unionisteparty by die Suid-Afrikaanse Party in November die vorige
   jaar. Die gety het egter gou teen Smuts en sy regering gedraai.

   Op 24 Mei 1921 het 'n ernstige botsing by Bulhoek, 40 km van
   Queenstown, in die Oos-Kaap gebeur toe Enoch Mgijima en sy volgelinge,
   wat as die Israeliete bekend gestaan het, hulle onwettig hier as
   plakkers gevestig het. Mgijima het gesê dit is om die einde van die
   wêreld af te wag, maar die regering het verskeie kere vergeefs probeer
   om hulle versoenend te oorreed om weg te trek.

   Uiteindelik is sowat 800 swaar bewapende manskappe onder bevel van die
   kommissaris van polisie na Bulhoek gestuur. Sowat 500 Israeliete het
   die polisie met assegaaie en tuisgemaakte wapens bestorm. Ná 'n
   verwoede geveg van 20 minute was 183 Israeliete dood of noodlottig
   gewond. Honderd is minder ernstig beseer en 150 is in hegtenis geneem.

   In Junie 1922 is die Smuts-regering weereens sterk veroordeel vir sy
   aandeel in die veldtog teen die Bondelswartstam in Suidwes-Afrika toe
   twee regeringstroepe maar 115 lede van die stam gedood is. Vroue en
   kinders is ook gedood of gewond in bomaanvalle.

   Gnnl. J.B.M. Hertzog het die regering se gebrek aan 'n duidelike beleid
   ten opsigte van die "Naturelle" die skuld vir die onrus gegee.

   Midde-in die onrus in swart geledere het Randse Opstand in 1922 die
   regering se beeld verder geskaad toe hy daarvan beskuldig is dat hy die
   nywerheidsopstand swak gehanteer het. Boonop het die Rhodesiërs teen
   die einde van die jaar in 'n referendum gestem om nie by die Unie aan
   te sluit nie, iets wat Smuts baie na aan die hart gelê het.

   Met die vertroue in die regering wat steeds afgeneem het, soos
   vergestalt in die verlies van kiesafdeling na kiesafdeling in
   tussenverkiesings, het Hertzog en kol. Frederic Hugh Page Cresswell van
   die Arbeidersparty in 1923 'n verkiesingspakt gesluit ingevolge waarvan
   die partye nie mekaar se kandidate in 'n algemene verkiesing sou
   teenstaan nie, maar eerder die S.A.P. sou beveg.

[wysig] Verkiesing van 1924

   Toe die S.A.P. die tussenverkiesing op Wakkerstroom in April 1924 ook
   teen die N.P. verloor, het Smuts 'n algemene verkiesing vir 17 Junie
   1924 uitgeroep. Die uitslag het 63 setels aan die N.P. besorg, 53 aan
   die S.A.P. en 18 aan die Arbeiders. Cresswell en Thomas Boydell is in
   die kabinet ingesluit en so het Hertzog 'n gemaklike meerderheid in die
   Parlement gekry.

[wysig] Gevolge

   Die kombinasie van arbeids- en Afrikanerbelange wat deur die nuwe
   Pakt-regering gedien is, het tot gevolg gehad dat die Afrikaanse
   Taalbeweging amptelik erkenning gekry het en rasseskeiding en
   -diskriminasie in die werkplek amptelik in wetgewing verskans is.
   Tydens die Pakt-regering se bewind, wat geduur het tot die koalisie van
   die N.P. en die S.A.P. in 1933 wat op die Verenigde Party se stigting
   op 5 Desember 1934 uitgeloop het, het Afrikaans Nederlands in 1925 as
   ampstaal vervang, die Stem van Suid-Afrika het gelyke status naas God
   save the King gekry en in 1928 is die Suid-Afrikaanse vlag aanvaar om
   naas die Union Jack te wapper.

[wysig] Verkiesing van 1929

   Met 'n indrukwekkende bestuursrekord en aangehelp deur gunstige
   ekonomiese omstandighede het die Pakt-regering die verkiesing van 18
   Junie 1929 met vertroue tegemoet gegaan. Die Nasionale Party het die
   eerste keer in sy bestaan 'n volstrekte meerderheid gekry met 78 uit
   die 148 kiesafdelings, teenoor die S.A.P. se 61, agt vir die
   Arbeidersparty en een onafhanklike. Twee Arbeiders is nietemin weer in
   die kabinet ingesluit.

[wysig] Einde van die koalisie

   Die wêreldwye ekonomiese krisis wat gevolg het op die ineenstorting van
   die Wall Street-aandelebeurs in Oktober 1929 was die begin van die
   einde van die Pakt-regering. Ná onderhadelings onder die leiding van
   Tielman Roos het Hertzog en Smuts in 1933 op 'n sewe-punt-grondslag vir
   samewerking besluit. In die verkiesing van 17 Mei 1933 het die twee
   party 144 setels altesaam verower, waarvan agt ondersteuners van die
   samesmleting, maar nie lede van die twee groot partye nie, met die
   opposisie wat net ses byeen kon skraap. Die Arbeidersparty het 'n
   skamele twee kiesafdelings gewen.

[wysig] Bronne

     * Scannell, J.P., Die Afrikaanse Kernensiklopedie, Nasionale
       Boekhandel Beperk, Kaapstad (et. al.), 1965.
     * Rosenthal, Eric, Encyclopaedia of Southern Africa, Juta and Company
       Limited, Kaapstad en Johannesburg, 1978.
     * Mostert, J.P.C., Politieke Partye in Suid-Afrika, Instituut vir
       Eietydse Geskiedenis, U.O.V.S., Bloemfontein, 1986.
     * Van der Spuy, D.C. (hoofred.), Amptelike Jaarboek van die Republiek
       van Suid-Afrika (Eerste Uitgawe), Departement van Inligting,
       Pretoria, 1975.
     * Cameron, Trewhella (hoofred.), Nuwe Geskiedenis van Suid-Afrika,
       Human & Rousseau, Kaapstad en Pretoria, 1986.

   Kategorieë: Voormalige politieke partye in Suid-Afrika • Politiek

