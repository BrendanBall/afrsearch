Palladium



   46                       rodium ← palladium → silwer
   Ni
   ↑
   Pd
   ↓
   Pt

                                                             periodieke tabel

                                                                  Algemeen
                                    Naam, Simbool, Getal palladium, Pd, 46
                                             Chemiese reeks oorgangsmetale
                                             Groep, Periode, Blok 10, 5, d
                                             Voorkoms silwerige wit metaal
                                               Atoommassa 106.42 (1) g/mol
                                           Elektronkonfigurasie [Kr] 4d^10
                                        Elektrone per skil 2, 8, 18, 18, 0
                                                        Fisiese Eienskappe
                                                        Toestand vastestof
                                        Digtheid (naby k.t.) 12.023 g/cm³
                                 Vloeistof digtheid teen s.p. 10.38 g/cm³
                                                       Smeltpunt 1828.05 K
                                                              (1554.9 °C)
                                                           Kookpunt 3236 K
                                                                (2963 °C)
                                              Smeltingswarmte 16.74 kJ/mol
                                              Verdampingswarmte 362 kJ/mol
                                Warmtekapasiteit (25 °C) 25.98 J/(mol·K)

   CAPTION: Dampdruk

                                     P/Pa    1    10  100  1 k  10 k 100 k
                                   teen T/K 1721 1897 2117 2395 2753 3234

                                                           Atoomeienskappe
                                   Kristalstruktuur kubies vlakgesentreerd
                                                   Oksidasietoestande 2, 4
                                                   (matige basiese oksied)
                              Elektronegatiwiteit 2.20 (Skaal van Pauling)
                                    Ionisasie energieë 1ste: 804.4 kJ/mol
                                                          2de: 1870 kJ/mol
                                                         3rde: 3177 kJ/mol
                                                        Atoomradius 140 pm
                                                 Atoomradius (ber.) 169 pm
                                                   Kovalente radius 131 pm
                                               Van der Waals radius 163 pm
                                                                   Diverse
                                         Magnetiese rangskikking geen data
                                Elektriese weerstand (20 °C) 105.4 nΩ·m
                          Termiese geleidingsvermoë (300 K) 71.8 W/(m·K)
                              Termiese uitsetting (25 °C) 11.8 µm/(m·K)
                             Spoed van klank (dun staaf) (20 °C) 3070 m/s
                                                  Young se modulus 121 GPa
                                                       Skuifmodulus 44 GPa
                                                      Massamodulus 180 GPa
                                                    Poissonverhouding 0.39
                                                     Mohs se hardheid 4.75
                                                  Vickers hardheid 461 MPa
                                                 Brinell hardheid 37.3 MPa
                                              CAS-registernommer 7440-05-3
                                                        Vernaamste isotope

                 CAPTION: Hoofartikel: Isotope van Palladium

                          iso     NV   halfleeftyd VM    VE (MeV)     VP
                         ^100Pd sin    3.63 d      e   -            ^107Rh
                                                   ?   0.084, 0.074,
                                                       0.126        -
                         ^102Pd 1.02%  Pd is stabiel met 56 neutrone
                         ^103Pd sin    16.991      e   -            ^103Rh
                         ^104Pd 11.14% Pd is stabiel met 58 neutrone
                         ^105Pd 22.33% Pd is stabiel met 59 neutrone
                         ^106Pd 27.33% Pd is stabiel met 60 neutrone
                         ^107Pd sin    6.5×10^6 y  ß^- 0.033        ^107Ag
                         ^108Pd 26.46% Pd is stabiel met 62 neutrone
                         ^110Pd 11.72% Pd is stabiel met 64 neutrone

                                                                Verwysings

   Palladium is 'n chemiese element met die simbool Pd en atoommassa van
   46. Dit is 'n seldsame silwerwit oorgangsmetaal uit die platinumgroep
   en waarvan die chemiese eienskappe ooreenkomste met platinum toon. Dit
   is in 1803 in platinumertse ontdek deur William Hyde Wollaston en na
   die asteroïde Pallas vernoem.

   Palladium word gewoonlik as 'n vrye metaal in legering met ander
   platinumgroepmetale aangetref. Dit word kommersieël ontgin vanuit
   koper-nikkelertse. Palladium het 'n groot affiniteit vir waterstof en
   kan soveel as 900 keer sy eie volume van die gas absorbeer.
   Palladium-metaal en sy komplekse word dikwels in kataliste gebruik soos
   in die geval van katalitiese omsetters in motors, palladium op koolstof
   wat in organiese chemie en ander verbindingsreaksies gebruik word. Dit
   is 'n edelmetaal wat soms in juwele gebruik word en word met die ISO
   valutakode XPD aangedui. Palladium het onlangs baie belangstelling by
   beleggers laat ontstaan. Vroeg in 2007 is verskeie Effekte verhandelde
   fondse met fisiese palladium as rugsteuning geloods, onder andere die
   London ETF Security en die ZKB Palladium ETF.

   Inhoud

        * 1 Geskiedenis
        * 2 Verspreiding
        * 3 Kenmerke
             + 3.1 Isotope
        * 4 Gebruike
             + 4.1 Elektronika
             + 4.2 Tegnologie
             + 4.3 Katalise
             + 4.4 Stoor van waterstof
             + 4.5 Juweliersware
        * 5 Verwysings
        * 6 Eksterne skakels

[wysig] Geskiedenis

   Palladium is deur William Hyde Wollaston in 1803 ontdek.^[1]^[2] Die
   element is deur Wollaston vernoem na die asteroïde, Pallas, wat twee
   jaar tevore ontdek is.^[3]

   Wollaston het palladium in ru platinumerts vanuit Suid-Amerika ontdek
   deur die erts in aqua regia op te los, dit daarna met 'n oplossing van
   natriumhidroksied te neutraliseer, die platinum is toe as
   ammoniumchloroplatinaat neergeslaan deur die oplossing met
   ammoniumchloried te behandel. Hy het kwiksianaat bygevoeg om
   palladiumsianaat te vorm wat daarna verhit is om die palladium-metaal
   te onttrek.

   Palladiumchloried is eens op 'n tyd as 'n behandeling vir tuberkulose
   voorgeskryf teen 'n dosis van 0.065g per dag. Die behandeling het nie
   baie nadelige gevolge gehad nie maar is later met meer doeltreffende
   middels vervang.

   Palladium se affiniteit vir waterstof het 'n belangrike rol gespeel in
   die omstrede Fleischmann-Pons eksperiment in 1989, waar die navorsers
   beweer het dat hulle koue fusie ontdek het.

   Vroeg in die jaar 2000 is die Russiese verskaffing van palladium aan
   wêreldwye markte gereeld onderbreek of vertraag^[4] omdat uitvoerkwotas
   nie betyds vanweë politiese oorwegings toegestaan is nie. Die
   daaropvolgende paniekgedredewe aankope het die palladiumprys die
   hoogtes in laat skiet tot op 'n hoogtepunt van bykans $1100 (VSA) in
   Januarie van 2001.^[5] In hierdie tydperk het die Ford Motormaatskappy
   uit vrees dat motorvervaardiging onderbreek sou word as gevolg van
   palladiumtekorte, 'n groot hoeveelheid van hierdie metaal opgeberg en
   met die gevolglike daling in pryse later in 2001 het die maatskappy 'n
   verlies van $1 Miljard gely.^[6]

   Die wêreldwye vraag na palladium het vanaf 100 ton in 1990 tot bykans
   300 ton in 2000 gestyg. Die wêreldwye produksie uit myne was 222 ton in
   2006 alvorens USGS se data. Die meeste palladium word gebruik in
   katalitiese omsetters in die motornywerheid.^[7]

[wysig] Verspreiding

   In 2005 was Rusland die topprodusent van palladium gewees met ten
   minste 'n 50% markaandeel gevolg deur Suid-Afrika, die V.S.A en Kanada
   volgens die British Geological Survey.

   Palladium word as 'n vrye metaal in die natuur gevind en kom in
   legering saam met platinum en goud in die spoelneerslae van die Oeral
   gebergtes, Australië, Etiopië, Suid- en Noord-Amerika. Dit word
   kommersieël ontgin vanuit nikkel-koper neerslae uit Suid-Afrika,
   Ontario in die V.S.A en Siberië; Die hoë waarde van palladium maak die
   hoë koste van ontginning vanweë die lae konsentrasie en gevolglike
   groot hoeveelhede erts wat verwerk moet word, steeds winsgewend. Die
   wêreld se grootste enkele vervaardiger van palladium is MMC Norilsk
   Nickel wat dit produseer vanuit die Norilsk-Talnakh neerslag. Die
   Merensky-rif van die Bosveldkompleks van Suid-Afrika bevat beduidende
   hoeveelhede palladium saam met ander platinumgroep elemente. Die
   Stillwater-kompleks in Montana bevat ook ontginbare palladium.

   Palladium ontstaan ook in fissiereaktore en kan onttrek word vanuit die
   uitgeputte kernbrandstof. Palladium word aangetref in die seldsame
   minerale koöperiet en polariet.

[wysig] Kenmerke

   Palladium.
   Palladium.

   Palladium is 'n sagte silwerwit metaal wat ooreenkomste toon met
   platinum. Dit is dié platinumgroep-metaal met die laagste digtheid en
   laagste smeltpunt. Dit is sag en pletbaar wanneer dit uitgegloei word
   en die koue verwerking daarvan verleen baie sterkte en hardheid
   daaraan.

   Palladium word chemies aangeval deur swaelsuur, salpetersuur en
   soutsuur waarin dit stadig sal oplos.^[3] Hierdie metaal reageer nie
   met suurstof by normale temperature nie (en vlek dus nie in lug nie).
   Palladium wat verhit word tot by 800 °C sal 'n laag palladium(II)oksied
   (PdO) laat ontstaan. Dit vlek ook effens in vogtige atmosfere wat swael
   bevat.

   Dié metaal het die ongewone vermoë om soveel as 900 keer sy eie volume
   waterstof by kamertemperatuur te absorbeer. Daar word gereken dat die
   verbinding palladiumhidried (PdH[2]) gevorm word maar dit is nog
   onseker of dit 'n ware chemiese verbinding is.^[3] As palladium groot
   hoeveelhede waterstof absorbeer sit dit ook effens uit.^[8]

   Algemene oksidasietoestande van palladium is 0, +1, +2, en +4. Al is
   daar oorspronklik vermoed dat +3 die fundamentele oksidasietoestand van
   palladium was, bestaan daar geen bewyse van palladiumverbindings wat in
   die +3 toestand voorkom nie; ondersoeke is deur middel van
   X-straaldiffraksie gedoen van 'n verskeidenheid verbindings wat eerder
   'n dimeer van palladium(II) en palladium(IV) aandui. Meer onlangs is
   verbindings met 'n oksidasietoestand van +6 voorberei.

[wysig] Isotope

   Palladium wat in die natuur voorkom bestaan uit ses isotope. Die mees
   stabiele radio-isotope is ^107Pd met 'n halfleeftyd van 6.5 miljoen
   jaar, ^103Pd met 'n halfleeftyd van 17 dae en ^100Pd met 'n halfleeftyd
   van 2.63 dae. Agtien ander radio-isotope is al geëien met atoommassas
   wat wissel tussen 92.936 (^93Pd) en 119.924 (^120Pd). Die meeste van
   hierdie halfleeftye is minder as 'n halfuur behalwe vir ^101Pd
   (halfleedtyd: 8.47 uur), ^109Pd (halfleeftyd: 13.7 uur) en ^112Pd
   (halfleeftyd: 21 uur).

   Die primêre vervalmodus voor die volopste stabiele isotoop, ^106Pd is
   elektronvangs en die primêre modus daarna is betaverval. Die primêre
   vervalproduk voor ^106Pd is rodium en die primêre produk daarna is
   silwer.

   Radiogeniese ^107Ag is 'n vervalproduk van ^107Pd en is die eerste wat
   in die Santa Clara, Kalifornië meteoriet van 1978 ontdek is.^[9] Die
   ontdekkers daarvan het voorgestel dat die samesmelting en
   differensiasie van klein ysterkern planete sowat 10 miljoen jaar
   plaasgevind het na 'n nukleosintetiese gebeurtenis.

   ^107Pd teenoor Ag korrelasies wat in liggame waargeneem is, wat
   duidelik gesmelt was sedert die akresie (samesmelting) van die
   sonnestelsel, dui op die teenwoordigheid van nukliede met kort
   lewensduurte in die vroeë sonnestelsel.^[10]

[wysig] Gebruike

   Palladium word gebruik in tandheelkunde,^[11]^[12],
   horlosievervaardiging, vonkproppe vir vliegtuigenjins en in die
   vervaardiging van snykundige instrumente en elektriese kontakte.

[wysig] Elektronika

   Die grootste verbruiker van palladium in elektronika is die
   vervaardiging van multi-laag keramiekkapasitore(MLKK). Dit word ook
   gebruik vir die platering van elektroniese komponente en in
   soldeerselmateriale. Die elektroniese bedryf het meer as 1.07 miljoen
   fyn ons palladium in 2006 verbruik alvorens 'n Johnson Matthey verslag.

[wysig] Tegnologie

   Waterstof diffundeer maklik deur verhitte palladium; dus kan dit
   gebruik word om die gas te suiwer.^[3] Palladium (en palladium-silwer
   legerings) word gebruik as elektrodes in multilaag
   keramiekkapasitore.^[11] Palladium (soms in legering met nikkel) word
   ook gebruik om verbindingstukke te plateer in elektroniese
   verbruikersgoedere.

   Dit word ook gebruik as 'n Palladium-Waterstof elektrode in
   elektrochemiese studies. Palladiumdichloried kan groot hoeveelhede
   koolstofmonoksiedgas absorbeer en word daarom gebruik in
   koolstofmonoksiedmeters.

[wysig] Katalise

   Wanneer dit fyn verdeel is, soos in palladium op koolstof, is palladium
   'n baie goeie katalis en word dit gebruik om hidrogenasie en
   dehidrogenasie reaksies te versnel. Dit word ook gebruik in die kraking
   van swaarder ru-olie reste. 'n Groot aantal reaksies wat
   koolstof-koolstof bindings vorm in organiese chemie (soos die Heck- en
   Suzuki koppeling) word bevorder met behulp van palladiumverbindings as
   katalisatore. Die belangrikste gubruik van palladium in die verband is
   in katalitiese omsetters.^[11] Baie navorsing word steeds gedoen om
   maniere te ontdek om die duurder platinum met palladium te vervang vir
   hierdie spesifieke doeleinde.

[wysig] Stoor van waterstof

   Palladium kan ook gebruik word om waterstof te stoor in die vorm van
   Palladiumhidried.

[wysig] Juweliersware

   Sedert 1939 is palladium so nou en dan gebruik as 'n edelmetaal in
   juweliersware as 'n vervanging vir platinum of witgoud.
   'n Palladium geplateerde gordelgespe.
   'n Palladium geplateerde gordelgespe.

   Die metaal se natuurlike wit kleur maak dit onnodig om dit met rodium
   te plateer. Dit is effe witter en baie ligter en sowat 12% harder. Net
   soos goud kan palladium tot 'n dun laag geplet word (so min as 100
   nm).^[3] Soos platinum sal dit mettertyd 'n wasige patina ontwikkel.
   Anders as platinum sal palladium egter verkleur by soldeertemperature
   en bros word as dit voortdurend verhit en afgekoel word en reageer dit
   ook met sterk sure.

   Palladium kan ook as vervanging vir nikkel in die vervaardiging van
   witgoud gebruik word. Palladium is een van die drie mees gebruikte
   elemente in die vervaardiging van witgoud ^[11] (Nikkel en Silwer word
   ook gebruik). Palladium-goud is 'n duurder legering as nikkel-goud maar
   veroorsaak minder allergiese reaksies en behou sy wit kleur langer. Toe
   platinum as 'n strategiese hulpbron verklaar is tydens die Tweede
   Wêreldoorlog is baie trouringe uit palladium vervaardig.

   In September 2001,^[13] was palladium duurder as platinum en is daarom
   selde gebruik in juweliersware en ook omdat dit moeiliker was om te
   giet. Die tegniese probleme met die giet van die metaal is grootliks
   opgelos en die gebruik van palladium in juweliersware het toegeneem as
   gevolg van die skerp styging in die prys van platinum en die daling van
   die palladiumprys.^[14]

[wysig] Verwysings

    1. ^ Platinum Metals Review, Rhodium and Palladium - Events
       Surrounding Its Discovery, accessed 5 Feb 2007.
    2. ^ On a New Metal, Found in Crude Platina, W. H. Wollaston,
       Philosophical Transactions of the Royal Society of London, volume =
       94, jaar = 1804, bladsye = 419-430, [1]
    3. ^ ^3,0 ^3,1 ^3,2 ^3,3 ^3,4 Los Alamos National Laboratory,
       Palladium, Laas nagegaan op 5 Feb 2007.
    4. ^ Russian PGM Stocks, Williamson, A.
    5. ^ [http://www.kitco.com/charts/historicalpalladium.html Historical
       Palladium Charts and Data, Kitco, Laas nagegaan op 09-08-2007
    6. ^ [2]
    7. ^ Palladium – A review of exposure and effects to human health, J.
       Kielhorn, C. Melber, D. Keller, I. Mangelsdorf, International
       Journal of Hygiene and Environmental Health, volume = 205, uitgawe
       6, 2002, bladsye 417-432, 10.1078/1438-4639-00180
    8. ^ Gray, Theodore; 46 Palladium [3], Laas nagegaan op 14-10-2007
    9. ^ W. R. Kelly, G. J. Wasserburg, Evidence for the existence of
       ^107Pd in the early solar system, Geophysical Research Letters,
       1978, volume = 5, bladsye = 1079–1082
   10. ^ J. H. Chen, G. J. Wasserburg, The isotopic composition of Ag in
       meteorites and the presence of ^107Pd in protoplanets, Geochimica
       et Cosmochimica Acta, 1990, volume 54, uitgawe 6, bladsye
       1729-1743, doi = 10.1016/0016-7037(90)90404-9
   11. ^ ^11,0 ^11,1 ^11,2 ^11,3 United Nations Conference on Trade and
       Development, Palladium, laas nagegaan op 5 Feb 2007.
   12. ^ Platinum Metals Review, Palladium in Restorative Dentistry
   13. ^ Johnson Matthey NY: Daily Metal Prices, September 2001
   14. ^ Holmes, E., "Palladium, Platinum's Cheaper Sister, Makes a Bid
       for Love", Wall Street Journal (Eastern edition). 13 Feb, 2007. bl.
       B.1

[wysig] Eksterne skakels

   Commons
   Multimedia oor hierdie onderwerp is te vinde op Wikimedia Commons onder
   die titel:
   Palladium
     * Palladium in depth - Online Encyclopedia
     * WebElements.com – Artikel oor Palladium
     * Platinum Metals Review E-Journal
     * Huidige en Geskiedkundige Palladiumpryse
     * Palladium Futures Charts
     * Bio-Palladium
     * Stillwater Palladium

   Kategorie: Chemiese elemente

