Palwisselratstelsel


   'n Palwisselratstelsel is 'n ratstelsel waar die ratverhoudings
   reëlmatig tussen die laagste en hoogste verhouding verwissel kan word
   in teenstelling met tradisionele ratstelsels waar dié verandering
   stapsgewyse vermag word. Die buigsaamheid van 'n palwisselratstelsel
   maak dit moontlik om 'n konstante hoeksnelheid in die dryfas te
   handhaaf oor 'n reek afvoersnelhede. Dit kan beter
   brandstofdoeltreffendheid tot gevolg hê as met ander stelsels en ook
   die enjin toelaat om by meer doeltreffende toere te bedryf vir 'n reeks
   voertuigsnelhede.

   Inhoud

        * 1 Gebruike
        * 2 Voordele en Nadele
             + 2.1 Voordele
             + 2.2 Nadele
        * 3 Soorte
             + 3.1 Veranderlike deursnee katroltipe
             + 3.2 Toroïed- of rollergebaseerde palwisselstelsels
        * 4 Verwysings
        * 5 Eksterne skakels

[wysig] Gebruike

   'n Bandgedrewe palwisselstelsel
   'n Bandgedrewe palwisselstelsel

   Baie klein trekkers vir gebruik by die huis en tuin het eenvoudige
   hidrostatiese of rubberband palwisselstelsels. Die John Deere Gater
   reeks van klein nutsvoertuie gebruik byvoorbeeld 'n band met koniese
   katrolle. Hulle kan baie krag lewer en snelhede bereik sonder
   koppelaars of ratskakelings. Baie nuwe sneeuvoertuie en bromponies
   gebruik ook palwisselratstelsels. Hierdie soort voertuie gebruik byna
   almal die rubberband/veranderlike katrol tipe palwisselstelsels.

   Sommige dorsmasjiene het ook palwisselratstelsels. Die palwisselstelsel
   maak dit moontlik om die snelheid na vore te verstel onafhanklik van
   die enjinsnelheid. Dit maak dit vir die operateur moontlik om te rem en
   te versnel om die veranderinge in die digtheid van die gewasse in ag te
   neem.

   Palwisselratstelsels is in vliegtuie se elektriese kragopwekkers
   gebruik sedert die 1950's en in sekere renmotors sedert die vroeë
   1970's. Meer onlangs is palwisselstelsels ontwikkel vir knortjorre waar
   dit bewys is dat werkverrigting en enjinlewe deur die stelsels verbeter
   word.

[wysig] Voordele en Nadele

[wysig] Voordele

     * Palwisselratstelsels kan by veranderende voertuigsnelhede aanpas en
       toelaat dat die enjin by optimale enjinsnelheid bedryf. Dit
       verbeter brandstofdoeltreffendheid en werk daarom ook skoner
       uitlaatgasse in die hand.

     * Palwisselstelsels bedryf glad aangesien daar geen ratwisselinge
       plaasvind wat skielike rukbewegings kan veroorsaak nie.

     * Min probleme word gewoonlik met die stelsels ondervind wat
       verlaagde onderhoudskostes meebring.

     * Daar is sowat 25% minder bewegende dele in 'n palwisselratkas.

     * Herstelkostes is ook laer in palwisselratkaste.

     * Die vloeistowwe hoef ook nie so gereeld soos in 'n outomatiese
       ratkas vervang te word nie.

[wysig] Nadele

     * Baie motors wat voorheen palwisselratkaste gehad het, het
       telleurstellende werkverrigting gehad. Die oorspronklike Ford
       Fiesta 1.1 CTX het byvoorbeeld 8.2 persent meer petrol in
       stadsverkeer gebruik as die handratmodel.^[1]

     * Die gladde werking van die palwisselratkas gee baie keer aan die
       bestuurder 'n valse gewaarwording dat die motor min krag het omdat
       die meeste bestuurders gewoond is aan die rukbeweging met die
       wegtrekslag. Sekere vervaardigers het selfs elektroniese
       beheerstelsels geïmplementeer om hierdie rukbewegings na te boots
       om die negatiewe bemarkingspersepsie te bowe te kom.^[2]

     * Aangesien die palwisselratkas die enjin by konstante toere hou oor
       'n wye reeks enjinsnelhede sal 'n voertuig vinniger beweeg as die
       versneller getrap word maar die klank verander nie so baie soos in
       die geval van 'n voertuig met 'n konvensionele ratkas nie. Dit
       verwar baie bestuurders en lei ook tot 'n persepsie dat die
       voertuig min krag lewer.

     * Palwisselratkaste se vermoë om hoë wringkrag te lewer word beperk
       deur die treksterkte van die materiale wat die krag oordra (dikwels
       'n band of 'n ketting) en hul vermoë om verwering as gevolg van
       wrywing tussen die dryfmedium en die oordragmedium te weerstaan in
       die geval van wrywingsgedrewe palwisselstelsels. Palwisselstelsels
       voor 2005 was hoofsaaklik band of kettinggedrewe en was daarom
       beperk tot motors met lae kraglewering. Daar is egter al stelsels
       gebou wat van gevorderde smeermiddels gebruik gemaak het en wat in
       hoë wringkrag toepassings aangewend is; insluitend busse, swaar
       vragmotors en grondverskuiwingsmasjinerie.

[wysig] Soorte

   Daar bestaan 'n verskeidenheid soorte palwisselstelsels:

[wysig] Veranderlike deursnee katroltipe

   In hierdie algemene soort palwisselstelsel^[3] word daar van V-vormige
   bande gebruik gemaak wat op katrolle hardloop wat loodrek op hul
   draai-as verdeel is. Die ratverhouding word aangepas deur die een wiel
   van die een katrol nader aan die die ander te beweeg sodat die band
   hoër op tussen die bande loop en die ander katrol se wiele weer verder
   van mekaar af sodat die band dieper tussen die twee katrolle deurloop.
   Hierdie veranderinge verander die effektiewe deursnee van die katrolle
   wat hul oorhoofse ratverhouding beïnvloed. Die afstand tussen die twee
   katrolle verander nie en die lengte van die band bly ook konstant wat
   beteken dat beide katrolle ewe veel moet verander om die regte
   hoeveelheid spanning op die band te behou.

[wysig] Toroïed- of rollergebaseerde palwisselstelsels

   Toroïedale palwisselstelsels bestaan uit skywe en rollers wat die krag
   tussen die twee skywe oordra. Die skywe kan benaderd gesien word as
   twee koniese dele wat met hulle punte na mekaar gekeer is, sodat die
   twee dele saam 'n torus vorm. Een skyf dien as die dryfas toevoer en
   die ander as die kragafvoer. Die krag word vanaf een kant na die ander
   oorgedra deur rollers. As die rollers se asse loodreg is ten opsigte
   van die asse raak die rollers die kegels op dieselfde deursnee en gee
   dit dus 'n 1:1 ratverhouding. Die rollers se oriëntasie ten opsigte van
   die dryfas kan verander word wat 'n verandering in ratverhouding
   meebring.^[4]

[wysig] Verwysings

    1. ^ Poulton, M.L. (1997). Fuel Efficient Car Technology.
       Computational Mechanics Publications, 69. ISBN 1853124478.
    2. ^
       http://www.autozine.org/technical_school/gearbox/tech_gear_cvt.htm#
       Hyper-CVT
    3. ^ Fischetti, Mark (January 2006). "No More Gears". Scientific
       American 294: 92.
    4. ^ http://auto.howstuffworks.com/cvt3.htm Toroïdale palwisselstelsel

[wysig] Eksterne skakels

     * http://www.hybridsynergydrive.com/en/power_split_device.html Toyota
       Prius planetêre palwisselratte
     * http://www.cvtcorp.com/eng/howVarigenWork_high.html CVT Corp -
       Video van 'n toroïdale palwisselratkas vir 'n Kragopwekker
     * http://www.jatco.co.jp/ENGLISH/PRODUCTS/s_cvt.html Video-simulasie
       van 'n bandgedrewe palwisselstelsel in aksie
     * Video of a real CVT in operation on a racing kart
     * http://auto.howstuffworks.com/cvt.htm Hoe Palwisselratkaste werk by
       HowStuffWorks
     * CVT - Continuously Variable Transmission homepage
     * Warko CVT Welcome page
     * Anderson A+CVT homepage
     * Torotrak IVT homepage
     * Fallbrook Technologies homepage
     * eCars.com.au page about CVT
     * AutoZine Technical School - CVT
     * Fixed Pitch Continuously Variable Transmission (FPCVT)
     * Gyroscopic gear
     * GyroTorque
     * InfiniTran Controlled Epicyclic Gear Train
     * Incremental CVT based on variable sprocket
     * Girotto Brevetti CVT homepage
     * Tuff Torq Corporation homepage

   Kategorie: Voertuigtegnologie

