Palácio da Alvorada


   Die suidfasade van die Alvorada, die swembad, wat die argitektuur
   reflekteer en die beeldhouer Cheschiatti se bronsstandbeeld
   Die suidfasade van die Alvorada, die swembad, wat die argitektuur
   reflekteer en die beeldhouer Cheschiatti se bronsstandbeeld

   Die Palácio da Alvorada (Portugees: Paleis van die Dagbreek) is die
   ampswoning van die Staatspresident van Brasilië. Net soos die res van
   Brasília, die hoofstad van dié Suid-Amerikaanse land, is die paleis
   deur die befaamde Brasiliaanse argitek Oscar Niemeyer ontwerp en in
   1958 ingewy.

   Die paleis het vinnig die moderne beweging van Brasilië se argitektuur
   geword en versinnebeeld die tegnologiese en kulturele vooruitgang van
   die land. Sy elegante pilare simboliseer nou die nuwe hoofstad en
   verskyn ook in die vlag en seël van Brasília.

   Die paleis lê in die SHTN Asa Norte-buurt van Brasília, sowat vier
   kilometer van die Praça dos Três Poderes af. Die naam van die paleis is
   afgelei van 'n aanhaling van die vroeëre Staatspresident Juscelino
   Kubitschek:


   Palácio da Alvorada

       Brasília is 'n nuwe dagbreek in die geskiedenis van Brasilië.


   Palácio da Alvorada

   Inhoud

        * 1 Argitektuur
        * 2 Personeel
        * 3 Verwysings
        * 4 Sien ook
        * 5 Eksterne skakels

[wysig] Argitektuur

   Die paleis, wat as een van die eerste geboue in die nuwe hoofstad
   opgerig is, lê op 'n skiereiland aan die rand van die kunsmatige
   Paranoámeer.

   Net soos talle groot bouwerke in die geskiedenis van die argitektuur
   word ook Niemeyer se ontwerp deur die grondbeginsels van eenvoudigheid
   en moderniteit gekenmerk. Die beskouer kry die indruk van 'n groot
   glaskis, wat danksy die steun van sy pilare aan die buitekant saggies
   op die grond geland het.

   Oscar Niemeyer het vir sy ontwerp veral op die kombinasie van marmer,
   glas en water gesteun. Die marmerpilare verskaf 'n sekere ligtheid aan
   die paleis se argitektuur, en hulle simmetriese vorm reflekteer in die
   glasfasade en op die wateroppervlak voor die paleis.

   Die gebou beskik oor 'n oppervlak van 7 000 vierkante meter en drie
   verdiepings: Kelder, grondverdieping en tweede verdieping. In die
   kelder lê die ouditorium, wassery, mediese sentrum en administrasie.
   Die kamers van die grondverdieping word deur die Staatspresident vir
   amptelike onthale gebruik. Die tweede verdieping bevat die ampswoning
   met vier woonstelle, twee vertrekke en ander privaatkamers.

   Die paleis beskik daarnaas ook oor 'n biblioteek, 'n verhitte swembad
   van Olimpiese afmetings, 'n musiekkamer, twee eetsale en verskeie
   onthaalkamers. Aangrensende geboue huisves die kapel en heliport van
   die paleis.

[wysig] Personeel

   Die 72 personeellede in die paleis sluit sekretarisse en sekretaresses,
   assistente, tafelbediendes, kokke, dokters en veiligheidspersoneel in.
   Die kompleks word deur die Presidensiële Garde beveilig.

[wysig] Verwysings

     * Bruand, Yves: Arquitetura contemporânea no Brasil. São Paulo:
       Editora Perspectiva 2002

[wysig] Sien ook

     * Palácio do Planalto

[wysig] Eksterne skakels

     * "About Brasilia - Inligting oor Brasília"

   Kategorie: Brasília

