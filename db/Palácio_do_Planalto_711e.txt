Palácio do Planalto


   Die Palácio do Planalto
   Die Palácio do Planalto

   Die Palácio da Planalto (Afrikaans: "Paleis van die Plato") is die
   amptelike werkplek van die staatspresident van Brasilië en geleë op die
   Praça dos Três Poderes ("Plein van die Drie Magte") in die hoofstad
   Brasília. Vanweë sy funksie as die Brasiliaanse regeringsetel word die
   term o Planalto dikwels as 'n metoniem vir die uitvoerende gesag van
   Brasilië se regering gebruik.

   Alhoewel die paleis die hoofkantoor van die staatspresident huisves,
   dien 'n ander gebou, die Palácio da Alvorada, as sy ampswoning. Naas
   die president het ook 'n aantal belangrike raadgewers, waaronder die
   vise-president en die stafhoof hulle kantore in die Palácio da
   Planalto, terwyl die ander departemente langs Brasília se monumentale
   Esplanada dos Ministérios lê.

   Inhoud

        * 1 Argitektuur
        * 2 Kunswerke
        * 3 Toegang aan die publiek en veiligheid
        * 4 Sien ook
        * 5 Eksterne skakels

[wysig] Argitektuur

   Die Palácio do Plantalto is deur die bekende Brasiliaanse argitek Oscar
   Niemeyer ontwerp, wat ook die meeste ander belangrike geboue in die
   Brasiliaanse hoofstad geskep het. Die grondliggende idee was 'n ontwerp
   van fyn linies en golwe vir die kolomme en die buitestruktuur, wat 'n
   simplistiese en moderne voorkoms aan die gebou gee. Die boubedrywighede
   het op 10 Julie 1958 begin, en die paleis is op 21 April 1960 ingewy.
   Die tuine is deur die landskapsargitek Roberto Burle Marx ontwerp.

   Die paleis beslaan vier verdiepings met 'n totale oppervlakte van
   36 000 vierkante meter. Vier aangrensende geboue maak deel uit van die
   kompleks.

[wysig] Kunswerke

   Die president en sy medewerkers tydens 'n kabinetsvergadering in die
   Salão Oval ("Ovale Kamer", 2005)
   Die president en sy medewerkers tydens 'n kabinetsvergadering in die
   Salão Oval ("Ovale Kamer", 2005)

   Die Palácio do Planalto se kunsversameling behels kunswerke wat deur
   bekende Brasiliaanse en buitelandse kunstenaars geskep is, waaronder
   skilderye, skulpture en muurtapyte. Daarnaas pronk die paleis met
   pragtige meubels, porselein van die Companhia das Índias (Indiese
   Kompanjie) en Portugese silwerkuns uit die 18de eeu.

   Van die kunswerke is eksklusief vir die paleis geskep, soos die
   muurtapyt Músicos ("Musikante"), wat in opdrag van die argitek Oscar
   Niemeyer deur die kunstenaar Di Cavalcanti geskep is.

[wysig] Toegang aan die publiek en veiligheid

   Die paleis staan slegs op Sondae tussen 9:30 en 13:00 uur oop vir die
   publiek. Gidse neem groepe van maksimaal 25 besoekers op rondleidings
   wat dertig minute duur.

   Op weekdae is die paleis slegs toeganklik vir personeel. Die paleis
   word deur die Presidensiële Garde beskerm, 'n onderafdeling van die
   Brasiliaanse leër.

[wysig] Sien ook

     * Palácio da Alvorada

[wysig] Eksterne skakels

     * Amptelike webwerf

   Kategorie: Brasília

