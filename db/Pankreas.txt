Pankreas


   Die pankreas (Grieks κρέας (kreas) = vleis) of die alvleisklier is 'n
   orgaan wat retroperitoneaal (agter die peritoneum) in die buikholte,
   gedeeltelik agter die maag en die boonste deel van die dunderm
   (duodenum) geleë is. Dié orgaan is ook aanliggend tot die linker nier
   en bynier. In volwassenes is die pankreas 12 tot 15 cm lank en weeg 70
   tot 100 gram. Dit bestaan uit 'n caput (kop),'n corpus (liggaam) en 'n
   cauda (stert) en is 'n gemengde klier met eksterne en interne sekresie
   (afskeiding).

   Die funksie van die orgaan is dus tweeledig, naamlik:

   Eksokrien (ekstern): produksie en sekresie van 1,5 tot 3 liter
   spysverteringsensieme (naamlik tripsien, amilase, lipase en peptidase)
   wat via die ductus pancreaticus (Wirsungi) afvloei na die duodenum.

   Endokrien (intern): met onder andere produksie en afskeiding van
   insulien, glukagon en somatostatien wat in die bloed afgeskei word.
   Kategorie: Organe

