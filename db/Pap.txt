Pap


   Pap van hawermout en melk.
   Pap van hawermout en melk.

   Pap is 'n eenvoudige gereg wat gemaak word met melk (of water) en een
   of ander graanproduk. Daar word gereëld ook suiker, sout of botter by
   verskeie papdisse gevoeg.

   Pap word meestal as ontbyt geëet, alhoewel dit in sommige kulture (en
   ook die Middeleeue) as nagereg bedien word. In ander kulture vorm pap
   'n groot deel van die daaglikse dieet en kan ter eniger tyd van die dag
   geëet woord; byvoorbeeld in Afrika, waar pap wat van mieliemeel gemaak
   word, uiters gewild is.

[wysig] Geskiedenis

   Pap was oorspronklik 'n gereg met meer of minder grof gemaalde graan of
   ander bestanddele, wat in water of ander vloeistowwe gekook is, totdat
   dit dikvloeibaar tot halfvas was. Dit is die oudste en mees eenvoudige
   metode om 'n graangereg te maak, waarvan later platbrode en - ná die
   uitvinding van oonde en suurdeeg - moderne broodsoorte en bier afgelei
   is.

   Ons beskik nie oor 'n presiese datum vir die opkoms van pap as 'n
   stapelvoedsel. Die oudste historiese oorlewerings tussen 3000 en 2800
   v.C. verwys na pap en nou verwante platbrode as belangrikste geregte.
   Argeologiese vondse uit die vroeë Steentydperk dui daarop dat mense
   maalstene en vyselagtige steenskottels gebruik is by die bereiding van
   geroosterde wilde graansoorte. Ongekookte graan is oneetbaar, en mense
   het dus al vroeg begin om hulle graankos fyn te stamp en te kook. Voor
   die uitvinding van die pottebakkery is die mage van diere, leersakkies,
   mandjies of kleigroewe gebruik. Toe die akkerbou teen die begin van die
   jong Steentydperk sowat 10 000 jaar gelede 'n aanvang geneem het, was
   die toebereiding van pap lankal bekend.
   Amerikaanse grits met wafels
   Amerikaanse grits met wafels

   Volgens die deskundige Adam Maurizio was pap en platbrood (of
   geroosterde of gebakte pap) oor 'n tydperk van 5000 jaar die
   stapelvoedsel van die mensheid.^[1] Net soos pap was ook platbrood 'n
   dis wat net 'n kort tyd geneem het vir sy toebereiding en slegs warm
   geniet kon word. Platbrode, wat koud en dus ook oneetbaar geword het,
   is weer fyngestamp en opnuut tot pap verwerk.

   Pap is van giers, hawer, gars, bokwiet en koring berei. Argeoloë het
   koring, gars en hawer as die oudste bekende graansoorte geïdentifiseer.
   Daar is selfs resepte uit die antieke tydperk bewaar; die Romeine het
   oor 'n lang tydperk puls, 'n pap van gekookte spelt (Latyns: alica), as
   hulle tradisionele hoofgereg geëet.^[2] Later het die sogenaamde
   Puniese pap gewild geraak, wat van gort (afgedopte garskorrels), eiers,
   kaas en heuning berei is. Die antieke Griekse kookkuns het die voorkeur
   aan sesamsaad gegee, wat in 'n vysel fyngestamp en saam met olie en
   heuning in 'n pan gekook is. Hierdie pap was die voorloper van halva of
   "Turkse heuning", 'n taamlik soet lekkerny.

   In Europa het pap sowat sewe eeue lank die stapelvoedsel van die
   oorgrote meerderheid van die bevolking gebly. Die plaaslike
   omstandighede het bepaal aan watter soort graan die voorkeur gegee is -
   in Noord-, Wes- en die noordelike Sentraal-Europa was dit meestal
   hawerpap. In landboustreke, waar giers oorheers het - soos byvoorbeeld
   in die suidelike en oostelike dele van Sentraal-Europa -, het mense
   oorwegend gierspap geëet.

   Nog teen die einde van die 18de eeu was oonde, brandstof en
   graanmeulens vir die meeste mense nie bekostig- of beskikbaar nie,
   sodat pap eers geleidelik gedurende die 19de eeu deur brood (en
   daarnaas veral ook aartappels) vervang is. 'n Aantal papdisse soos
   byvoorbeeld die Engelse porridge, die Italiaanse polenta, grits ('n pap
   van grofgemaalde mielies) in die suidelike Verenigde State en ander
   geregte is egter nog steeds gewild.

[wysig] Gewilde papsoorte in Suid-Afrika

     * Mieliepap, gemaak van water en mieliemeel. Word met of sonder melk,
       botter of suiker bedien.
     * Maltabella, die vervaardigersnaam vir pap wat van bruin sorghummeel
       gemaak word.
     * Hawermout, gemoutde hawer.

[wysig] Verwysings

    1. ^ Maurizio, Adam: Die Geschichte unserer Pflanzennahrung. Von den
       Urzeiten bis zur Gegenwart. Berlyn: Verlag Paul Parey 1927
    2. ^ André, Jacques: L'alimentation et la cuisine à Rome. Nouvelle
       édition. Parys: Les Belles Lettres 1981

   Kategorie: Voedsel

