Parallelle poort


   In rekenaarwese is 'n parallelle poort 'n soort fisiese koppelvlak wat
   saam met 'n kabel gebruik word om verskeie randtoerusting in 'n
   rekenaarstelsel te verbind. Binêre inligting word op 'n parallelle
   manier in 'n parallelle poort oorgedra: elke bis in 'n besondere waarde
   word tergelykertyd saam met die ander bisse as 'n elektriese puls oor
   'n afsonderlike draad versend in teenstelling met 'n serie-poort, waar
   die databisse opeenvolgend oor 'n enkele draad gestuur word. Die aantal
   drade en die soort hegstuk op parallelle poorte kan verskil.
   'n Parallelle poort aan die agterkant van 'n Compaq N150 skootrekenaar.
   'n Parallelle poort aan die agterkant van 'n Compaq N150 skootrekenaar.

   Die USB koppelvlak het die parallelle poort grootliks vervang en
   deesdae word die meeste drukkers met 'n USB verbinding gekoppel en word
   soms nie eens met 'n parallelle poort voorsien nie. Op baie moderne
   rekenaars word die parallelle poort ook uitgelaat om kostes te bespaar.

   Inhoud

        * 1 Gebruike
        * 2 Verbindings
        * 3 Poortadresse
        * 4 Sien ook
        * 5 Verwysings
        * 6 Eksterne skakels

[wysig] Gebruike

   Parallelle poorte word dikwels gebruik deur mikroverwerkers om met
   randtoestelle te kommunikeer. Die mees algemeenste soort parallelle
   poort is 'n drukkerspoort soos die Centronics poort wat agt bisse op 'n
   slag oordra. Hardeskywe word ook deur middel van spesiale tipe
   parallelle poorte aan die rekenaar gekoppel, soos onder andere die SCSI
   en ATA tegnologieë. Wanneer mense egter gewoonlik na 'n parallelle
   poort verwys, word daar gewoonlik spesifiek die drukkerspoort op 'n IBM
   versoenbare rekenaar bedoel.

   Voordat USB poorte algemeen geword het om massaproduksie rekenaars, het
   baie eksterne toestelle, soos draagbare hardeskywe vir Microsoft
   Windows en MS-DOS stelsels, 'n verbindingstuk gebruik wat dit moontlik
   gemaak het om 'n parallelle poort met 'n drukker te deel. Dit is gedoen
   omdat baie Windows rekenaars vroeër nie 'n ekwivalente SCSI-poort gehad
   het wat op ander stelsels beskikbaar was nie en was die enigste
   gerieflike verbinding wat beskikbaar was dan gewoonlik die parallelle
   poort. Die parallelle poort van 'n IBM versoenbare rekenaar is by verre
   die mees algemene standaard rekenaarpoort wat die spannings van
   standaard rekenaarlogika aan die buitewêreld blootstel deur 'n stel
   penne en word daarom dikwels deur eksperimenteerders, ingenieurs en
   mense wat bloot elektronika as 'n stokperdjie beoefen, gebruik om
   goedkoop rekenaarbeheerde projekte te bou. Die standaard spannings is 5
   volt Gelykstroom en bykans skadeloos. Aan die ander kant is die
   parallelle poort se stroombane oor die algemeen baie broos en kan
   maklik deur misbruik beskadig word.

[wysig] Verbindings

   Parallelle poort hegstukke bestaan gewoonlik uit 25 penne, waarvan die
   meeste gebruik word en bring daarom mee dat die kabels nogal dik is.
   Hierdie kabels se lengte is ook beperk tot 'n maksimum van 3-8 meter,
   afhangende van die spesifieke poort- en kabeleienskappe. Al bestaan
   verskeie standaarde vir parallelle poorte vandag, word daar nie altyd
   hieraan voldoen nie (veral by die ouer toestelle), wat dit dikwels
   moeilik maak om die regte kabel en aandrywerprogrammatuur in die hande
   te kry.

   Parallelle poorte het vier soorte penne:
     * Data penne, gewoonlik 8, soms 16 en soms ook met 'n een vir 'n
       pariteitsbis. Hulle kan óf slegs eenrigting (vanaf die rekenaar na
       die drukker) of tweerigting wees.
     * Beheerpenne, word gebruik om beheerseine soos STROBE te stuur om
       aan te dui dat die data op die datapenne gereed is en R/W om aan te
       dui of tweerigtingpoore besig is om data te lees of te skryf.
     * Statuspenne, word gebruik om statusboodskappe soos BUSY te stuur om
       aan te dui dat 'n toestel nie gereed is om data te ontvang nie en
       ACK om die ontvangs van die simbool te erken.
     * Aardpenne, wat die stroombane vanaf die ander penne voltooi.

   Die Universele Seriebuspoorte (USB) word deesdae meer gewild as
   parallelle poorte omdat USB dit makliker maak om meer as een toestel
   aan die rekenaar te verbind.

   Voorbeelde van Parallelle poortstandaarde is as volg:
     * IEEE 1284 is die IEEE standaard vir die algemene Persoonlike
       rekenaardrukkerspoort.
     * 8255 vir Intel mikroverwerkers
     * Z80PIO vir Zilog mikroverwerkers.

[wysig] Poortadresse

   Tradisioneel ken IBM PR stelsels hul eerste twee parallelle poorte
   volgens die tabel hieronder toe.
   POORTNAAM Onderbrekingslyn # Eerste I/O Laaste I/O
   LPT1      IRQ 7              0x378      0x37f
   LPT2      IRQ 5              0x278      0x27f

[wysig] Sien ook

     * LapLink kabel
     * Serie-poort
     * Rekenaarpoort
     * IEEE 1284 - Beskryf die Enhanced Parallel Poort standaard

[wysig] Verwysings

   Axelson, Jan (2000). Parallel Port Complete. Lakeview Research. ISBN
   0-9650819-1-5.

[wysig] Eksterne skakels

     * Parallel ports of modern and obsolete computers - pinouts and
       signals

   Kategorie: Rekenaar

