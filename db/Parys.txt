Parys


                                            Parys
                                               Kaart                 Wapen

                                                                      Vlag

                                                Land              Frankryk
                                      Région (gewes)         Île-de-France
                                         Département                 Parys
                                          Koördinate     48°51' N, 2°21' O
                                            Stigting          3de eeu v.C.
                                        Oppervlakte:
                                            - Totaal           105,4 vk km
                                   Hoogte bo seevlak              28-130 m
                                          Bevolking:
                                     - Totaal (2005)             2 153 600
                                - Bevolkingsdigtheid          20 433/vk km
                     - Metropolitaanse gebied (2007)            12 067 000
                                             Tydsone                UTC +1
                                          - Somertyd                UTC +2
                                        Burgemeester Bertrand Delanoë (PS)
                                   Amptelike webwerf          www.paris.fr

          Hierdie artikel handel oor Parys in Frankryk. Vir die dorp in
          die Vrystaat, sien Parys, Vrystaat.

   Parys (Frans: Paris [paˈʀi]) is die hoofstad en grootste stad van
   Frankryk met 2 153 600 inwoners (2005) en 'n oppervlakte van 105,4 km².
   12 067 000 mense woon in die metropolitaanse gebied van Parys (1
   Januarie 2007). In administratiewe opsig is Parys tegelykertyd 'n stad
   en 'n département. Parys is die hoofkwartier van internasionale
   organisasies soos die UNESCO, die OECD, die Internasionale Handelskamer
   (ICC/CCI) en die Europese Ruimtevaartorganisasie ESA. Dit is die
   grootste Franstalige metropool en die kulturele sentrum van die
   Franstalige gemeenskappe (Frankofonie).

   Parys, sy voorstede (La Petite Couronne - "Klein Randgebied") en die
   omgewing (La Grande Couronne - "Groot Randgebied") word L'Île-de-France
   genoem - dit is die historiese hartland van Frankryk en sy geestelike
   middelpunt.

   Daar is geen ander stad wat dieselfde bevoorregte stelling in sy eie
   land en op sy kontinent inneem soos Parys nie - dit is die stad van die
   avantgarde, die stad wat steeds aan die voorpunt van belangrike
   ontwikkelings staan. Parys is geweldig invloedryk in Frankryk, Europa
   en die wêreld, wat mode, kuns, politiek, argitektuur, filosofie, musiek
   en filmkuns betref.

   Die metropolitaanse gebied van Parys is ook die belangrikste finansiële
   en sakesentrum van Europa en die hoofkwartier van sowat 40 persent van
   die Franse maatskappye. Die bruto nasionale produk van hierdie gebied
   is groter as dié van Australië. Die voorstad La Défense in die
   département Hauts-de-Seine huisves die grootste sentrale
   besigheidsgebied van Europa en op een na ook die grootste Europese
   aandelebeurs.

   Inhoud

        * 1 Geografie
        * 2 Klimaat
        * 3 Geskiedenis
        * 4 Ekonomie
             + 4.1 Parys se posisie in die globale ekonomie
        * 5 Besienswaardighede
        * 6 Bekende stadswyke
        * 7 Museums
        * 8 Vermaak
        * 9 Inkopies
        * 10 Vervoer
        * 11 Eksterne skakels

[wysig] Geografie

   Die Paryse stadsgebied het 'n oppervlak van 105,4 vierkante kilometer,
   terwyl die metropolitaanse gebied van Parys oor 14 518 vierkante
   kilometer strek.
   Die kabelkar van Montmartre
   Die kabelkar van Montmartre

   Die stad lê in die sentrum van die Paryse Bekken en 'n gemiddelde 65
   meter bo seevlak. Parys word deur twee groot bosgebiede omring, wat as
   ontspanningsgebiede vir die stedelike bevolking dien. Die hoogste berg
   binne die stadsgrense is die heuwel Butte Montmartre (129 meter). 'n
   Kabelkar, die Funiculaire de Montmartre, neem besoekers na die
   bergspits. Teen die hange van die Montmartre lê ook die enigste wingerd
   van die Franse hoofstad.

   Die Paryse meridiaan, wat in 1718 deur Jacques Cassini vasgelê en in
   1806 deur die Franse natuurkundige Arago noukeurig bereken is, het tot
   by die jaar 1884 toe die Internasionale Meridiaan-konferensie in
   Washington, DC gehou is, een van baie nulmeridiane gevorm. Dit loop
   regdeur die Paryse sterrewag en word sowel deur 'n aantal suile asook
   deur die Arago-bronsmedaljonne aangedui wat in 1995 deur die
   Nederlandse konsepkunstenaar Jan Dibbets op 'n diskrete manier in die
   straatplaveisel, sypaadjies, binnehowe en verskeie geboue (waaronder
   die Louvre-museum) versink is. Die medaljonne is 'n eerbetuiging vir
   hierdie bekende Franse natuurkundige en menseregte-aktiwis. Van die
   oorspronklik 135 plakkette, wat aanvanklik min belangstelling gewek
   het, is ná die vrystelling van The Da Vinci Code, die Amerikaanse
   skrywer Dan Brown se blitsverkoper-riller, gesteel. Dan Brown se
   verwysing na 'n sogenaamde "Roselyn" in verband met die medaljonne is
   suiwer fiktief.

[wysig] Klimaat

   Parys het 'n gematigde oseaniese klimaat wat deur die Noord-Atlantiese
   Stroom beïnvloed word. Daar is dus gewoonlik geen ekstreme
   weerstoestande wat van buitengewoon hoë of lae remperature vergesel
   word nie. Die gemiddelde jaarlikse temperatuur is 10,9 °C. Die
   gemiddelde jaarlikse hoogste temperatuur is sowat 15 °C, die gemiddelde
   laagste jaarlikse temperatuur sowat 7 °C. Die hoogste temperatuur wat
   ooit aangeteken is was 40,4 °C op 28 Julie 1948, en die laagste
   -23,9 °C op 10 Desember 1879. In die laaste jare is die gebied van
   Parys met die Europese hittegolf van die jaar 2003 en die baie koue
   winter van die jaar 2006 deur twee ekstreme weerverskynsels getref.

   Reënvalle kom dwarsdeur die jaar voor, en Parys staan bekend vir sy
   skielike reënbuie. Die gemiddelde jaarlikse neerslae is 641,6
   millimeter. Sneeuvalle word in Parys nouliks aangeteken; gewoonlik is
   dit 'n baie kortstondige dun sneeulaag wat gedurende die maande
   Januarie en Februarie mag voorkom.
   Maand Jan Feb Mar Apr Mei Jun Jul Aug Sep Okt Nov Des Jaar
   Gemiddelde maksimum in °C (°F) 7 (45) 9 (49) 13 (56) 16 (61) 20 (68) 23
   (73) 24 (75) 25 (77) 21 (71) 15 (59) 9 (49) 8 (47) 15 (59)
   Gemiddelde minimum in °C (°F) 4 (39) 4 (39) 6 (45) 9 (49) 12 (54) 15
   (60) 16 (61) 16 (61) 12 (54) 8 (46) 4 (39) 4 (36) 7 (45)
   Bron: MSN Weather

[wysig] Geskiedenis

   Die vroegste Keltiese nedersettings het op twee klein eilande in die
   rivier Seine, wat deur die stad vloei, ontstaan. In daardie tyd het die
   dorp bekend gestaan as Louk-teih (Plek van die Moeras) of Lutu-hezi
   (Waterwoning). Hoewel dit net uit 'n klompie houthutte bestaan het, was
   dit 'n plek wat danksy die strategies belangrike ligging deur die
   Romeine uitgebou is. In die Romeinse tydperk het die stad die naam
   Lutetia Parisiorum gekry (die Parisii is 'n Galliese stam wat in die
   streek gewoon het). Die Gallo-Romeinse stad het ongeveer die oppervlak
   van die huidige cité (ou stadskern) beslaan en is danksy die Heilige
   Geneviève (422-502) in 451 deur die Hunne - wat toe groot dele van
   Europa verwoes het - gespaar. Onder die Frankiese bewind het Parys as
   die hoofstad van die Neustriese Deelryk gedien, maar dit is in die
   Karolingiese tydperk weer afgeskaal tot hoofstad van die graafskap. Met
   die bekroning van hertog Hugo Capet as koning van Frankryk 987 het
   Parys sy status as hoofstad van die ryk herwin.
   Die Paryse Louvre
   Die Paryse Louvre

   Parys het groot welvaart uit sy ligging ervaar - belangrike
   handelsroetes het hier bymekaar gekom, en aan die begin van die 12de
   eeu is die stad aansienlik vergroot. Tydens die heerskappy van die
   konings Lodewyk VI en VII het die stad meer en meer administratiewe
   funksies as hoofstad van Frankryk begin waarneem, en sy beroemde skole
   - soos byvoorbeeld die katedraalskool van Sainte-Geneviève - het die
   vernaamste geleerdes en 'n groot aantal studente van verskillende
   Europese lande gelok. Hierdie skole wat hulle hoofsaaklik aan die
   linkeroewer van die rivier Seine geleë was, was die voorlopers van die
   Universiteit van Parys wat in die twaalfde eeu gestig is. Die studente
   het gewoonlik Latyn met mekaar gepraat sodat na hulle woonbuurt (wat
   vandag nog bestaan) as die Quartier Latin verwys is.

   Die stad het ook in die 13de eeu nog sterk gegroei; die koninklike
   paleis is vergroot en die Gotiese katedraal in die cité (historiese
   stadskern) is opgerig. Koning Filips II het die stad, wat nou sowat
   80 000 inwoners getel het, laat versterk, en onder koning Lodewyk IX
   het dit uiteindelik tot een van die grootste en belangrikste stede in
   Europa ontwikkel. Die stad het saam met die monargie gegroei, maar
   weens sy oorgrote politieke belang is dit nooit stadstatus toegestaan
   nie. 'n Koninklike provost het Parys geregeer, en behalwe vir die
   gildes - by name die koopliede van die Seine - het die burgerskap nie
   daarin geslaag om 'n stadsraad of ander verteenwoordigende liggame te
   skep nie. Die Sonkoning Lodewyk XIV het verkies om in die nabygeleë
   Versailles te bly, wat van daardie stad tussen 1643 en 1715 die
   koninklike hoofstad gemaak het.

   Die burgerlike verset teen die absolutistiese "Ancien Régime" het 'n
   hoogtepunt in die Franse Rewolusie bereik. Op 14 Julie 1789 het die
   burgers die gevangenis Bastille gestorm. Die Rewolusionêre het
   geprobeer om die land van die adelsheerskappy, die geestelikheid en ook
   die Christelike "bygeloof" te bevry. Die nekslag wat die adel en kerk
   toegedien is, het verseker dat Frankryk tot 'n sekulêre maatskappy van
   selfstandige burgers ontwikkel het.
   Gustave Caillebotte - La Place de l'Europe in die reëntyd (laat 19de
   eeu)
   Gustave Caillebotte - La Place de l'Europe in die reëntyd (laat 19de
   eeu)

   Die rewolusionêre neigings van die Paryse bevolkings het in die
   Franko-Pruisiese Oorlog van 1870-1871 met die opstand van die Paryse
   Commune herleef. Die beleg van Parys deur Pruisiese troepe en 'n
   hongersnood in die winter van 1870-1871 het egter tot die Commune se
   oorgawe gelei.

   In die tagtigerjare van die 19de eeu het Parys weer 'n tydperk van
   bloeiende welvaart beleef wat as La Belle Époque bekend staan. In
   hierdie tydperk is die bekendste baken van die stad, die Eiffeltoring,
   opgerig (1889). Parys het ook as die gasheerstad van die Olimpiese
   Spele van 1900 opgetree.
   Die Assemblée Nationale (parlementsgebou)
   Die Assemblée Nationale (parlementsgebou)

   Die Tweede Wêreldoorlog en die Duitse blitzkrieg het die bitter jare
   van Duitse besetting gebring. In die laat somer van 1944 is Parys deur
   Geallieerde Anglo-Franse Magte bevry.

   Studenteproteste en stakings dwarsoor die land het die Paryse regering
   in 1968 geskud. Anders as byvoorbeeld in Duitsland het die studente- en
   werkersbewegings in Frankryk saamgesluit, en die eskalerende betogings
   en proteste het vir sommige destydse waarnemers selfs die gevaar van 'n
   burgeroorlog ingehou.

   Die sestigerjare was ook 'n tydperk van ekonomiese vooruitgang; die
   ontwikkeling van die wolkekrabberbuurt La Défense het in hierdie
   periode 'n aanvang geneem. Parys het sy rol as wêreldstad in die
   volgende dekades met 'n reeks asemrowende argitektoniese projekte
   bevestig wat deur die Franse Staatspresidente bevorder is. President
   Georges Pompidou was die dryfkrag agter die bou van die Centre Culturel
   in die stadswyk Beaubourg; President Valéry Giscard d'Estaing het die
   Musée de l'Orsay, die Institut du Monde arabe en die Cité des Sciences
   et de l'Industrie bevorder; terwyl die glaspiramide van die Louvre, die
   Opéra-Bastille, die Bibliothèque de France en die Grande Arche in La
   Défense onlosmaaklik met President François Mitterrand verbind is.
   La Défense, soos gesien vanuit die Eiffeltoring
   La Défense, soos gesien vanuit die Eiffeltoring

   In Desember 2005 het die EPAD, die organisasie wat tans die
   ontwikkeling van La Défense beheer, planne bekend gestel om 'n nuwe
   reeks van wolkekrabbers (waarvan een met 'n hoogte van sowat
   vierhonderd meter) en 'n nuwe skouburg met 5 000 sitplekke op te rig.
   Place de la Concorde
   Place de la Concorde

   Die beslissing van die Internasionale Olimpiese Komitee in Julie 2005
   om die Olimpiese Spele van die jaar 2012 eerder in Londen as in Parys
   te hou is in Parys en dwarsoor Frankryk met ontsteltenis ter kennis
   geneem.

   Parys se banlieues, 'n ring van voorstede wat onder meer as
   woonkwartiere vir minderbevoorregte bevolkingsgroepe soos Noord- en
   Swart-Afrikaanse immigrante dien, was in die herfs van 2005 weer eens
   die skouplek van gewelddadige onluste, wat vinnig oor die hele land
   versprei het. Grootskaalse immigrasie van ongeskooldes, wat
   werkloosheid, armoede, woningnood en misdaad tot gevolg het, het 'n
   ernstige probleem vir Franse metropole geskep. Die opgehoopte
   frustrasie van veral jeugdiges word vergroot deur die feit dat hulle
   grotendeels Franse burgerskap het, maar desondanks nie in die Franse
   maatskappy geïntegreer is nie. Baie van hulle kan selfs nie die bus- of
   treinkaartjie vir 'n besoek aan die Paryse binnestad bekostig nie en
   staan dus geen kans op 'n werkgeleentheid nie.

   Die onluste in 2005 het ná die dood van twee jeugdiges in 'n ongeluk
   uitgebreek. Hulle het valslik geglo dat hulle deur polisiemanne
   agternagesit sou word en gevlug. Gewelddadige betogings en opmerkings
   deur die destydse Franse Minister van Binnelandse Sake, Nicolas
   Sarkozy, dat die voorstede "skoongemaak" moet word, het die aanleiding
   tot die landswye onluste gegee.
   Die katedraal Notre-Dame
   Die katedraal Notre-Dame
   Roosvenster van die Sainte-Chapelle
   Roosvenster van die Sainte-Chapelle

[wysig] Ekonomie

   Die hoofkwartier van Coco Chanel
   Die hoofkwartier van Coco Chanel

   Parys is die vernaamste ekonomiese sentrum van Frankryk, wat met sy
   reusagtige afsetgebied nog steeds aantreklik gemaak het vir die
   vervaardigers van verbruiksgoedere. Meer as 'n kwart van alle Franse
   nywerhede het hulle hoofkwartiere in die metropolitaanse gebied van
   Parys. Van die meer as 750 000 ondernemings in die metropolitaanse
   gebied van Parys het meer as 300 000 hulle hoofkwartiere in die stad
   self. Tans is die farmaseutiese nywerheid, die telekommunikasiebedryf,
   die uitgewersbedryf en navorsing die suksesvolste sektore van die
   Paryse ekonomie. Ten opsigte van navorsing en ontwikkeling het Parys
   nou die belangrikste stad in Europa geword, en vyf van die twaalf
   grootste banke het hulle hoofkwartiere in die stad.

   Die stad staan tradisioneel bekend vir sy groot verskeidenheid luukse
   artikels, wat van haute couture-mode en juweliersware tot reukwater en
   skoonheidspreparate strek. Ander belangrike nywerhede vervaardig
   chemiese produkte, elektroniese toerusting, motors en masjiene. Parys
   is ook die Franse sentrum van die uitgewers- en drukkerybedryf.

   Die meeste ondernemings van die Franse dienstesektor, veral finansiële
   instellings soos banke, opereer eweneens vanuit die hoofstad. Die
   finansiële sektor met die multinasionale banke BNP Paribas, Société
   Générale en Crédit Agricole bied tans werkgeleenthede vir sowat 270 000
   mense.

   Sy rol as een van die belangrikste handelsmetropole in Europa verseker
   ook dat groot multinasionale ondernemings soos Sony, IBM,
   Hewlett-Packard France, Siemens und Motorola hier hulle Franse
   hoofkwartiere het. 38 multinasionale ondernemings het hulle
   internasionale hoofkwartier in die stad. Parys is ook die setel van die
   Europese beurs Euronext.

   Parys trek as een van die gastronomiese hoofstede van die wêreld
   voordeel uit sy ligging in die hart van een van die vrugbaarste
   landboustreke in Europa. Landbou vorm dan ook eeue lank die ekonomiese
   basis van die omgewing en verskaf die voedsel vir 'n vinnig groeiende
   bevolking.

   Ondanks die feit dat Parys een van die welvarendste gebiede in die
   Europese Unie is, bly die werkloosheidsyfer met sowat tien persent (7,5
   persent in die metropolitaanse gebied) nog steeds sorgwekkend. Na
   ramings is daar meer as 50 000 dakloses wat skuiling in die
   metrostasies en ander plekke moet vind.

[wysig] Parys se posisie in die globale ekonomie

   Parys en sy onmiddellike omgewing, die Île-de-France, behoort met 'n
   bruto geografiese produk (BGP) van €449 miljard (VSA-$507 miljard) in
   die jaar 2003 tot die enjins van die wêreldekonomie en sou as 'n
   onafhanklike staat as die vyftiende grootste ekonomie ter wêreld gelys
   word.
   'n Nagtelike uitsig oor die Esplanade van La Défense
   'n Nagtelike uitsig oor die Esplanade van La Défense

   Met slegs 18,7 persent van Frankryk en 2,5 persent van die Europese
   Unie se totale bevolking genereer die hoofstad en sy omgewing naastenby
   dertig persent van Frankryk en 4,5 persent van die Europese Unie se
   BGP. In Noord-Amerika is daar net twee metropolitaanse gebiede met 'n
   groter BGP as Parys, New York Stad en Los Angeles, terwyl in Asië slegs
   Tokio en Osaka meer dienste en goedere produseer as die Franse
   hoofstadgewes Île-de-France.

   In teenstelling met wêreldstede soos Londen en New York, wat hulle in
   die wêreldekonomie op die verskaffing van finansiële dienste
   gespesialiseer het, beskik Parys nog oor 'n relatief sterk
   nywerheidsbasis. Met sy 650 000 werknemers is die Paryse nywerhede die
   belangrikste in Frankryk, nog voor die gebied Rhône-Alpes met sy
   metropool Lyon.

   Desondanks bly die verskaffing van dienste met toegevoegde waarde die
   belangrikste groeisektor van die Paryse ekonomie. Ten spyte van
   Frankryk en Parys se gewildheid as die vernaamste toeristebestemmings
   ter wêreld verskaf die toerismebedryf minder as vier persent van die
   werkgeleenthede.

   Jaarliks besoek 28 miljoen toeriste die Franse hoofstad, en Parys is
   nou een van die gewildste metropole vir internasionale konferensies met
   jaarliks meer as 1 000 byeenkomste, waarvan 300 internasionale
   vergaderings en 300 handelskoue is. Sakereise verskaf 'n jaarlikse
   inkomste van 3,5 miljard Euro aan die stad, terwyl die toerismebedryf
   meer as 9,9 miljard Euro per jaar verdien.

[wysig] Besienswaardighede

   Die Eiffeltoring teen sonop
   Die Eiffeltoring teen sonop
   'n Uitsig oor die nagtelike Parys met die Arc de Triomphe (Triomfboog)
   'n Uitsig oor die nagtelike Parys met die Arc de Triomphe (Triomfboog)
     * Die Arc de Triomphe is 'n reusagtige triomfboog in die neoklassieke
       styl. Keiser Napoléon I begin die bouwerk in 1806. Die boog, wat
       veertien jaar later voltooi is, verrys nou bo die twaalf strate wat
       straalvormig van die Place de l'Étoile uitgaan. Sedert 1920 huisves
       die boog die Graf van die Onbekende Soldaat. Ter nagedagtenis van
       alle gesneuwelde Franse soldate brand hier 'n ewige vlam (Place
       Charles de Gaulle, 75008 Paris).
     * Die Cathédrale Notre-Dame de Paris is in 1163 deur die destydse
       biskop Maurice de Sully begin en eers in 1345 voltooi. Die
       katedraal verteenwoordig twee eeue van gotiese boukuns (6, place du
       Parvis Notre-Dame).
     * Die Conciergerie is 'n reusagtige gebou aan die oewer van die
       Seine, wat eers as koningspaleis van die Capet-dinastie en later,
       tydens die Franse Rewolusie, as kerker gedien het. Die gevangenes
       wat hier aangehou is sluit prominentes soos Marie-Antoinette,
       Danton, Robespierre en André Chenier in. Die gebou, wat vandag 'n
       deel van die Paleis van Justisie is, beskik oor vier torings en
       drie sale in die gotiese styl (Conciergerie, 1, quai de l'Horloge,
       75001 Paris).
     * Die Eiffeltoring aan die noordwestelike kant van die Champ-de-Mars
       is die bekendste baken van die Franse hoofstad, Parys. Die toring
       wat van staal gemaak is, is deur die Franse ingenieur Alexandre
       Gustave Eiffel (1832-1923) beplan en vir die Wêreldtentoonstelling
       en die eeufees van die Franse Rewolusie in 1889 gebou. Die toring
       is 300,5 meter hoog (met sy antenna 320,8 meter) en dien vandag as
       uitkykpunt en uitsaaitoring. Daar is hysbakke na die uitkykplekke
       wat 'n voortreflike uitsig oor die stad bied, en in goeie
       weersomstandighede kan 'n mens sowat 70 kilometer ver sien.
       Waagmoediges kan met die 1 652 trappies op na die boonste platvorm
       stap. Die toring huisves 'n poskantoor, 'n rolprentteater wat met
       sy films die geskiedenis van die Eiffeltoring behandel, en op die
       tweede verdieping, die bekende Jules Verne restourant. Dit is so
       gewild dat besprekings weke vooraf gemaak moet word
       (Champs-des-Mars, 75007 Paris).
     * Die Grande Arche de la Défense is 'n soort moderne weergawe van die
       Paryse Triomfboog (Arc de Triomphe). Die reusagtige, hoekige boog
       wat sowat 110 m hoog is, lê op die as van die Champs-Élysées. Die
       boog is met Italiaanse Carraramarmer en glas beklee en bied 'n
       asemrowende uitsig oor die stad. Die Roete van Hedendaagse Kuns met
       sowat 60 beeldhouwerke maak van La Défense - die grootste en
       modernste sakesentrum van Europa - 'n soort opelugmuseum (92044
       Paris La Défense Cedex).
     * Die Hôtel National des Invalides / Tombeau de Napoléon is in 1670
       deur koning Lodewyk XIV (Louis XIV) vir die invalides opgerig. In
       die pragtige goue koepel word keiser Napoléon se as bewaar. Die
       gebou huisves ook die groot oorlogsmuseum Musée de l'Armée met
       300 000 historiese voorwerpe (6, boulevard des Invalides, 75007
       Paris).
     * Die indrukwekkende moderne gebou van die Opéra National de
       Paris-Bastille verrys op die Place de la Bastille. Die operateater,
       wat deur die bekende argitek Carlos Ott ontwerp en in 1989 ingewy
       is, beskik oor 2 700 sitplekke (120, rue de Lyon, 75012 Paris).
     * Die Opéra National de Paris-Garnier is deur die argitek Garnier in
       die ryk versierde styl van Napoléon III ontwerp. Die Italiaanse
       Saal beskik oor uitstekende akoestiese eienskappe; Marc Chagall het
       die pragtige skildery aan die plafon geskep (8, rue Scribe, 75009
       Paris).
     * Die Panthéon is 'n indrukwekkende kerk wat in 1758 deur die argitek
       Jacques-Germain Soufflot (1713-1780) opgerig is. Dit verrys bo die
       stadswyk Quartier Latin op die hoogtes van die Montagne
       Sainte-Geneviève. In 1791 neem die Assemblée Nationale die besluit
       om van die Panthéon, die begraafplaas van die groot persoonlikhede
       van Frankryk te maak (Place du Panthéon, 75005 Paris).
     * Sainte-Chapelle is 'n kunsvolle gebou wat in 1246 deur Lodewyk die
       Heilige opgerig is om die lydensrelikwieë te bewaar. Die
       glasvensters uit die 13de eeu maak 'n groot deel van die mure uit
       (naby Métro Cité-stasie).
     * Die Jardin du Luxembourg in die Quartier Latin (6de arrondissement)
       vorm die pragtige omgewing van die Palais du Luxembourg. Die paleis
       is tussen 1615 en 1627 deur die argitek Salomon de Brosse in die
       Florentynse styl opgerig. Vandag is dit die setel van die Franse
       Senaat. Die park met sy pragtige paaie, bome en poele is 'n gewilde
       ontspanningsplek vir die Parysenaars. Die talle standbeelde van
       Franse konings en koninginne maak van die park ook 'n historiese
       buitelugmuseum (Jardins du Luxembourg, 75006 Paris).

[wysig] Bekende stadswyke

   La Défense
   La Défense
     * La Défense in die weste van Parys is die grootste en belangrikste
       sentrale besigheidsdistrik van Europa. Dit dien as 'n gekombineerde
       woonbuurt en sakesentrum wat die hoofkwartiere van die belangrikste
       internasionale maatskappye huisves. Die stadswyk is 'n reusagtige
       wandellaan, terwyl die parkeerplekke, stasies, buslane en ander
       geriewe ondergronds aangelê is. Die futuristiese karakter van
       hierdie wolkekrabberbuurt word deur die reusagtige Grande Arche
       beklemtoon.
     * Faubourg Saint-Honoré is die hoofkwartier van die crème-de-la-crème
       van die internasionale modeontwerpers - rondom die kerk La
       Madeleine is name soos Hermès, Yves Saint-Laurent, Dior en Versace
       ou bekendes.
     * La Place de la Concorde, Champs-Elysées: Aan die einde van een van
       die mooiste lanings ter wêreld lê die grootste plein van Parys: La
       Place de la Concorde. Sedert 1836 staan hier 'n obelisk uit die
       Egiptiese stad Luxor.
     * Quartier du Marais, place des Vosges: Tydens die 17de eeu is die
       Quartier Marais die gewildste woonbuurt van die Paryse adel wat
       hier sy stadspaleise oprig. Vandag huisves die stadswyk talle kroeë
       en boetieke. Die Place des Vosges bekoor met sy harmoniese
       huisfasades.
     * Quartier Montmartre, place du Tertre: Tot die 19de eeu bly die
       Quartier Montmartre 'n klein dorpie. Na sy inlywing by die stad
       Parys word dit die gewildste ontmoetingsplek vir die Paryse
       kunstenaars en intellektueles. Vandag lok dit baie toeriste.

[wysig] Museums

   Die Musée d'Orsay
   Die Musée d'Orsay
   Leonardo da Vinci se Mona Lisa - een van die Paryse Louvre-museum se
   waardevolste skatte
   Leonardo da Vinci se Mona Lisa - een van die Paryse Louvre-museum se
   waardevolste skatte

   * Die Centre National d'Art Moderne et de Culture Georges Pompidou met
   sy hipermoderne argitektuur, wat deur die Italiaanse meesterargitek
   Renzo Piano ontwerp is, is in een van Parys se oudste woonbuurte en lok
   miljoene in- en uitheemse besoekers. Dit stel die kuns van die 20ste
   eeu ten toon en beskik oor een van die omvattendste versamelings. 'n
   Verskeidenheid uitstallings, konserte en rolprentvertonings is deel van
   die konsep (19, rue Beaubourg, 75004 Paris).
     * Die Institut du Monde Arabe is in 1980 gestig om die verwisseling
       van gedagtes tussen die Westerse en die Islamitiese beskawings te
       bevorder. In die gebou met sy kenmerkende fasades van glas en staal
       is 'n museum en 'n ouditorium ingerig. Die instituut bied ook
       gereeld uitstallings aan. Die restourant op die boonste verdieping
       bied 'n pragtige uitsig oor die stad (1, rue des
       Fossés-Saint-Bernard, 75005 Paris).
     * Die Musée du Louvre is 'n voormalige koningspaleis wat nou een van
       die rykste museums wêreldwyd huisves. Die reusagtige glaspiramide
       in die binnehof is deur die Sjinees-Amerikaanse argitek Ieoh Ming
       Pei ontwerp (Entrée Pyramide du Louvre, 75058 Paris Cedex 01).
     * Die Pavillon de Marsan, in die noordelike vleuel van die Louvre,
       huisves twee museums: Die Musée des Arts Décoratifs en die Musée
       des Arts de la Mode. Meubels, sierade, tapyte, klere en ander
       voorwerpe uit die verlede word hier vertoon.
     * Die Musée d'Orsay is 'n voormalige stasiegebou - die Gare d'Orsay -
       wat nou een van die grootste en belangrikste museums van Parys
       huisves. Sy versamelings stel die kuns van die jare 1848 tot 1914
       ten toon en word deur wisselende uitstallings aangevul (62, rue de
       Lille, 75007 Paris).
     * 'n Voormalige herehuis uit die 17de eeu, die Hôtel Salé, huisves
       die Musée Picasso. Die naam van die herehuis verwys na sy
       oorspronklike eienaar, Pierre Aubert, Seigneur de Fontenay, wat
       verantwoordelik is vir die belasting op sout, die sogenaamde
       gabelle. Die herehuis word in die jare 1656 tot 1659 deur die
       argitek Jean de Bouiller in die tipiese boustyl van die stadswyk
       Marais opgerig. Die huis word in 1964 deur die stad Parys gekoop,
       en in die jaar 1974 word die besluit geneem om die Picasso-museum
       in die Hôtel te huisves. Die museum word in 1985 geopen. Meer as
       200 skilderye, 150 beeldhouwerke, 3 000 tekeninge en prente van
       Pablo Picasso kan hier bewonder word (5, rue Thorigny, 75003
       Paris).
     * Die Musée Rodin in die Hôtel Biron, 'n meesterlike voorbeeld van
       die Rocaille-boustyl en voormalige stadspaleis uit die 19de eeu,
       vertoon die grootste kunswerke van die beroemde beeldhouer soos Les
       Bourgeois de Calais, La Porte de l'Enfer, Le Penseur en Balzac (77,
       rue de Varenne, 75007 Paris).
     * Die Museum vir Natuurgeskiedenis - Grande Galerie de l'Évolution
       beskik oor aansienlike versamelings fossiele en diergeraamtes,
       halfedelgesteentes (die grootste van sy soort wêreldwyd),
       reusagtige kristalle en meteoriete (57, rue Cuvier, 75007 Paris).
     * Die Stad van die Wetenskap en die Nywerheid van La Villette (Cité
       des Sciences et de l'Industrie de la Villette) bied 'n reeks
       permanente en wisselende uitstallings, mediateke, 'n planetarium,
       die Géode met sy hipermoderne rolprentteater en 'n duikboot wat nou
       as museum dien. Die omliggende park van 55 ha huisves 'n aantal
       kulturele instellings soos die Stad van die Musiek (Cité de la
       Musique) (Parc de la Villette 30, avenue Corentin Cariou, 75019
       Paris).
     * Die Musée Carnavalet in die historiese Hôtel Carnavalet behandel
       die geskiedenis van Parys van die prehistoriese tydperk tot by die
       18de eeu. Hier word die ou sleutels van die Bastille, die
       Verklaring van Menseregte uit die jaar 1789 en ander voorwerpe en
       dokumente bewaar (23, rue de Sévigné , 75003 Paris).
     * Die Musée du Quai Branly behandel die etniese kuns en kultuur van
       Afrika, Oseanië en Amerika. Die museum met 'n oppervlak van 39 000
       vierkante meter, wat deur die argitek Jean Nouvel ontwerp is, is
       naby die Eiffeltoring geleë en op 20 Junie 2006 deur die
       Staatspresident Jacques Chirac ingewy. Sy kunswerke kom
       oorspronklik uit die Musée de l'Homme en die Musée national d'Arts
       d'Afrique et d'Océanie; ander objekte is aangekoop of skenkings.

[wysig] Vermaak

     * Die Grand Rex is die grootste rolprentteater in Europa met 2 650
       sitplekke (Le Grand Rex - 1, boulevard Poissonnière, 75002 Paris).

[wysig] Inkopies

   Die Groot Hal in die afdelingswinkel Galeries Lafayette
   Die Groot Hal in die afdelingswinkel Galeries Lafayette
     * Parys staan natuurlik bekend as die hoofstad van die mode. Die
       beste juwelierswinkels vind 'n mens rondom die Place Vendôme,
       terwyl die ontwerpers van die Haute Couture die Avenues Montaigne
       en François Ier hulle hoofkwartier gemaak het. Die nuwe generasie
       couturiers vertoon hulle mode in die buurte Marais en Bastille. Die
       stadswyk Saint-Germain-des-Près is die eerste adres vir elegante
       prêt-à-porter-mode.
     * Die laagste pryse word tydens die groot uitverkopings in Januarie
       en Julie gevra. En die winkelsentrum La Vallée Outlet Shopping
       Village bied die modeartikels van die vorige jaar, breekware en
       tafelversierings teen laer pryse aan.

     * Die groot afdelingswinkels van Parys word tydens die 19de eeu
       gestig - die oudste van hulle is Le Bon Marché - en bied 'n oordaad
       van artikels vir elke smaak. Die indrukwekkendstes is Les Galeries
       Lafayette en Le Printemps met sy pragtige koepel op die Boulevard
       Haussmann. Le Bon Marché en La Samaritaine bekoor bowendien deur
       hulle argitektuur. Tati bied die laagste pryse. Die internasionale
       winkelsentrum Val d'Europe is 'n voorbeeld van 'n hipermoderne
       inkoopsentrum.

     * Liefhebbers van oudhede het 'n aantal adresse in Parys wat hulle
       moet besoek: le Louvre des Antiquaires, le Village Suisse en die
       strate rue de Verneuil, de Lille en des Saints-Pères in die 6de en
       7de arrondissement. Die vlooimark Puces de Saint-Ouen is die
       grootste versameling van oudhede wêreldwyd. 'n Aantal kunsgalerye
       lê in die 4de arrondissement, in die rue Vieille du Temple.

     * Parys beskik oor 'n aantal passages (winkelsentra met 'n oordekte
       wandellaan as middelpunt) wat as die voorlopers van moderne
       afdelingswinkels beskou word. Tydens hul bloeityd in die 19de eeu
       is daar 'n honderdtal passages in die Franse hoofstad, en by drie
       van hulle wat vandag nog bestaan moet die toeris 'n besoek aflê.
       Die Passage Jouffroy huisves die wasbeeldemuseum Musée Grévin
       (10-12, boulevard Montmartre; 9, rue de la Grange-Batelière). Die
       elegante Galerie Vivienne is die hoofkwartier van die bekende
       mode-ontwerper Jean-Paul Gaultier (4, rue des Petits-Champs; 5, rue
       de la Banque; 6, rue Vivienne). Die Passage des Panoramas is die
       oudste in Parys (11, boulevard Montmartre; 10, rue Saint-Martin;
       38, rue Vivienne; 151, rue Montmartre - 6 uur tot middernag).

[wysig] Vervoer

   Gare du Nord - 'n simbool van die nywerheidsomwenteling
   Gare du Nord - 'n simbool van die nywerheidsomwenteling

   Parys en die omliggende Île-de-France beskik oor drie internasionale
   lughawens, Roissy-Charles de Gaulle (sowat 25 km noord van Parys, met
   48,3 miljoen passasiers in die jaar 2003), Orly (14 km suid van Parys,
   met 23,1 miljoen passasiers in 2003) en Parys-Beauvais. Die lughawe
   Charles de Gaulle is die derde grootste en Orly die negende grootste in
   Europa.

   Die ses stasies van die Franse Spoorweë (Société nationale des Chemins
   de Fer Français, SNCF) is Gare du Nord, Gare de l'Est, Gare de Lyon,
   Gare d'Austerlitz, Gare Montparnasse en Gare Saint-Lazare. Openbare
   vervoerdienste word deur die RATP verskaf (Métro, busse, tramway en
   RER). Die stadstreine van die RER (Réseau Express Régional) beskik oor
   vyf linies wat tussen 5:30 en 0:30 uur ry. Die ondergrondse Métro
   beskik oor 15 linies en sowat 300 stasies in Parys en die voorstede;
   die Métrotreine ry tussen 5:30 en 0:30 uur. Busse ry tussen 5:30 en
   20:30 uur.

   Die Paryse Métropolitain is deur die ingenieur, Fulgence Bienvenue,
   ontwerp, maar dit is die kunstenaars wat die stasies tot kunswerke
   veral in die Art Déco-styl omskep. Vandag is daar nog sowat 90 van
   hierdie Art déco-pawiljoene.

   Die Métro, die Paryse moltrein, met veertien linies en 'n netwerk van
   sowat 200 kilometer, is die belangrikste vervoermiddel in die stad met
   daagliks sowat vyf miljoen passasiers. Tegelykertyd is dit 'n soort
   Parys in 'n neutedop. In spitstye wemel dit van duisende beroepsmense,
   maar vir die grootste deel van die dag is dit die wêreld van die
   dakloses (les clochards of les sans-abri), die musikante en
   kleinhandelaars.

[wysig] Eksterne skakels

     * Die antieke Parys
     * Paris Vacation - Verskaf handige inligting en reiswenke.
     * FromParis - Image Bank

   Die Départements van Frankryk

   Metropolitaanse Frankryk
   01 Ain | 02 Aisne | 03 Allier | 04 Alpes-de-Haute-Provence |
   05 Hautes-Alpes | 06 Alpes-Maritimes | 07 Ardèche | 08 Ardennes |
   09 Ariège | 10 Aube | 11 Aude | 12 Aveyron | 13 Bouches-du-Rhône |
   14 Calvados | 15 Cantal | 16 Charente | 17 Charente-Maritime |
   18 Cher | 19 Corrèze | 2A Corse-du-Sud | 2B Haute-Corse |
   21 Côte-d'Or | 22 Côtes-d'Armor | 23 Creuse | 24 Dordogne | 25 Doubs |
   26 Drôme | 27 Eure | 28 Eure-et-Loir | 29 Finistère | 30 Gard |
   31 Haute-Garonne | 32 Gers | 33 Gironde | 34 Hérault |
   35 Ille-et-Vilaine | 36 Indre | 37 Indre-et-Loire | 38 Isère |
   39 Jura | 40 Landes | 41 Loir-et-Cher | 42 Loire | 43 Haute-Loire |
   44 Loire-Atlantique | 45 Loiret | 46 Lot | 47 Lot-et-Garonne |
   48 Lozère | 49 Maine-et-Loire | 50 Manche | 51 Marne | 52 Haute-Marne |
   53 Mayenne | 54 Meurthe-et-Moselle | 55 Meuse | 56 Morbihan |
   57 Moselle | 58 Nièvre | 59 Nord | 60 Oise | 61 Orne |
   62 Pas-de-Calais | 63 Puy-de-Dôme | 64 Pyrénées-Atlantiques |
   65 Hautes-Pyrénées | 66 Pyrénées-Orientales | 67 Bas-Rhin |
   68 Haut-Rhin | 69 Rhône | 70 Haute-Saône | 71 Saône-et-Loire |
   72 Sarthe | 73 Savoie | 74 Haute-Savoie | 75 Parys |
   76 Seine-Maritime | 77 Seine-et-Marne | 78 Yvelines | 79 Deux-Sèvres |
   80 Somme | 81 Tarn | 82 Tarn-et-Garonne | 83 Var | 84 Vaucluse |
   85 Vendée | 86 Vienne | 87 Haute-Vienne | 88 Vosges | 89 Yonne |
   90 Territoire de Belfort | 91 Essonne | 92 Hauts-de-Seine |
   93 Seine-Saint-Denis | 94 Val-de-Marne | 95 Val-d'Oise |
   Oorsese départements
   971 Guadeloupe | 972 Martinique | 973 Frans-Guyana | 974 Réunion
   Collectivités d'outre mer
   975  Saint-Pierre et Miquelon | 985  Mayotte (collectivité
   départementale) | 986  Wallis-et-Futuna | 987  Frans-Polinesië (oorsese
   gebied)
   Die administratiewe verdeling van Frankryk: Régions - Départements -
   Arrondissemente - Kantons - Communes

   Kategorieë: Frankryk • Franse Départemente • Parys • Hoofstede in
   Europa

