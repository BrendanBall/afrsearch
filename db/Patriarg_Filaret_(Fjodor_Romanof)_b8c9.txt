Patriarg Filaret (Fjodor Romanof)


   Patriarg Filaret, ’n 19de-eeuse skildery.
   Patriarg Filaret, ’n 19de-eeuse skildery.

   Fjodor Nikititsj Romanof (Russies: Фёдор Никитич Романов) (1553 - 1
   Oktober 1633) was ’n Russiese bojaar wat tydelik in onguns verval het
   en toe patriarg van Moskou geword het as Filaret (Russies: Филарет). Hy
   was die de facto-heerser tydens die bewind van sy seun, Michail I van
   Rusland.

[wysig] Opgang

   Fjodor word in Moskou gebore as die tweede seun van die vooraanstaande
   bojaar Nikita Romanowitsj Zacharin-Joerijef en is die eerste lid van
   die familie wat sy van na Romanof verander. Tydens die bewind van sy
   neef Fjodor I (1584-1598) blink die jong Fjodor Romanof uit as soldaat
   en diplomaat – in 1590 in die oorlog teen die magte van Johan III van
   Swede, en van 1593 tot 1594 in onderhandelinge met die ambassadeurs van
   die Romeinse keiser Rudolf II. Hy word in 1583 ’n bojaar.

   Toe tsaar Fjodor sonder erfgename sterf, is hy die gewilde keuse vir
   die troon, maar hy berus in die verkiesing van Boris Godoenof. Drie
   jaar later dwing Godoenof hom en sy vrou, Ksenia Sjestowa, om
   kloostergeloftes af te lê onder die name Filaret en Martha.

   Filaret bly onder die strengste aanhouding in die Antonijef
   Sijski-klooster in die noorde van Rusland, waar hy blootgestel word aan
   elke denkbare vernedering. Toe Vals Dmitri I die Godoenofs se bewind
   omvergooi, laat hy Filaret vry en stel hom aan as biskop van Rostof
   (1605).

   In 1609 word Filaret deur Vals Dmitri II aangewys as patriarg. Van 1610
   af is hy ’n gevangene van die Poolse koning Sigismund III Wasa, wat hy
   geweier het om as tsaar van Moskowië te erken toe hy in 1610 op ’n
   afvaardiging na die Poolse kamp gestuur is. Op 13 Februarie 1619 word
   hy vrygelaat met die wapenstilstand van Deulino en op 2 Junie in
   dieselfde jaar word hy ingeseën as patriarg van Moskou en die hele
   Rusland.

[wysig] Bewind

   Sedertdien, tot met sy dood, het Moskowië in werklikheid twee heersers,
   tsaar Michail en sy pa, die "heiligste patriarg Filaret". Teoreties is
   hulle mede-heersers, maar Filaret gaan dikwels ooreenkomste aan sonder
   om die tsaar te raadpleeg. Sy belangrikste binnelandse maatreël is om
   die landbouers aan die grond te bind om sodoende die groter wordende
   aantal verdrukte lyfeienes te keer om na die steppe uit te wyk waar
   hulle Kosakke word in plaas van belastingbetalers.

   Filaret se beywering vir die reinheid van ortodoksie laat hom soms
   buitensporig optree, maar hy moedig die publikasie van teologiese werke
   aan en beveel dat elke aartsbiskop ’n kweekskool moet stig, en hyself
   stel die voorbeeld. Hy herorganiseer ook die Moskowiese leër met behulp
   van buitelandse offisiere.

[wysig] Kinders

   Fjodor Romanof het ses kinders gehad:
     * Boris († 30 November 1592)
     * Nikita († 9 Desember 1593)
     * Lev († 1 Oktober 1597)
     * Tatiana († 14 November 1611), getroud met prins Iwan Michailowitsj
       Katiref-Rostofski († 1640)
     * Michail
     * Iwan († 17 Junie 1599)

   Kategorie: Huis van Romanof

