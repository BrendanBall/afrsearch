Paul van Rusland


                                                                      Paul
                                               Keiser van die hele Rusland

   Keiser Paul van Rusland
   Keiser Paul van Rusland

         Gebore                                                1 Oktober 1754
        Oorlede                                                 23 Maart 1801
     Vorstehuis                                                       Romanof
         Regeer                                                   1796 - 1801
   Ander titels                                                         Tsaar
     Volle naam                               Pawel (Paul) Petrowitsj Romanof
     Voorganger                                           Katharina die Grote
       Opvolger                                                  Aleksander I
      Eggenotes                         Wilhelmina Louisa van Hesse-Darmstadt
                                              Sophia Dorothea van Württemberg
        Kinders Aleksander I, Konstantin, Alexandra, Elena, Maria, Katharina,
                                              Olga, Anna, Nikolaas I, Michail
          Vader                                                    Pieter III
         Moeder                                           Katharina die Grote
                                                             {{{Voetnotas}}}

   Paul Petrowitsj (Russies: Павел Петрович; Pawel Petrowitsj) (Sint
   Petersburg, 1 Oktober 1754 — Sint Petersburg, 23 Maart 1801) was van
   1796 tot 1801 keiser van Rusland.

   Inhoud

        * 1 Vroeë lewe
        * 2 Bewind
        * 3 Sluipmoord
        * 4 Verwysings

[wysig] Vroeë lewe

   Paul is op 1 Oktober 1754 in die paleis van keiserin Elisabeth in Sint
   Petersburg gebore. Hy was die seun van die latere Pieter III en
   Katharina die Grote. Katharina het later beweer Paul se regte pa was
   haar destydse minnaar, Sergei Saltikof. Paul het egter baie na Pieter
   III getrek en daar word ál meer geglo dat Katharina slegs twyfel wou
   wek oor Paul se aanspraak op die troon om haar eie wankelrige posisie
   te versterk. As seun is Paul beskryf as intelligent en aantreklik. Sy
   voorkoms later in sy lewe word toegeskryf aan tifuskoors wat hy in 1771
   opgedoen het.

   Op 25 Desember 1762 sterf Elisabeth en Pieter III word tsaar. Ná ses
   maande op die troon, op 28 Junie 1762, word sy bewind omvergewerp en
   word sy vrou Katharina II van Rusland. Op 18 Julie word Pieter vermoor.

   In 1773 trou Paul met Wilhelmina Louisa van Hessen-Darmstadt en sy kry
   die nuwe naam Natalia Aleksejewna. Katharina neem Paul op in die
   keiserlike raad. Sy wil hê hy moet ondervinding opdoen vir sy
   toekomstige amp as keiser. Toe sy eerste vrou op 26 April 1776 met die
   geboorte van hul kind sterf, reël Katharina ’n nuwe huwelik op 7
   Oktober 1776 met die beeldskone Sophia Dorothea van Württemberg, wat
   die nuwe naam Maria Fjodorowna kry. In dié tyd is Paul in ’n paar
   intriges gewikkel. Hy beweer dat daar ’n aanslag op sy lewe was en
   beskuldig selfs sy ma daarvan dat sy hom wil laat vermoor. Daarna
   verwyder Katharina hom uit die keiserlike raad en hou hom op ’n
   afstand.

[wysig] Bewind

   Die Sint Michail-paleis, waar keiser Paul vermoor is binne weke nadat
   dit in gebruik geneem is
   Die Sint Michail-paleis, waar keiser Paul vermoor is binne weke nadat
   dit in gebruik geneem is

   Ná die dood van Katharina die Grote in 1796 word Paul op 42 tsaar van
   Rusland. Hy doen dadelik navraag oor Katharina se testament met die
   idee om te dalk te vernietig, want daar is gerugte dat sy hom onterf
   het ten gunste van sy oudste seun, Aleksander. Hierdie vrees dra
   waarskynlik by tot Paul se uitvaardiging van die Pauliniese Wette oor
   die opvolging van die troon volgens eersgeboortereg. Dit is nooit deur
   sy opvolgers verander nie.

   Tydens die eerste jaar van sy bewind verander Paul baie van sy ma se
   beleidsrigtings. Hy beëindig die Persiese ekspedisie van 1796, wat deur
   Katharina begin is, binne ’n maand nadat hy tsaar word. Sy pa, Pieter
   III, word met groot prag en praal herbegrawe in die Pieter en
   Paul-katedraal in Sint Petersburg. Op die beweringe dat hy ’n
   buite-egtelike kind is, reageer hy deur sy afkoms van Pieter die Grote
   wyd en syd te verkondig.

   Sy bewind word gekenmerk deur sy stryd teen die nagevolge van die
   Franse Rewolusie in Rusland en Europa. In 1798 sluit hy aan by ’n
   koalisie van Europese lande teen Napoleon I. Paul is idealisties en in
   staat tot groot vrygewigheid, maar hy is ook wispelturig en in staat
   tot wraaksugtigheid. Hy vergoed adellikes wat lojaal aan hom is, maar
   dank ander af wat hy vermoed ontrou is.

[wysig] Sluipmoord

   Paul se vrees dat hy vermoor gaan word, is nie ongegrond nie. Van sy
   beleidrigtings vervreem hom van sy raadgewers en die adel. Dit spoor sy
   vyande aan tot aksie. In 1801 word hy deur ’n groep offisiere vermoor
   sodat sy seun Aleksander I, Katharina die Grote se
   gunsteling-kleinseun, hom kan opvolg.

[wysig] Verwysings

          Hierdie artikel is merendeels vertaal vanaf die Nederlandse
          Wikipedia-artikel [1]

   Tsare en keisers van Rusland

   Tsare Iwan IV (Iwan die Verskriklike) • Fjodor I • Boris Godoenof •
   Fjodor II • Vals Dmitri I • Vals Dmitri II • Wasili IV • Michail •
   Aleksei • Fjodor III • Iwan V saam met Pieter I
   Keisers Pieter I (Pieter die Grote) • Katharina I • Pieter II • Anna •
   Iwan VI • Elisabeth • Pieter III • Katharina II (Katharina die Grote) •
   Paul • Aleksander I • Nikolaas I • Aleksander II • Aleksander III •
   Nikolaas II
   Kategorieë: Russiese tsare • Huis van Romanof

