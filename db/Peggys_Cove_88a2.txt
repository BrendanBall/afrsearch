Peggys Cove


   Die hawe van Peggys Cove
   Die hawe van Peggys Cove

   Peggys Cove (wat in die tydperk tussen 1961 en 1976 ook as Peggy's Cove
   bekend gestaan het) is 'n klein dorp met 50 inwoners (2001) aan die
   oostelike oewer van St. Margaretsbaai (provinsie Nova Scotia,
   Oos-Kanada). Peggys Cove maak in administratiewe opsig deel uit van die
   Halifax Regional Municipality (HRM).

[wysig] Geografie

   Peggys Cove lê sowat 43 kilometer van Halifax se middestad af en behels
   een van die talle klein vissersgemeenskappe in die omtrek van die
   Chebucto-skiereiland.

   Die dorp is na die gelyknamige inham vernoem. Aangesien Peggy 'n bynaam
   vir Margaret is, is die dorpsnaam moontlik van St. Margaretsbaai
   afgelei. Die plaaslike volkskunde het 'n aantal alternatiewe
   etimologiese verklarings vir die pleknaam. Volgens sommige bewoners was
   Peggy die naam van 'n vroeë setlaar. Ander glo sy was die oorlewende
   van 'n skeepswrak wat ná haar redding niks meer oor haar vroeëre lewe
   kon onthou nie - nie eens haar naam nie. Die gesin, wat haar aangeneem
   het, het haar Peggy genoem.

[wysig] Geskiedenis

   Die dorp is in 1811 gestig toe die Provinsie Nova Scotia 800 akkers
   land aan ses gesinne van Duitse afkoms toegeken het. Die setlaars het
   'n bestaan op vissery gevoer en daarnaas ook gebruik van die beskikbare
   vrugbare landbougrond gemaak. Die omliggende gebiede het as weivelde
   vir hul vee gedien.

   In die vroeë 20ste eeu het die bevolking tot 300 mense gegroei, en die
   gemeenskap het oor 'n skoolhuis, 'n kerk, 'n winkel, 'n
   kreefte-inmaakfabriek en bote van verskillende groottes beskik. Die
   dorp was 'n trekpleister vir baie kunstenaars en fotograwe, en sodra
   die toestand van paaie in die gebied opgegradeer was, het Peggys Cove
   ook talle toeriste gelok. Die bevolking het lankal gekrimp, maar Peggys
   Cove is nog steeds 'n besige vissersdorp en 'n gewilde
   toeristebestemming.

[wysig] Vuurtoring

   Die vuurtoring van Peggys Point
   Die vuurtoring van Peggys Point
   Peggys Point-vuurtoring op 'n mistige dag
   Peggys Point-vuurtoring op 'n mistige dag

   As een van die mees besoekte plekke in Nova Scotia is Peggys Cove ook
   'n eersterangse bestemming op die skilderagtige Vuurtoring-roete
   (Lighthouse Trail). Die dorp se beroemde vuurtoring is by die oostelike
   ingang tot St. Margaretsbaai opgerig en staan amptelik as die Peggys
   Point Lighthouse bekend.

   Peggys Cove beskik oor 'n vuurtoring met die klassieke rooi en wit
   kleure wat nog steeds deur die Kanadese Kuswag gebruik word. Die
   vuurtoring is net suid van die dorp en sy inham op 'n uitgestrekte
   graniet-dagsoom by Peggys Point gebou.

   Die eerste vuurtoring in Peggys Cove, 'n houthuis met 'n seinvuur op sy
   dak, is in 1868 opgerig. Die vuurtoringwagter het die seinvuur - 'n
   kerosienlamp wat deur middel van 'n katoptriese reflektor ('n
   silwerspieël) vergroot is - elke aand aangesteek en met die rooi lig
   die oostelike ingang tot St. Margaretsbaai gemarkeer. In 1914 is die ou
   toring deur die huidige agthoekige gebou vervang. Die nuwe vuurtoring
   is van beton en staal gemaak, maar hou by die agthoekige ontwerp van
   vroeëre vuurtorings wat gewoonlik van hout gebou was. Dit bereik 'n
   hoogte van 15 meter (50 voet). Die ou houttoring, wat as woning vir die
   vuurtoringwagter gedien het, is in 1954 deur die orkaan Edna beskadig
   en verwyder.

   Die vuurtoring is in 1958 geoutomatiseer en het destyds 'n wit lig in
   plaas van die rooi een gekry. In die laat 1970's is die kleur se lig
   nog eens verander na groen. In sy laagste verdieping huisves die
   vuurtoring tans 'n poskantoor van Canada Post/Postes Canada wat tydens
   die somer as Peggys Cove se poskantoor dien. Besoekers kan hier hul
   briewe en poskaarte pos wat almal van 'n spesiale posstempel met 'n
   vuurtoring-motief voorsien word.
   Kategorie: Nova Scotia

