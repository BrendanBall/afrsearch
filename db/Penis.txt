Penis


   Die penis of fallus is die uitwendige manlike geslagsorgaan wat by
   soogdiere ook gebruik word vir urinering. Dit is verwant aan die
   vroulike klitoris, aangesien dit vanuit dieselfde embriologiese
   struktuur ontwikkel. Die penis kan 'n ereksie kry en dan gebruik word
   vir seksuele omgang.

   Inhoud

        * 1 Die menslike penis
             + 1.1 Struktuur
             + 1.2 Ooreenkoms met die vroulike geslagsdele
             + 1.3 Normale variasies
             + 1.4 Enkele siektetoestande van die penis
                  o 1.4.1 Psigiatriese versteurings rondom die penis
             + 1.5 Modifisering van die manlike geslagsdele
             + 1.6 Mites
        * 2 Nie-menslike penisse
        * 3 Sien ook
        * 4 Eksterne skakels

[wysig] Die menslike penis

   'n Menslike penis, in 'n erekte en slap toestand.
   'n Menslike penis, in 'n erekte en slap toestand.

   Die menslike penis verskil van sommige ander soogdierspesies s'n
   deurdat dit nie 'n ereksiebeen het nie. Om die verharde, regop toestand
   te verkry en te behou, verhoog die bloedvloei na die penis en word
   ekstra bloed daar gestoor. Dit kan ook nie binne-in die buikholte
   ingetrek word nie en is groter as ander soogdiere s'n in verhouding tot
   die liggaamsmassa.

[wysig] Struktuur

   Die menslike penis bestaan uit drie kolomme verhardbare weefsel:
     * die twee corpora cavernosa en
     * 'n corpus spongiosum

   Die corpus spongiosum lê aan die onderkant (ook bekend as die ventrale
   kant) van die penis en die twee corpora cavernosa langs mekaar aan die
   bokant (dorsale kant).

   Die eindpunt van die corpus spongiosum is keëlvormig vergroot. Hierdie
   vergroting vorm die eikel (Engels: glans) van die penis. Die voorhuid
   is onder aan die eikel geheg. Dit is 'n los vel wat in volwassenes
   teruggetrek kan word om die eikel te ontbloot. Die riffie aan die
   onderkant van die penis, waar die voorhuid aan die eikel vasheg, word
   die frenum (of frenulum) genoem.

   Die uretra, wat die laaste gedeelte van die urienweë is, loop dwarsdeur
   die corpus spongiosum en die opening daarvan is bekend as die meatus.
   Die meatus is geleë op die bopunt van die eikel. Dit dien as 'n
   deurgang vir sowel urine as die ejakulasie van semen. Spermatosoa word
   geproduseer in die testes en gestoor in die aangehegte epididimis.
   Tydens ejakulasie word sperma opgestoot deur die vas deferens (twee
   buise wat oor en agter die blaas langs loop). Vloeistof word deur die
   seminale holtes bygevoeg en die vas deferens word dan die
   ejakulatoriese buise wat in die prostaatklier by die uretra aansluit.
   Die prostaat sowel as die bulboeretrale kliere voeg verdere
   uitskeidings by en die semen word met die penis opgestoot, by die
   meatus uit.

   Die soomriffie is die sigbare riffie tussen die laterale helftes aan
   die onderkant van die penis. Dit loop vanaf die die opening van die
   uretra dwarsoor die skrotum na die perineum (die area tussen die
   skrotum en die anus).

[wysig] Ooreenkoms met die vroulike geslagsdele

   Die eikel van die penis stem ooreen met die klitorale eikel; die
   corpora cavernosa met die klitoris; die corpus spongiosum met die
   vestibulêre bolletjies onder die labia minora; die skrotum met die
   labia minora en labia majora; en die voorhuid met die klitorale kappie.
   Die soomriffie bestaan nie by vroue nie, aangesien die twee helftes nie
   aan mekaar gekoppel is nie.

[wysig] Normale variasies

   'n Voorhuid in die normale posisie.
   'n Voorhuid in die normale posisie.
     * 'n Slap penis kan dieper in die liggaam intrek as dit kouer word en
       die oënskynlike grootte van 'n man se penis verskil dus gedurig.
     * Pêrelagtige penis-papules is knoppies van 'n ietwat ligter kleur
       wat rondom die basis van die eikel voorkom.
     * Fordyce-vlekke is klein opgehewe geel-wit knoppies van een tot twee
       millimeter wat op die penis kan voorkom.
     * Talgagtige verhewendhede is soortgelyke opgehewe knoppies, maar 'n
       bietjie groter, op die skag van die penis. Hulle ontstaan uit klein
       talgkliere.
     * Fimose is die onvermoë om die voorhuid oor die eikel van die penis
       terug te trek. Dit is 'n natuurlike verskynsel onder babas en seuns
       voor die begin van geslagsrypheid. 'n Bietjie minder as die helfte
       van seuns kan teen die ouderdom van 10 reeds hul voorhuid ten volle
       terugtrek.
     * Swelling van die voorhuid kan voorkom wanneer die penis in seksuele
       aktiwiteit, insluitende masturbasie, gebruik word. Alhoewel dit
       kommerwekkend lyk, kan dit as normaal beskou word mits die voorhuid
       in sy regte toegetrekte posisie is en nie bleek lyk nie. As dit te
       gereeld gebeur, moet die man 'n dokter spreek aangesien daar wel
       siektetoestande is waar dit 'n simptoom kan wees, soos in die geval
       van hartversaking.

[wysig] Enkele siektetoestande van die penis

     * Patologiese fimose is wanneer die voorhuid van 'n volwassene nie
       teruggetrek kan word nie en dit gepaard gaan met pyn of ongemak; of
       wanneer hierdie onvermoë tot verswakte higiëne ly. In sulke gevalle
       is mediese behandeling nodig.
     * Parafimose is die teenoorgestelde: wanneer dit onmoontlik raak om
       die voorhuid oor die eikel van die penis na sy normale posisie
       terug te skuif. Dit is meestal die gevolg van vogretensie in die
       voorhuid as dit teruggetrek bly ná 'n chirurgiese prosedure of
       seks. 'n Mens moet vir 'n rukkie druk toepas op die eikel en dan
       die voorhuid laat terugskuif. As dit nie slaag nie, dit lyk of die
       bloedvloei na die penis verminder, die eikel hard voel sonder dat
       daar 'n ereksie is of daar 'n onvermoë is om te urineer, moet dit
       beskou word as 'n noodgeval en spoedige geneeskundige hulp behoort
       verleen te word.
     * In Peyronie-siekte maak bindweefselverdikkings dat die penis tydens
       ereksie nie reguit nie, maar gekrom is.
     * 'n Penis-fraktuur gebeur wanneer die erekte penis oormatig gebuig
       word. Wanneer dit gebeur, kan 'n kraakgeluid gehoor word en sal dit
       pynlik wees. Dit is ook nodig om onmiddellike mediese behandeling
       hiervoor te kry.
     * 'n Diabeet se penis kan 'n perifere neuropatie ontwikkel, met 'n
       naalde-en-spelde-gevoel in die vel van die penis, maar sensasie kan
       ook heeltemal afwesig wees.
     * Impotensie is die onvermoë om 'n genoegsame ereksie te ontwikkel
       dat bevredigende seksuele aktiwiteit kan plaasvind.
     * Hipospadie is 'n ontwikkelingsversteuring waar die meatus nie op
       die korrekte anatomiese posisie is nie.
     * 'n Mikropenis is 'n baie klein penis, weens 'n kongenitale
       afwyking.

[wysig] Psigiatriese versteurings rondom die penis

     * Koro - 'n waan dat die penis aan't krimp is en besig is om in die
       liggaam in terug te trek. Dit is 'n kultuurspesifieke waan.
     * Liggaamsdismorfiese versteuring - 'n waan dat daar iets fisiek fout
       is met die penis, byvoorbeeld dat dit te klein is of op die
       verkeerde plek sit.
     * Penisafguns - die aanvegbare siening van Freud dat vroue mans beny
       omdat hulle 'n penis het.

[wysig] Modifisering van die manlike geslagsdele

   'n Prince Albert-nael deur die penis.
   'n Prince Albert-nael deur die penis.
     * Die mees algemene vorm van modifisering is besnydenis. Daar is 'n
       verskeidenheid kulturele, geloofs- en (in skaars gevalle)
       geneeskundige redes om 'n deel of die hele voorhuid te verwyder.
     * Minder algemeen is dat die penis deurboor of met ander tipes
       liggaamskuns versier word.
     * Voorhuidherstel of die strekking daarvan word ook soms gedoen.

[wysig] Mites

     * Masturbasie

          Dit bly steeds 'n aktiwiteit wat vrees kan inboesem: dat dit
          kanker, blindheid of waansin sal veroorsaak of dat dit 'n sonde
          is.

     * Penisgrootte

          Die meeste mans is in 'n mindere of meerdere mate sensitief oor
          die grootte van hulle penis. Daar is dus 'n mark vir
          penisvergroting omdat sommige mans so ongemaklik oor hulle
          "klein" penis voel dat hulle 'n vergrotingsmetode wil gebruik.
          Studies toon egter aan dat sulke mans 'n normale grootte penis
          het.
          Daar is ook die mite dat sekere etniese groepe groter penisse as
          ander het. Die mees algemene opvatting is dat die
          "kampioen"-groep dié van Afrika-oorsprong is.

[wysig] Nie-menslike penisse

     * Die meeste buideldiere, met die uitsondering van die twee grootste
       kangeroespesies, se penisse is gesplete.
     * Die eendmossel het die langste penis in verhouding met sy eie
       lengte: tot twintig keer langer. Die uitgestote penis kan rondsoek
       vir 'n geskikte vroulike maat.
     * Die versameling van 'n penis van elke land- en seedierspesie in
       Ysland – dis waaraan die Fallologiese Museum in Reykjavík hom
       toewy.

[wysig] Sien ook

   Ereksie
   Penisgrootte
   Ejakulasie
   Masturbasie
   Sperma
   Testikels

[wysig] Eksterne skakels

     * AfraidToAsk.com se gids oor manlike geslagsorgane
     * Alles oor die penis
     * Die penis-webtuiste
     * 'n Webtuiste oor die penis en manlike seksualiteit

   Kategorieë: Organe • Voortplantingstelsel

