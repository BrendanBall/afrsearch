Peroen


   Tekens soos hierdie is antieke simbole van Peroen. Hulle word dikwels
   op die balke van huise se dakke aangebring om dit te beskerm teen
   weerligstrale. Daar word veronderstel dat die ronde vorms weerligstrale
   simboliseer
   Tekens soos hierdie is antieke simbole van Peroen. Hulle word dikwels
   op die balke van huise se dakke aangebring om dit te beskerm teen
   weerligstrale. Daar word veronderstel dat die ronde vorms weerligstrale
   simboliseer

   Peroen is in die Slawiese mitologie die hoogste god, asook die god van
   donder en weerlig. Sy ander hoedanighede is die berge, eikebome, die
   arend, die uitspansel, perde en rytuie, wapens (die hamer, byl en pyl),
   oorlog en vuur. Hy is eers verbind met wapens wat van klip gemaak is en
   later van metaal. Sy naam word op verskeie maniere gespel en
   uitgespreek in die onderskeie Slawiese tale.

   Peroen word beskryf as ’n ruwe man met ’n koperkleurige baard. Hy ry in
   ’n strydwa wat deur ’n bokram getrek word en dra ’n byl of soms ’n
   hamer. Die byl word gegooi na bose mense en geeste en keer altyd na sy
   hand terug.

   Inhoud

        * 1 Geskiedenis
        * 2 Die mitologie
        * 3 'Christelike' Peroen
        * 4 Verwysings
        * 5 Bronne

[wysig] Geskiedenis

   Die meeste historiese rekords oor Slawiese gode noem Peroen. In die 6de
   eeu word hy al genoem in De Bello Gothico, ’n historiese bron geskryf
   deur die Bisantynse historikus Procopius. in ’n kort nota wat die
   geloof van ’n sekere Suid-Slawiese stam beskryf, word gesê hulle "erken
   dat een god, die skepper van die weerlig, die grootste god van almal
   is: Aan hom bring hulle offerandes, ’n os en ander diere". Hoewel die
   naam van die god nie genoem word nie, is die feit dat die woord peroen
   in ’n paar Slawiese tale "donder” of "weerligstraal" beteken, genoeg
   bewys dat na hom verwys is.

   Die eerste bron wat die naam Peroen spesifiek noem, is die Primêre
   Kronieke, ’n geskiedenis van die vroeë Kiëf-Roes. Daar word op sy en
   Weles se naam gesweer in vredesooreenkomste tussen Slawiese vorste en
   Bisantynse keisers. Hy word hier genoem as ’n god van oorlog en die
   adelstand wat oortreders straf met die dood in oorloë. In 980, toe
   grootprins Wladimir die Grote die troon van Kiëf-Roes bestyg het, het
   hy standbeelde van ses of sewe heidense gode voor sy paleis opgerig.
   Peroen was die belangrikste van hulle en is voorgestel met ’n silwer
   kop en goue snor. Wladimir se oom Dobrinja het ook ’n tempel vir Peroen
   opgerig in sy stad, Nowgorod. Ná die kerstening van Kiëf-Roes het dié
   plek ’n klooster geword met, heel insiggewend, die naam Peroen.

   In Suid-Slawiese pleknaamkunde word die naam algemeen aangetref ^[1].
   Baie van die name is dié van bergpieke, maar in die Middeleeue is groot
   eikebome, heilige plantasies en selfs hele dorpe en vestings na Peroen
   genoem. Onder Suid-Slawiërs is die plant Iris germanica in die
   volksmond bekend as "peroenika" (Peroen se plant) en soms as "bogisja"
   (god se plant). Daar word geglo dit groei op grond wat deur weerlig
   getref is.

[wysig] Die mitologie

   In Slawiese mitologie word die wêreld verteenwoordig deur ’n heilige
   boom, gewoonlik ’n eik, waarvan die takke en stam die lewende wêreld
   verteenwoordig, terwyl sy wortels die onderwêreld, dus die doderyk,
   verteenwoordig. Peroen was ’n heerser van die lewende wêreld, die lug
   en die aarde, en is dikwels gesimboliseer deur ’n arend wat op die
   hoogste tak van die boom sit, van waar hy oor die hele wêreld waghou.
   Onder tussen die wortels van die boom was die blyplek van sy vyand, wat
   gesimboliseer is deur die slang of draak: Dit was Weles, die watergod
   van die onderwêreld wat Peroen voortdurend uitgelok het deur sy beeste,
   kinders of vrou te steel. Peroen het Weles oor die hele wêreld
   agtervolg en hom met sy weerligstrale uit die lug aangeval. Weles het
   van hom gevlug deur homself in verskeie diere te verander, of hy het
   agter huise, bome of mense weggekruip. Waar ook al weerlig geslaan het,
   is geglo, het Weles van Peroen weggekruip. Op die ou end het Peroen vir
   Weles doodgemaak of hom teruggejaag na sy water-onderwêreld. Hy het dus
   die orde herstel en na sy boomtak teruggekeer, van waar hy aangekondig
   het: "Ну, там твое место, там сабе будь!" ("Dit is jou plek daardie;
   bly daar!"). Vir die Slawiërs is die mitologiese simboliek van ’n
   hemelse god wat met sy onderwêreldse vyand veg met behulp van
   donderweer en storms baie betekenisvol, en dit is ná die volke se
   kerstening oorgedra van Peroen en Weles na God en die duiwel.

   Hoewel Peroen se rol tussen die Slawiese volke verskil, is hy
   waarskynlik deur die meeste of almal beskou as die belangrikste god,
   veral aan die einde van die Slawiese heidendom. Die vroegste hoofgod
   was waarskynlik Rod; dit is onduidelik waarom sy rol deur Peroen
   oorgeneem is ^[2]. Nog ’n kandidaat vir die posisie van belangrikste
   god, ten minste onder sekere Slawiese volke, was Swarog (Peroen se pa).

[wysig] 'Christelike' Peroen

   Met die aanvaarding van die Christendom was dit vir baie kerke moeilik
   om die aanbidding van die ou godhede van die Slawiërs te beëindig. Die
   Oosters-Ortodokse Kerk het eindelik daarin geslaag om baie van Peroen
   se karaktertrekke oor te dra aan ’n nuwe Christelike heilige, Elia, wat
   volgens die Bybel in ’n brandende strydwa na die hemel weggevoer is. In
   die weste het die Rooms-Katolieke kerk die aartsengel Migael gekies,
   wat as aanvoerder van hemelse leërs en oorwinnaar van die duiwel ook ’n
   goeie plaasvervanger was. Van Peroen se karaktertrekke is selfs oorgdra
   aan God self.

[wysig] Verwysings

    1. ^ ezboard
    2. ^ http://www.din.jino-net.ru/mif.html

[wysig] Bronne

     * Graves, Robert: New Larousse Encyclopedia Of Mythology (Hardcover),
       Crescent (December 16, 1987)

     * Ryan, W. F.:The Bathhouse at Midnight: An Historical Survey of
       Magic and Divination in Russia (Magic in History Series)
       (Paperback), Pennsylvania State University Press (September 1999)

     * Znayenko, Myroslava T.: The gods of the ancient Slavs: Tatishchev
       and the beginnings of Slavic mythology (Paperback), Slavica (1980)

     * Yoffe, Mark; Krafczik, Joseph: Perun: The God of Thunder (Studies
       in the Humanities (New York, N.Y.), V. 43.) (Hardcover), Peter Lang
       Publishing (April 2003)

     * Slawiese mitologie

     * Roman Zaroff se artikel

   Slawiese mitologie en folklore

   Hoofgode Dazjbog • Jarilo • Marzjana • Peroen • Šiwa • Swjatowid •
   Swarog • Triglaf • Weles • Zarja • Die Zori
   Ander gode Belobog • Berstoek • Tsjernobog • Dziewona • Chors • Lada •
   Mat Zemlja • Mokosj • Oźwiena • Perperuna • Porenoet • Porewit •
   Porvata • Radogost • Rod • Roejewit • Stribog • Złota Baba
   Legendariese helde Aljosja Popowitsj • Basj-Tsjelik • Dobrinja
   Nikititsj • Ilja Moeromets • Iwan Tsarewitsj • Ljech, Tsjech en Roes •
   Libuše
   Magiese figure en plante Alkonost • Zjar-ptitsa (Vuurvoël) • Varingblom
   • Gamajoen • Raskownik • Simargl • Sirin • Zmei (Slawiese draak)
   Geeste en demone Ala • Baba Jaga • Bagiennik • Bannik • Bjes • Boginki
   • Boekawats • Domowoi • Drekawatz • Karzełek • Kikimora • Kosjtsjei •
   Poloednitsa • Lesji • Licho • Polewoi • Roesalka • Stoechatsj • Sudice
   • Wili (Slawiese feetjies) • Wodjanoi • Zdoechatsj
   Kategorieë: Slawiese mitologie • Gode

