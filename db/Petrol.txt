Petrol


   Petrol is 'n vloeibare brandstof wat van ru-olie of steenkool gemaak
   word. Dit word veral as brandstof in binnebrandenjins gebruik. Dit
   bestaan hoofsaaklik uit koolwaterstowwe, het 'n lae viskositeit en 'n
   redelike lae kookpunt.

   Petrol en diesel is die algemeenste brandstowwe wat vir vervoer gebruik
   word, en speel dus 'n belangrike rol in die ekonomie.

   Inhoud

        * 1 Chemiese eienskappe
        * 2 Oktaangetal
        * 3 Loodvrye petrol
        * 4 Gifstowwe in loodvrye petrol
             + 4.1 Feite (Bronne)
        * 5 Bronne
        * 6 Eksterne skakels

[wysig] Chemiese eienskappe

   Petrol word tradisioneel in raffinaderye vervaardig. Die stof wat bloot
   uit ru-olie gedistilleer word, voldoen nie meer aan die vereistes van
   moderne enjins nie, maar word wel gebruik in die vervaardigingsproses.

   Sasol gebruik die Fischer-Tropsch-proses vir die vervaardiging van
   petrol (en ander brandstowwe) uit steenkool.

   Meeste petrol bestaan uit koolwaterstowwe met tussen vyf en twaalf
   koolstofatome per molekule - hoofsaaklik parafiene, naftene, aromate en
   oliefiene. Die spesifieke verhoudings sal afhang van die raffinadery,
   die spesifieke ru-olie wat gebruik is, en die kwaliteit petrol - veral
   die oktaan.

   Petrol kan ook ander organiese elemente bevat, byvoorbeeld eters wat
   bygevoeg word, asook onsuiwerhede, veral swaelverbindings. Sekere
   onsuiwerhede moet verwyder word omdat hulle andersins korosie in die
   enjin sou veroorsaak.

[wysig] Oktaangetal

   Die belangrikste eienskap van petrol is die oktaangradering. Bymiddels
   word by petrol gevoeg om te voorkom dat die enjin klop - die verskynsel
   waar van die brandstof te vroeg ontplof en 'n klopgeluid (vibrasie) in
   die enjin veroorsaak. Soos wat die druk in enjins se silinders verhoog,
   vergroot die probleem met enjinklop. Die oktaangetal van 'n brandstof
   dui aan hoe klopbestand dit is. Dit word gemeet relatief tot 'n mengsel
   van 2,2,4-trimetielpentaan ('n isomeer van oktaan) en n-heptaan. 'n
   87-oktaan-petrol het dus dieselfde klopbestandheid as 'n mengsel met
   87% iso-oktaan en 13% n-heptaan. Die oktaangraderingstelsel is
   ontwikkel deur die chemikus Russel Marker.

   Die oktaangradering van petrol is dus nie 'n aanduiding van die
   hoeveelheid oktaan wat in die petrol teenwoordig is nie.

   Algemeen beskikbare petrol het oktaangraderings in die omgewing van 87
   tot 95. Dit is egter moontlik vir 'n brandstof om 'n oktaan van meer as
   100 te hê, aangesien iso-oktaan nie die mees klopbestande stof is nie.
   Renvloeistowwe, etanol, vliegtuigbrandstof, en gas (LPG) het
   oktaangraderings van 110 en hoër. Petrol se oktaan kan verhoog word
   deur bystowwe, soos tetraetiellood (in "lood"-bevattende petrol).

   In Suid-Afrika verskil die oktaangradering van petrol by die kus en
   hoërliggende dele. Petrol by die kus en laerliggende gebiede het 'n
   effens hoër oktaan om vir die hoër lugdruk geskik te wees.

[wysig] Loodvrye petrol

   Petrol is sedert die 1920's aangevul met 'n verbinding van lood om dit
   meer klopbestand te maak. Dit het egter aan die lig gekom dat hierdie
   praktyk baie skadelik is vir die omgewing en dat loodvlakke in mense se
   bloed hierdeur beïnvloed is. Sedert die 1970's begin die VSA om die
   gebruik van lood uit te faseer. In die 1990's staak die VSA en meeste
   lande in Europa geheel en al en word slegs loodvrye petrol verkoop. In
   Suid-Afrika staak die algemene gebruik van loodbevattende petrol aan
   die einde van 2005, alhoewel loodvrye petrol reeds vroeër beskikbaar
   was.

   Omdat lood bietjie teen erosie in die enjin beskerm, kan sekere ouer
   motors nie loodvrye petrol gebruik nie. Sulke motors moet aangepas
   word. Motors met katalitiese omsetters kan slegs van loodvrye petrol
   gebruikmaak aangesien lood hierdie omsetters beskadig.

[wysig] Gifstowwe in loodvrye petrol

   Daar word beweer dat loodvrye petrol (LVP) is baie skadeliker is as wat
   oorspronklik geglo is.^[verwysing benodig]

   MTBE is maar slegs een van die gevaarlike kankervormende stowwe wat in
   die bloedstroom opgeneem kan word indien dit ingeasem word, maar ook
   indien dit op die vel beland. Indien dit met die ander chemiese stowwe
   (wat die oktaanwaarde sal laat verhoog) en ander wat die gly- en
   smeer-vermoë bevorder verbrand word en deur 'n katalitiese eenheid
   gaan, sal dit omgewing meer besoedel as gewone petrol se lood, omdat
   dit dan giftige senuweegasse kan vorm.^[verwysing benodig]

[wysig] Feite (Bronne)

     * Is loodvrye petrol meer gevaarlik as gelode petrol (engels: Is the
       unleaded gasoline more dangerous for man than the leaded gasoline)
     * Die leuens van loodvrye petrol (engels: The Lies of Unleaded
       Petrol)
     * Benseen in loodvrye petrol is gif (engels: Benzine In Unleaded Gas
       Is A Killer)
     * 'Katalisators' lyk nie as of hulle werk soos hulle behoort nie
       ('www.omgewing.co.za') (engels: Catalytic Converters appear not to
       be working like a catalist (www.environment.co.za) )

[wysig] Bronne

     * Reaching new frontiers in liquid fuels technology, Sasol
     * Unleaded petrol, BP
     * Vanaf die Engelse Wikipedia:
          + Gasoline
          + Tetra-ethyl lead
          + Octane rating
          + Engine knocking

[wysig] Eksterne skakels

     * Is loodvrye petrol meer gevaarlik as gelode petrol (engels: Is the
       unleaded gasoline more dangerous for man than the leaded gasoline)
     * Die leuens van loodvrye petrol (engels: The Lies of Unleaded
       Petrol)
     * Benseen in loodvrye petrol is gif (engels: Benzine In Unleaded Gas
       Is A Killer)
     * 'Katalisators' lyk nie as of hulle werk soos hulle behoort nie
       ('www.omgewing.co.za') (engels: Catalytic Converters appear not to
       be working like a catalist (www.environment.co.za) )

   Commons
   Multimedia oor hierdie onderwerp is te vinde op Wikimedia Commons onder
   die titel:
   Gasoline
   Kategorieë: Artikels met stellings wat verwysings ontbreek •
   Brandstowwe

