Petrus Steyn


   Petrus Steyn is ‘n Oos-Vrystaatse dorpie tussen Lindley, Frankfort,
   Heilbron en Reitz. Die dorp is in 1914 uitgelê en vernoem na die
   eienaar van die plaas waarop dit gestig is.

   Die geskiedenis van Petrus Steyn

   Die plaas Sterkfontein is in 1912 van die weduwee van Mnr. Petrus Steyn
   gekoop, waarop die dorp op 11 Oktober 1912 aangelê is. Die dorp sou
   aanvanklik Concordia heet, maar ‘n verkoopsvoorwaarde van die weduwee
   Steyn was dat die dorp Petrus Steyn moes heet. Daarvoor het sy ‘n
   afslag op die oorspronklike koopsom aangebied. Vir baie jare was die NG
   Gemeente se naam Concordia, wat beteken Eendrag. Die eerste vergadering
   van die dorpsbestuur was gehou op 04 Desember 1912. Ten weste van die
   dorp is Elandskop geleë. Hierdie kop was gedurende die Anglo-Boere
   oorlog ‘n uitstekende observasiepos vir Boer en Brit. Vir die
   Boeremagte was dit ‘n besondere belangrike heliograafstasie, veral
   omdat die hoofkwartier van Generaal de Wet en ook die Regering te velde
   vir ‘n geruime tyd naby die teenwoordige dorp was. Die Steyn
   familiekerkhof is as ‘n afsonderlike erf uitgemeet. Die oorspronklike
   eienaar van die plaas Sterkfontein, Petrus Steyn is hier begrawe. ‘n
   Algemeen aanvaarde feit is, dat die Renosterrivier sy oorsprong in erf
   502 het. Op die Dirkie Uysplein is ‘n monument opgerig van klippe wat
   gedurende die simboliese ossewatrek daar deur besoekers gestapel is.
   Afdrukke van die ossewaspore is op ‘n betonblad bewaar, asook die
   Poskoets se spore sowel as die Rapportryers. Die spoorwegstasie wat
   1680 meter bo seespieël is, was volgens navoring die hoogste stasie met
   personeel, geleë by ‘n dorp in die Vrystaat, Verdere navoring het
   getoon dat Petrus Steyn as dorp die hoogste bo seespieël in die
   Vrystaat is, naamlik 1702 meter bo seespieël. Die hoogste sylyn bo
   seespieël in die Vrystaat is Hoogte (1710 meter bo seespieël) en is
   geleë 22 kilometer vanaf Petrus Steyn op die teerpad na Heilbron. Op
   die plase Benadiesbanke, Bloukrans en Rockview is daar besondere mooi
   rotsformasies. Op die plaas Rockview is ‘n sambreelvormige rots voor
   die agterdeur van die plaashuis, feitlik deel van die huis. Die rots is
   ongeveer 3 meter hoog, onder ongeveer 4 meter in omtrek en bo ongeveer
   8 meter in omtrek. Die bokant van die rots is hol. Agtien kilometer
   vanaf Petrus Steyn op die Frankfort pad staan ‘n besondere NG
   Sendingkerkie, bekend as die Kruispad kerkie. Die kerkie was
   oorspronklik ‘n ou huis wat voor die tweede Vryheidsoorlog gebou was.
   Later was die gebou gebruik deur ‘n grofsmid. Nadat die grofsmid
   verskuif het, het die gebou verval en is later gebruik as beeskraal.
   Die gebou is gedurende 1963 in ‘n Sendingkerk omskep. Die denkwyses van
   die Swarte wat in beelde sien is in gedagte gehou, met die herbouing.
   Die swart dak simboliseer die sonde en die koringgeel geute die rypheid
   van die mensdom vir die oordeel van God. Tree mens die kerkie binne
   deur ‘n ruwe houtdeur is twee helderrooi mure opvallend waardeur die
   bloed van Christus aangedui word. Die twee ander mure is groen en dui
   geestelike groei. Die spierwit plafon vertel ons van heiligmaking. Die
   mure is binne en buite verder afgewerk met die tipiese muurversierings
   van die Swarte. Die preekstoel is van ysterklip uit die onmiddelike
   omgewing. Die kateter is die hoeksteen van die ou NG Moederkerk wat die
   oorsprong van Moeder na Dogter simboliseer. Die doopfont is ‘n
   opstapeling van versteende boomstompe waarop ‘n maalklip geplaas is en
   waarin die doopwater gegooi word. Die teenwoordigheid van ruwe gesplete
   pale herinner aan die kruis. Die kollekte borde is kromsteel kalbasse
   oorgetrek met tradisionele kralewerk.
   Kategorieë: Vrystaat • Dorpe in Suid-Afrika

