Phalaborwa


   Phalaborwa
   Phalaborwa

   Phalaborwa is 'n dorp in die Limpopoprovinsie van Suid-Afrika. Dit lê
   digby die Krugerwildtuin (die Phalaborwahek van die wildtuin is slegs 2
   km buite die dorp) aan die oostekant van die provinsie, ongeveer 150 km
   oos van Polokwane, die hoofstad van die provinsie. Dit is in 1957
   gestig, wat dit een van die jongste dorpe in Suid-Afrika maak.

   Die dorp is naby 'n groot vulkaniese pyp wat ongeveer 2 000 miljoen
   jaar gelede tydens 'n vulkaniese uitbarsting gevorm is. Die Mmakao-stam
   het hierdie pyp ontdek en dit ook vroeër ontgin. Hulle het later
   suidwaarts weggetrek, maar het toe weer teruggekeer en so het die plek
   die naam Phalaborwa gekry, want dit beteken "beter as suid". Die
   Mmakao-stam staan van toe af ook bekend as die Ba-Phalaborwa.

   Die dorp is bekend vir sy warm winters, slegs 5°C laer as die
   gemiddelde somertemperatuur van 31°C.

   Die myne van Phalaborwa ontgin minerale soos fosfaat, koper,
   vermikuliet en yster uit die erts wat in die vulkaniese pyp voorkom.
   Die oppervlakte van hierdie pyp beslaan 20 km². Daar is 'n reusagtige
   oopgroefmyn met 'n oppervlakte van 1.5 km by 2.5 km wat so diep is dat
   die hoogste kantoorgebou van Johannesburg nie bo sou uitsteek as dit
   onder in die oopgroefmyn gestaan het nie. Die eerste kommersiële myn is
   in 1904 in bedryf gestel. In 1951 is Foskor (die
   Fosfaat-Ontwikkelingskorporasie) gestig om fosfaat daar te ontgin vir
   die vervaardiging van kunsmis.
   Kategorieë: Limpopo • Dorpe in Suid-Afrika

