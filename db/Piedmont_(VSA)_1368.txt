Piedmont (VSA)


   Die Piedmont-platogebied
   Die Piedmont-platogebied

   Piedmont is 'n platogebied in die oostelike Verenigde State, wat tussen
   die Atlantiese Kusvlakte en die oostelike bergreekse van die Appalagge
   lê. Die wydte van die plato wissel van 'n nou strepie noord van die
   Delawarerivier tot by 475 kilometer (300 myl) in die deelstaat
   Noord-Carolina. In hierdie deelstaat word die Piedmontstreek in drie
   groot metropolitaanse gebiede verdeel: Die Piedmont-Triade, Metrolina
   en die Navorsings-Driehoek (Research Triangle), wat almal deel uitmaak
   van die sogenaamde Piedmont-Halfmaan (Piedmont Crescent).

   Die oppervlakreliëf van Piedmont word deur heuwelagtige berge
   gekenmerk, met hoogtes tussen 50 meter (80 voet) en 300 meter (1000
   voet) bo seevlak. Sy geologiese struktuur is baie ingewikkeld,
   aangesien hier talle rotsformasies uit verskillende tydperke en
   materiale vermeng het. Die Piedmontstreek is in wese die kern van 'n ou
   bergreeks langs die kus, wat tot by sy huidige lae reliëf verweer het.
   In die suidooste word Piedmont deur rooi klei gekenmerk, wat met yster
   deurspek is. Hierdie kleigrond is uit die rotsige ondergrond verweer en
   deur baie dekades se ongeskikte landboumetodes blootgelê. Die
   sogenaamde Cecil-grondtipe oorheers is kenmerkend vir die gebied.

   Piedmont maak in geologiese opsig deel uit van die Appalagge-reeks en
   bestaan uit harde paleosoïese en mesosoïese gesteentes, waarin riviere
   nouliks ingesny het. As gevolg is daar talle watervalle en
   stroomversnellings, wat die ou waterweë van die vroeë setlaars
   onderbreek en die stigting van nedersettings by hierdie eindpunte
   bevorder het.

   Die naam Piedmont is afgelei van die Italiaanse Piëmontstreek
   (Italiaans: Piemonte), wat letterlik "aan die voet van die berge"
   beteken en na sy geografiese ligging verwys - 'n vlakte, wat deur die
   Alpe omring word.

[wysig] Kultuurgeskiedenis: Musiek

   Die Piedmontstreek is nou verbonde aan die blues-musiekstyl, wat hier
   in die vroeë 19de eeu ontstaan het. Die meeste bluesmusikante uit
   Piedmont het uit Virginia, die twee Carolinas en Georgia gekom.
   Gedurende die Groot Migrasie het baie Swart Amerikaners hulle in
   Piedmont gevestig. Weens die Appalagge, wat as 'n soort geografiese
   versperring ervaar is, het baie Swartes nie verder na die landelike
   gebiede oorkant die berge getrek nie en in stede gebly, waar hulle met
   'n breër spektrum van musiekstyle kennis gemaak het as byvoorbeeld in
   die Mississsippidelta. Die Piedmont-blues is dus deur Blanke
   musiekstyle soos ragtime, country en popmusiek beïnvloed, wat die
   bluesstyle van ander gebiede nouliks geraak het.

[wysig] Verdere leesstof

     * Michael A. Godfrey (1997). Field Guide to the Piedmont. Chapel
       Hill: University of North Carolina Press. 524 bladsye. ISBN
       0-8078-4671-6.

[wysig] Eksterne skakels

     * Hilton Pond-Sentrum vir die Natuurgeskiedenis van Piedmont

   Kategorieë: Noord-Carolina • Geografie van die Verenigde State

