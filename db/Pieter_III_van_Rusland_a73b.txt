Pieter III van Rusland


                                                                Pieter III
                                               Keiser van die hele Rusland

   Keiser Pieter III
   Keiser Pieter III

                     Gebore                              21 Februarie 1728
                    Oorlede                                  17 Julie 1762
                 Vorstehuis                                        Romanof
                     Regeer                                           1762
               Ander titels                             Tsaar
                                               Hertog van Holstein-Gottorp
                                                        Koning van Finland
                 Volle naam                              Karl Peter Ulrich
                 Voorganger                                      Elisabeth
                   Opvolger                                   Katharina II
                   Eggenote                                   Katharina II
                    Kinders                                         Paul??
                                                           Anna Petrowna??
                      Vader Charles Frederick, hertog van Holstein-Gottorp
                     Moeder                      Anna Petrowna van Rusland
                                                          {{{Voetnotas}}}

   Pieter III Fjodorowitsj (Russies: Пётр III Фëдорович; Pjotr III
   Fjodorowitsj) (21 Februarie 1728 – 17 Julie 1762) was vir ses maande in
   1762 keiser van Rusland. Volgens die meeste historici was hy onvolwasse
   en uiters pro-Pruisies, wat hom ’n baie ongewilde leier gemaak het. Sy
   bewind is omvergewerp in ’n staatsgreep deur sy vrou, Katharina die
   Grote

   Inhoud

        * 1 Vroeë lewe en karakter
        * 2 Bewind
        * 3 Eksterne skakels
        * 4 Verwysings

[wysig] Vroeë lewe en karakter

   Pieter is in Kiel gebore. Sy ouers was Karl Friedrich, hertog van
   Holstein-Gottorp, en Anna Petrowna, dogter van Pieter die Grote en sy
   vrou Katharina I. Sy ma is dood toe hy drie maande oud was en sy pa toe
   hy elf jaar was. Toe sy ongetroude tante, Elisabeth, keiserin word, het
   sy Pieter gekies as opvolger. Sy het hom na Sint Petersburg genooi waar
   hy die Ortodokse geloof aangeneem het, en hom op 7 November 1742 as
   haar opvolger aangewys.

   Vroeër in 1742 is die veertienjarige Pieter uitgeroep tot koning van
   Finland tydens die Russies-Sweedse Oorlog (1741–1743) toe Russiese
   troepe Finland beleër het. Dit is gedoen na aanleiding van grondgebiede
   van sy kinderlose grootoom Charles XII van Swede. Omtrent in dieselfde
   tyd, in Oktober 1742, is hy deur die Sweedse parlement gekies as
   opvolger van die Sweedse troon. Die Sweedse parlement was egter onbewus
   van die feit dat hy reeds as die Russiese troonopvolger gekies is en
   toe hul afvaardiging in Sint Petersburg aankom, was dit te laat.

   Daarna het Elisabeth vir prinses Sophie van Anhalt-Zerbst as ’n bruid
   vir Pieter gekies. Toe Sophie die Ortodokse geloof aanneem, het sy die
   naam Katharina gekry in herinnering aan Elisabeth se ma. Hulle het op
   21 Augustus 1745 getrou.

   Die huwelik was nie gelukkig nie, deels omdat Pieter glo impotent en
   onvolwasse was. Katharina het haar omring met ’n groep invloedryke
   mense en belangrike leëroffisiere. In 1754 skenk sy die lewe aan ’n
   seun, Paul. Dit is onseker of Pieter die kind se biologiese pa was.
   Katharina het self later beweer dat Paul se regte pa haar destydse
   minnaar, Sergei Saltikof, was en dat Pieter nooit hul huwelik in die
   bed voltrek het nie. Albei het verskeie minnaars gehad.

   Die klassieke siening van Pieter se karakter word weerspieël deur die
   volgende beskrywing in die Encyclopaedia Britannica van 1911, wat drup
   van outydse anti-Duitse sentiment:


   Pieter III van Rusland

    Die natuur het hom gemeen gemaak, die pokke het hom afskuwelik gemaak
     en sy lae gewoontes het hom afstootlik gemaak. En Pieter het al die
    sentimente van die ergste soort klein Duitse prins van die tyd gehad.
        Hy was oortuig daarvan dat sy titel hom die reg gee om enige
      ordentlikheid en ander se gevoelens te verontagsaam. Hy het wrede
    poetse gebak . . . Hy het die Russe gehaat en homself met Holsteiners
                                   omring.


   Pieter III van Rusland

[wysig] Bewind

   Pieter III, deur Aleksei Antropof (1762)
   Pieter III, deur Aleksei Antropof (1762)

   Ná die dood van keiserin Elisabeth op 25 Desember 1761 (Juliaanse
   kalender) het Pieter tsaar geword.

   Hoewel Rusland in ’n oorlog gewikkel was met Pruise, het Pieter
   Frederik die Grote bewonder en ’n ongunstige vredesooreenkoms met hom
   gesluit. Dit, asook Pieter se beleidsrigtings en eksentrieke
   persoonlikheid, het hom ongewild gemaak. Toe hy boonop inmeng in ’n
   dispuut tussen Holstein en Denemarke oor die provinsie Schleswig en
   betrokke raak by die meegaande oorlog, het hy ’n groot deel van sy
   steun onder die Russiese adel verloor.

   Terwyl Pieter en sy gevolg in die paleiskompleks Oranienbaum was, is hy
   deur Katharina en haar ondersteuners gedwing om te abdikeer ten gunste
   van sy vrou. Ses maande later is Pieter vermoor deur Aleksei Orlof, die
   jonger broer van Katharina se minnaar Grigori. Dit het aanleiding gegee
   tot gerugte dat Katharina hom laat vermoor het, maar moderne historici
   glo dat sy geen aandeel in die moord gehad het nie.

[wysig] Eksterne skakels

     * Die voorvaders en afstammelinge van Pieter III Fjodorowitsj, keiser
       van Rusland (in Russies)
     * Biografie van Pieter III (in Russies)

[wysig] Verwysings

          Hierdie artikel is merendeels vertaal vanaf die Engelse
          Wikipedia-artikel [1]

   Tsare en keisers van Rusland

   Tsare Iwan IV (Iwan die Verskriklike) • Fjodor I • Boris Godoenof •
   Fjodor II • Vals Dmitri I • Vals Dmitri II • Wasili IV • Michail •
   Aleksei • Fjodor III • Iwan V saam met Pieter I
   Keisers Pieter I (Pieter die Grote) • Katharina I • Pieter II • Anna •
   Iwan VI • Elisabeth • Pieter III • Katharina II (Katharina die Grote) •
   Paul • Aleksander I • Nikolaas I • Aleksander II • Aleksander III •
   Nikolaas II
   Kategorieë: Russiese tsare • Huis van Romanof

