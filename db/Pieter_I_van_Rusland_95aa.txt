Pieter I van Rusland


                                                                  Pieter I
                                               Keiser van die hele Rusland

   Skildery van Pieter die Grote, omstreeks 1700
   Skildery van Pieter die Grote, omstreeks 1700

                              Gebore                          9 Junie 1672
                             Oorlede                      8 Februarie 1725
                          Vorstehuis                               Romanof
                              Regeer                             1682-1725
                        Ander titels                                 Tsaar
                          Volle naam                Pieter I Aleksejewitsj
                              Bynaam                      Pieter die Grote
                          Voorganger                            Fjodor III
                            Opvolger                           Katharina I
                           Eggenotes                  Jewdokija Lopoechina
                                     Marta Skawronskaja, later Katharina I
                             Kinders       O.a. tsarewitsj Aleksei
                                                                Aleksander
                                                                      Anna
                                                                 Elisabeth
                                                                   Natalia
                                                                    Pieter
                                                                     Pawel
                               Vader                               Aleksei
                              Moeder                    Natalja Narisjkina
                                                          {{{Voetnotas}}}

   Pieter I Aleksejewitsj (Russies: Пётр I Алексеевич) (Moskou, 9 Junie
   1672 - Sint Petersburg, 8 Februarie 1725; ou styl: 30 Mei 1672 - 28
   Januarie 1725), ook genoem Pieter die Grote (Пётр Великий; Pjotr
   Weliki), was van 1682 tot 1721 tsaar en tot 1725 keiser van Rusland.
   Tot in 1696 het hy saam met sy halfbroer Iwan V regeer. Pieter was die
   eerste Russiese tsaar wat buite die grense van sy land gereis het.

   Inhoud

        * 1 Jeug
        * 2 Modernisering en verwestering
        * 3 Oorloë
        * 4 Siberië
        * 5 Familie en opvolging
        * 6 Eksterne skakel
        * 7 Verwysings

[wysig] Jeug

   Pieter was die seun van tsaar Aleksei en sy tweede vrou, Natalja
   Narisjkina. Aleksei het ook twee seuns by sy eerste vrou, Maria
   Miroslafskaja gehad: Fjodor en Iwan. Ná Aleksei se dood word Fjodor
   tsaar. Hy sterf in 1682 sonder kinders en die tienjarige Pieter word
   tot tsaar gekroon. ’n Magstryd ontstaan tussen die Narisjkina- en die
   Miroslafski-familie, want die Miroslafski's voel Pieter se ouer
   halfbroer, Iwan, moet tsaar word al is hy liggaamlik en geestelik
   gestrem. Ná ’n bloedige konflik waarin baie van Pieter se familielede
   vermoor word, word ooreengekom dat Pieter en Iwan mede-tsaars sal wees
   met Pieter se halfsuster Sofia as regentes. In 1689 stuur Pieter Sofia
   na ’n klooster nadat sy probeer het om sy bewind omver te werp. In 1696
   sterf die sieklike Iwan. Van toe af is Pieter die alleenheerser.

[wysig] Modernisering en verwestering

   Pieter die Grote in Nederland(18de eeu, skilder onbekend)

                        Pieter die Grote in Nederland
                        (18de eeu, skilder onbekend)

   Pieter is bekend vir sy grootskaalse modernisering van Rusland. Onder
   invloed van sy Westerse raadgewers reorganiseer hy die Russiese leër
   volgens Westerse riglyne en droom hy daarvan om Rusland ’n sterk
   maritieme mag te maak. Hy skep ook ’n nuwe aristokrasie onder
   staatsdiens-amptenare: promosies hang nou af van prestasie en nie meer
   adellike afkoms nie. Hy hervorm ook die kerk, handel en nywerheid,
   onderwys en gesondheid.

   Pieter onderneem twee reise na Wes-Europa: van Augustus 1697 tot Mei
   1698 en van Desember 1716 tot Augustus 1717, veral om steun te werf vir
   sy oorlog teen Swede. Op die eerste reis besoek hy onder meer
   Nederland, die Verenigde Koninkryk, Pruise en Oostenryk. Die reis
   bestaan bekend as die "Groot Ambassade". In Holland bestudeer hy die
   land se florerende skeepsbou en werk in Amsterdam op die skeepswerf om
   kennis op te doen.

   Pieter word sterk beïnvloed deur sy reise in die Weste. Hy leer
   horlosies en doodkiste maak, skepe bou, teken, sektering, papier maak
   en sy spin. Hy voer Westerse klere en kultuur in Rusland in, asook ’n
   belasting vir mense wat volgens die Ortodokse tradisie baarde dra. Hy
   stel sy mense bekend aan landskaarte, gereedskap en wapens. Die eerste
   hospitaal word in Moskou ingerig.

   Pieter is gefassineer deur sonwysers: een van sy hervormings is die
   wysiging van die jaartelling en tydmeting in 1700 volgens die Juliaanse
   kalender. (In Wes-Europa is die Juliaanse kalender al in 1582 afgeskaf
   en vervang met die Gregoriaanse kalender). Die tsaar laat ook talle
   boeke uit Nederlands, Frans, Duits en Engels in Russies vertaal. Omdat
   baie skeepsterme onbekend was in Rusland, word Nederlandse terme in
   Russies opgeneem.

   Peter bevorder ook die kultuur en wetenskap. Hy begin in 1714 met die
   bou van ’n somer-residensie in Peterhof aan die oewer van die
   Newa-rivier wat later bekend sou word as die Russiese Versailles.

   Pieter bevorder ook die Russiese ekonomie deur infrastrukturele
   projekte soos kanale en paaie. Ná sy oorwinning in die oorlog teen
   Swede skuif hy die hoofstad van Moskou na Sint Petersburg, wat op
   Wes-Europese stede geskoei en deur Italiaanse argitekte ontwerp is. Met
   die drooglegging van die moerasagtige gebied en die bou van die stad
   het die weer, geografie en haglike omstandighede hul tol geëis.
   Duisende dwangarbeiders is jaarliks na die gebied vervoer, dikwels
   onder bewaking en selfs vasgeketting om ontsnapping te voorkom. Baie
   het agter ontsnap en talle ander is aan siektes en weens blootstelling
   aan die elemente dood. Die dodetal tydens die boutydperk van 18 jaar
   word op tot 100 000 geskat.

[wysig] Oorloë

   Die Bronsruiter, ’n standbeeld ter ere van Pieter die Grote
   Die Bronsruiter, ’n standbeeld ter ere van Pieter die Grote

   Pieter het talle oorloë gevoer, wat ’n groot finansiële las was. Hy het
   egter ’n oplossing gehad: nuwe en hoër belastings, die verkoop van
   kerkbesittings en handelsmonopolieë aan die hoogste bieders. In die
   Groot Noordelike Oorlog teen Swede, Denemarke en Pole (1700-1721) ly hy
   ’n groot nederlaag in die Slag van Narva, maar hy haal ’n oorwinning
   oor sy belangrikste vyand, Karel XII van Swede in die Slag van Poltawa
   (1709). Daardeur kry Pieter in die noorde toegang tot die Oossee en
   begin met die bou van Sint Petersburg. In die suide het hy oorloë
   gevoer teen Persië en die Ottomaanse Ryk. Ahmet III begin die
   Russies-Turkse Oorlog (1710-1711) en wen die Slag aan die Proet. In
   1714 wen die Russiese vloot die Slag van Hanko en in 1720 die Slag van
   die Ålandseilande. Met die Verdrag van Nystad (1721) kon hy Lyfland,
   Wiborg en dele van Finland by die Russiese Ryk voeg. Rusland was toe
   die belangrikste moondheid in Noord- en Oos-Europa. Pieter laat homself
   tot keiser kroon en kry die bynaam "die Grote", (ook vanweë sy lengte
   van meer as twee meter). Hy maak dit ook wet dat keisers hul eie
   opvolgers mag aanwys.

[wysig] Siberië

   Pieter stuur talle ekspedisies uit om Siberië te verken. Daniel
   Gottlieb Messerschmidt versamel tussen 1718 en 1727 inligting oor die
   geografie, bevolking en natuur van Wes- en Sentraal-Siberië. In die
   verre ooste word die Kamtsjatka-skiereiland verken deur Iwan Jewrejnof
   en Fjodor Loezjin, en die verre noordooste deur Vitus Bering.

[wysig] Familie en opvolging

   Pieter die Grote ondervra sy seun Aleksei (skildery deur Nikolai Ge)
   Pieter die Grote ondervra sy seun Aleksei (skildery deur Nikolai Ge)

   Pieter die Grote het veertien kinders by twee vroue gehad: drie by
   Jewdokija Lopoechina, waaronder tsarewitsj Aleksei, wat hy in 1718 laat
   martel omdat hy hom verdink van ’n sameswering. Pieter laat hom tot
   dood veroordeel, maar Aleksei sterf reeds voor die teregstelling aan sy
   wonde. Pieter het ook elf kinders gehad by sy tweede vrou, keiserin
   Katharina I (gebore Marfa Samoeilowna Skawronskaja), waaronder keiserin
   Elisabeth.

   In November 1724 help Pieter met die redding van sowat twintig matrose
   uit die water van die koue Newa-rivier. Hy sterf drie maande later
   voordat hy ’n troonopvolger kan aanwys. Die hoogste staatsamptenare
   moet toe kies tussen die seun van die vermoorde Aleksei, die latere
   Pieter II of Pieter die Grote se vrou, die ongeletterde Katharina wat
   sedert 1724 mede-tsarina is. Op die ou end word laasgenoemde tsarina,
   maar die werklike mag lê by Aleksander Mensjikof en ander lede van die
   Private Opperraad.

[wysig] Eksterne skakel

     * Artikel oor Pieter die Grote

[wysig] Verwysings

          Hierdie artikel is merendeels vertaal vanaf die Nederlandse
          Wikipedia-artikel [1]

   Tsare en keisers van Rusland

   Tsare Iwan IV (Iwan die Verskriklike) • Fjodor I • Boris Godoenof •
   Fjodor II • Vals Dmitri I • Vals Dmitri II • Wasili IV • Michail •
   Aleksei • Fjodor III • Iwan V saam met Pieter I
   Keisers Pieter I (Pieter die Grote) • Katharina I • Pieter II • Anna •
   Iwan VI • Elisabeth • Pieter III • Katharina II (Katharina die Grote) •
   Paul • Aleksander I • Nikolaas I • Aleksander II • Aleksander III •
   Nikolaas II

   Kategorieë: Russiese tsare • Huis van Romanof

