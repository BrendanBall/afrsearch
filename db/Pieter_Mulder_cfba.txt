Pieter Mulder


   Pieter W.A. Mulder, die huidige leier van die Vryheidsfront Plus, is op
   26 Julie 1951 gebore en het in Randfontein en Kaapstad groot geword.
   Mulder voltooi sy hoërskoolopleiding in 1968 aan die Riebeeck Hoërskool
   in Randfontein, waar hy onder andere hoofseun, en in atletiek Victor
   Ludorum was.

   In 1969 verrig hy sy militêre diensplig, en aan die einde van die jaar
   is die eresabel aan hom toegeken as die beste offisier van die jaar.

   Mulder voltooi ook sy BA graad in Kommunikasiekunde in 1974, en sy MA
   graad in Kommunikasiekunde in 1976, aan die Potchefstroomse
   Universiteit vir CHO met onderskeiding. As student was hy onder andere
   Voorsitter van die Alabama-studentegeselskap; het hy vir die
   Universiteit se O/20-rugbyspan gespeel hy was ook die Voorsitter van
   die Studenteraad. In 1978, op 26-jarige ouderdom, verwerf hy die
   Doktorsgraad in Kommunikasiekunde.

   Gedurende 1981 studeer hy vir 'n jaar aan die Universiteit van
   Wisconsin, Madison, in die Verenigde State van Amerika. Sy na-doktorale
   studie daar het oor internasionale kommunikasie gehandel.

   Mulder is in 1984 as dosent in Kommunikasiekunde aan die PU vir CHO
   aangestel en hy is daarna in 1985 tot professor en departementshoof van
   die Departement Kommunikasiekunde bevorder. As dosent is hy ook verkies
   tot onder-president van die Suider Afrikaanse Kommunikasiekundedosente
   Vereniging en was ook lid van die Openbare Skakelinstituut.

[wysig] Politieke Loopbaan

   Mulder se openbare politieke loopbaan begin in 1985 met sy verkiesing
   as stadsraadslid in Potchefstroom. Hy is verder in 1988 in 'n
   tussenverkiesing tot Parlementslid verkies en hy was ook deel van die
   VF se onderhandelingspan met die ANC in 1993 voor die 1994-verkiesing.

   In Maart 1994 is hy betrokke by die stigting van die Vryheidsfront waar
   hy tot voorsitter verkies is, en is 1994 'n VF Parlementslid. Mulder is
   egter in April 2001 tot die leier van die Vryheidsfront verkies, en
   dien as die VF se hoofwoordvoerder oor Buitelandse Sake en die
   Uitsaaiwese.

   Hy was selfs 'n lid van die VF se onderhandelingspan in die
   Grondwetskrywende Vergadering en het gedurende 1994 en 1997 deel gevorm
   van 'n veelparty-groep wat namens die SA Parlement verskillende lande
   besoek het ten einde hulle grondwette te bestudeer.

[wysig] Persoonlike lewe

   Mulder het verskeie kere as kerkraadslid in sy kerk gedien en is
   deurlopend aktief betrokke in Afrikaner kultuur-organisasies en
   -aktiwiteite. Hy speel muurbal, lees graag en stel in Sterrekunde,
   Rekenaars en Geskiedenis belang.

   Pieter Mulder is met mej. Triena Roestorf getroud, hulle het vyf
   kinders en is in Potchefstroom woonagtig.

   Triena is 'n Wiskunde onderwyseres en het haar B.Sc Honns in Wiskunde
   aan die PU vir CHO voltooi. Sy was departementshoof Wiskunde aan die
   Hoër Tegniese Skool Potchefstroom asook aan die Hoërskool
   Schweizer-Reneke. Sy gee tans Wiskunde aan die Hoërskool Gimnasium
   Potchefstroom.
   Kategorie: Suid-Afrikaanse politici

