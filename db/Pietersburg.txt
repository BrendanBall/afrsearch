Pietersburg


   Pietersburg is die hoofstad van Limpopo, Suid-Afrika, sowat 300
   kilometer noord van die Witwatersrand, met sowat 150 000 inwoners. Voor
   2003 was die Afrikaanse naam die amptelike naam, maar sedertdien is die
   Pedi-naam, Polokwane, die amptelike naam. Pietersburg staan lankal
   bekend as die nywerheidsentrum van die noorde en trek voordeel uit 'n
   hoogs ontwikkelde spoornetwerk en uitstekende padverbindings.

[wysig] Geskiedenis

   Petrus Jacobus Joubert
   Petrus Jacobus Joubert

   Die eerste nedersetting van Afrikaners in die gebied, die dorp
   Schoemansdal noord van Pietersburg, is in 1848 deur die
   Voortrekkerleier Andries Pretorius gestig. Die felle teëstand van die
   Vendas en hulle stamhoof, Magato, lei egter op 12 Julie 1867 tot die
   besluit dat die blanke inwoners die dorp moet ontruim. Die latere
   president van die Zuid-Afrikaansche Republiek (ZAR) en destydse
   kommandant-generaal Paul Kruger belowe die stigting van 'n nuwe dorp
   verder suid. Die Volksraad van die ZAR in Pretoria keur hierdie plan
   egter eers veertien jaar later, ná die einde van die Eerste
   Vryheidsoorlog in 1881, goed, en die burgers moet 'n verdere twee jaar
   wag voordat die waarnemende staatspresident, generaal Petrus Jacobus
   (Piet) Joubert, die opdrag kry om die terrein vir 'n nuwe dorp af te
   baken.

   Die Schoemansdalers het hulle toe lankal in Marabastad gevestig en stel
   voor om liewer hierdie nedersetting tot amptelike dorp te verklaar.
   Piet Joubert gee egter die voorkeur aan 'n nuwe stigting op die plaas
   Sterkloop, en die nuwe dorp is uiteindelik na hom vernoem.

   Marabastad het intussen weens die ontdekking van goud in die omgewing
   in 1871 vinnig gegroei, en die mynwerkers verhuis na 'n nuwe tydelike
   nedersetting, Smitsdorp, wat tot by die goudstormloop aan die
   Witwatersrand bestaan. Pietersburg trek voordeel uit die mynbou in die
   omgewing, en sy inwonerstal styg skerp nadat die inwoners van Smitsdorp
   hulle nedersetting verlaat het.

   Die eerste Nederduits Gereformeerde Kerk in Pietersburg is in 1890
   opgerig, en op 31 Mei 1899 is die dorp se spoorwegverbinding met
   Pretoria ingewy. Ná die besetting van Pretoria tydens die Tweede
   Vryheidsoorlog (1899-1902) is Pietersburg vir 'n paar weke selfs die
   hoofstad van die ZAR en die Oranje-Vrystaat. In 1901 verower die Britte
   die stad.

   Pietersburg kry op 23 April 1992 stadstatus. Die naam van die stad is
   op 11 Junie 2003 amptelik gewysig na Polokwane.

[wysig] Bronne

     * Changuion, Louis: PIETERSBURG. Die Eerste Eeu 1886-1986. Pretoria:
       Stadsraad van Pietersburg 1986

   Kategorieë: Limpopo • Stede in Suid-Afrika

