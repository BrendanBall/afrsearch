Pikardië


                                                            Pikardië

                                Vlag van Pikardië Wapen van Pikardië
                                      Die ligging van Pikardië
                                     Départements Aisne (02)
                                                                 Oise (60)
                                                            Somme (80)
                                       Prefektuur        Amiens
                                        Bevolking    1 869 000 inw.
                                                                (2003)
                               Bevolkingsdigtheid    96 inw./vk km
                                      Oppervlakte     19 399 vk km
                                  Arrondissemente          13
                                          Kantons         129
                                  Munisipaliteite        2 292
                                    President van
                                 Gewestelike Raad    Claude Gewerc

   Pikardië is een van die 25 administratiewe geweste (Frans: régions) wat
   ingevolge die nuwe desentraliseringsbeleid sedert 1986 in Frankryk
   afgebaken is. Die Noord-Franse région Pikardië bestaan uit die drie
   départements Aisne, Oise en Somme met 'n oppervlakte van 19 399 km² en
   1 869 000 inwoners (2003).

   Inhoud

        * 1 Etimologie
        * 2 Geskiedenis
        * 3 Pikardies
        * 4 Besienswaardighede
        * 5 Sakrale boukuns
        * 6 Kookkuns

[wysig] Etimologie

   Die etimologie van die naam Pikardië (of La Picardie in Frans) kan nie
   na 'n geografiese of geskiedkundige oorsprong teruggevoer word nie. Dit
   word vir die eerste keer in 1248 gebruik en is afgelei van piocheur
   (letterlik "hakker"). Die Parysenaars verwys na alle boere, wat noord
   van die bosgebiede van Senlisis en Valois boer en gewoonlik houtwerkers
   is, as "hakkers", terwyl dit in Nord die benaming vir inwoners is wat
   nie Vlaams praat nie; Arras, Boulogne, Calais en Tournai staan
   gevolglik destyds as die "Pikardiese stede" bekend, en studente uit
   hierdie streek word in Parys en Orléans die "Pikardiese nasie" genoem.

[wysig] Geskiedenis

   Die gebied word in die 5de eeu van die Saliese Franke verower en is
   tydens die heerskappy van koning Clovis I 'n sentraal gedeelte van die
   Frankiese Ryk. Naby die dorp Crécy-en-Ponthieu (département Somme) vind
   op 26 Augustus 1346 een van die groot slagte van die Honderdjarige
   Oorlog tussen Engeland en Frankryk plaas wat met 'n groot Engelse
   oorwinning eindig.

   In 1493 word Pikardië saam met Boergondië by Frankryk ingelyf.

   Langs die bergweg Chemin des Dames sneuwel 1914 63 000 Franse en Duitse
   soldate in een van die bloedigste slagte van die Eerste Wêreldoorlog.

[wysig] Pikardies

   Die vermenging van die inheemse Gallo-Romaanse bevolking en Frankiese
   setlaars bring 'n vroeë streekvariant van die Franse taal voort, die
   Pikardiese dialek, wat vandag in Pikardië en die westelike deel van die
   Belgiese Wallonië gepraat word. Terwyl die Franstalige Gemeenskap van
   België Pikardies as 'n streektaal erken, geniet die taal in Frankryk
   nog geen besonder status nie, hoewel dit deur 'n aantal geleerdes as 'n
   selfstandige taal beskou word.

[wysig] Besienswaardighede

   Die kasteel van Pierrefonds
   Die kasteel van Pierrefonds
     * Die stad Naours lê sowat 33 m bogronds - dit is sedert die 3de eeu
       in die poreuse krytgesteente gehou en voortdurend vergroot. In sy
       labirint vind hele dorpsbevolkings skuiling, soos byvoorbeeld
       tydens die Normandiese aanvalle in die 9de eeu. Daar is sowat 300
       kamers wat plek vir 3 000 mense en hul vee bied, asook 'n kapel en
       'n bakkery. Tydens die Tweede Wêreldoorlog gebruik die Duitse
       Weermag die grotte as hoofkwartier vir hulle kommando's.

     * Die woud van Compiègne (département Oise) is op 11 November 1918
       die plek waar die Duitsers die wapenstilstandsooreenkoms in 'n
       treinwa onderteken. Op 22 Julie 1940, na Hitler se aanval, moet die
       Franses hier dieselfde doen.
     * Die Parc Astérix, sowat 30 km noord van Parys, is gewy aan een van
       die bekendste karakters van die Franse bande dessinée
       (strokiesverhaal), Astérix die Galliër. Op 'n oppervlakte van 155
       ha is Astérix se dorpie, 'n Romeinse arena en die grootste Europese
       dolfinarium opgerig.
     * Die Musée des Papillons en Musée d'Entomologie in Saint-Quentin
       (département Aisne) is met sy 500 000 skoenlappers en 100 000 ander
       insekte die grootste museum van sy soort in Europa. Die versamelaar
       Jules Passet het dit in 1912 aan die stad geskenk.
     * Die kasteel van Pierrefonds (département Oise) is een van die
       grootste vestings uit die Middeleeue; sy swaar weertorings van 38
       meter verrys in die woud van Compiègne. Twee eeue nadat dit deur
       die Franse kroon ontmantel is, begin Napoléon III in 1858 die
       herstelwerk van Pierrefonds as 'n keiserlike kasteel. 'n Namaaksel
       van Pierrefonds word 1904 in die Kanadese stad Montréal opgerig.

[wysig] Sakrale boukuns

   Die fasade van die Notre-Dame d'Amiens.
   Die fasade van die Notre-Dame d'Amiens.

   Vir die Pikardiese stede wat in die Middeleeue oor relieke van heiliges
   beskik het, was pelgrimstogte 'n winsgewende bedryf. Die biskoppe van
   Amiens, Beauvais, Noyon, Laon en Soissons kon met hul inkomstes die bou
   van pragtige katedrale bekostig. Notre-Dame d'Amiens, 'n uitstekende
   voorbeeld van die gotiese boustyl, is in 1288 voltooi. Die katedraal is
   met 'n lengte van 145 m en 'n gewelfhoogte van 42 m dubbel so groot
   soos Notre-Dame in Parys. Die UNESCO het Notre-Dame d'Amiens tot
   wêreldkultuurerfenis verklaar. Teen die einde van die 14de eeu het die
   katedraal van Noyon ontstaan. Hier, in sy geboortestad, het Jean Cauvin
   (Johannes Calvyn) sy loopbaan as reformator begin.
   Saint-Gervais-et-Saint-Protais word gekenmerk deur die sakelikheid van
   sy argitektuur. Die middeskip van die katedraal is 110 m lank.

[wysig] Kookkuns

   Moules farcies (gevulde mossels), Tourte Picarde ('n pastei van
   sjalotte, aartappels en varkvleis, gekrui met sout en peper) en Ficelle
   Picarde (gevulde crêpes) is die bekendste spesialiteite van die région.
   Ail du Nord is knoffel wat in die geur van beuke- en eikehout goudbruin
   gerook en op plaaslike groentemarkte verkoop word.

    Die administratiewe geweste van Frankryk        Flag of France
          Akwitanië | Auvergne | Boergondië | Bretagne | Centre |
    Champagne-Ardenne | Elsas | Franche-Comté | Île-de-France | Korsika |
    Languedoc-Roussillon | Limousin | Lotaringe | Midi-Pyrénées |
    Nord-Pas-de-Calais | Basse-Normandie | Haute-Normandie |
    Pays-de-la-Loire | Pikardië | Poitou-Charentes | Provence-Alpes-Côte
    d'Azur | Rhône-Alpes
                               Oorsese gebiede:
               Frans-Guyana | Guadeloupe | Martinique | Réunion

   Kategorie: Pikardië

