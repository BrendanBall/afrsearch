Piketberg


   Piketberg is 'n dorp in die Wes-Kaap, Suid-Afrika. Die dorp is in 1836
   gestig toe sir Benjamin D’Urban die plaas “Grotefontein” aan die
   kerkraad geskenk het. Die kerk het die dorp tot 1901 bestuur.

   Soos op baie ander dorpies in Suid-Afrika is die grootste gebou die NG
   kerkgebou. Piketberg spog met 'n besonder indrukwekkende voorbeeld wat
   deur die argitek Carl Otto Hager in sy kenmerkende neo-Gotiese styl
   ontwerp is.

   Die omgewing word oorheers deur sandsteenkranse van die
   Piketberg-bergreeks wat bo die koringlande uittoring. Die skeure en
   grotte in die hange getuig van prehistoriese inwoners soos die
   Boesmans, wie se rotstekeninge goed bewaar gebly het. Die vallei is
   ideaal vir die verbouing van koring en die berghange vir appels, pere
   en perskes.
   Kategorieë: Dorpe in Suid-Afrika • Wes-Kaap • Weskus

