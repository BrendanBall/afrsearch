Pikkewyn


                       ?
   Pikkewyne
   Stormbandpikkewyn, Pygoscelis antarctica
   Stormbandpikkewyn, Pygoscelis antarctica
          Wetenskaplike klassifikasie

   Ryk:     Animalia
   Phylum:  Chordata
   Klas:    Aves
   Orde:    Sphenisciformes
            Sharpe, 1891
   Familie: Spheniscidae
            Bonaparte, 1831

                                Modern Genera

     * Aptenodytes
     * Eudyptes
     * Eudyptula
     * Megadyptes
     * Pygoscelis
     * Spheniscus
     * Uitgestorwe Genera, sien Klassifikasie


   Die pikkewyne (Spheniscidae) is 'n groep seevoëls uit die Suidelike
   Halfrond wat nie kan vlieg nie. Hulle verteenwoordig die enigste
   familie in die orde Sphenisciformes wat onder die Neognathae tel - 'n
   superorde van voëls, waar die kake eers redelik "onlangs" in die
   evolusionêre geskiedenis gevorm het.

   Die seeduikers (Gaviiformes) en stormvoëlagtiges (Procellariiformes)
   vorm waarskynlik hulle stamverwante sustersgroepe.

   Pikkewyne is maklik onderskeibaar van alle ander voëls en is uitstekend
   aangepas tot 'n lewe in die see en deels om in die koudste dele van die
   wêreld te oorleef.

   Inhoud

        * 1 Anatomie en voorkoms
             + 1.1 Grootte en gewig
             + 1.2 Liggaamsbou
             + 1.3 Hitteregulering
             + 1.4 Verekleed
             + 1.5 Gesig en Gehoor
        * 2 Verspreiding
        * 3 Habitat
        * 4 Voortbeweging
        * 5 Voeding
        * 6 Voortplanting
             + 6.1 Eierlê en broei
             + 6.2 Grootmaak van jong pikkewyne
        * 7 Natuurlike Vyande
        * 8 Bedreiging
        * 9 Pikkewyne en die mens
        * 10 Stamgeskiedenis
        * 11 Sistematiek
        * 12 Kort oorsig van pikkewynsoorte
        * 13 Literatuur
        * 14 Eksterne skakels
        * 15 Verwysings
        * 16 Sien ook
             + 16.1 Suid-Afrikaanse voëls

[wysig] Anatomie en voorkoms

   Drie Afrika-pikkewyne, op Boulder Beach naby Kaapstad gekiek.
   Drie Afrika-pikkewyne, op Boulder Beach naby Kaapstad gekiek.

   Verskillende pikkewynne wissel aansienlik in grootte en gewig. Die
   liggaamsbou en veredos is daarenteen baie eenvormig.

[wysig] Grootte en gewig

   Die dwergpikkewyn (Eudyptula minor) bereik 'n hoogte van slegs 30 cm en
   weeg slegs 'n halwe kilogram>. Daarteenoor behoort die keiserpikkewyn
   (Aptenodytes forsteri), met 'n lengte van tot 1,10 meter en 'n gewig
   van tot 40 kg, tot die grootste Neukiefervögeln. Die grootteverskil
   word deur Bergmann se Reël, waarvoor die pikkewyne gereeld as voorbeeld
   gebruik word, verklaar. Die meeste soorte is slegs effens ligter as die
   water wat hulle verplaas sodat duik relatief maklik is.

[wysig] Liggaamsbou

   Die hardwerkende liggaam van die diere is deur 'n stroombelynde vorm en
   die vlerke wat na kragtige vinne vervorm is, duidelik aan 'n lewe in
   die see aangepas.
   Onderwaterswemmende Humboldt-pikkewyn
   Onderwaterswemmende Humboldt-pikkewyn

   Anders as die loopvoëls wat ook nie kan vlieg nie, het pikkewyne 'n
   strek borsbeen met 'n duidelik gedefinieerde kiel waaraan die kragtige
   vlugspiere geheg is. Aangesien vlerkopswaai net so veel energie vereis
   as vlerkafswaai in onderwaterswem, anders as wanneer in die lug gevlieg
   word, weens die hoër waterweerstand, het die skouerblaaie in
   vergelyking tot ander voëls 'n vergrote oppervlak, waar die spiere
   verantwoordelik vir afswaai kan vasheg.

   Bo- en onderarmbene is by die elmboog reguit en styf aanmekaar verbind
   wat aan die vinne groter fermheid verleen. Die bene wat by ander voëls
   hol is, is by pikkewyne dig en swaar aangesien gewigsvermindering vir
   vlug nie nodig is nie.

   Die bobene is baie kort, die knieskakel rigied en die bene sterk na
   agter verplaas, wat aanleiding gee tot die ongewoon regop gang op land.
   Die groot pote wat met swemhuid bedek is, is relatief kort – op land
   rus die diere gereeld op hulle hakke, waarby hulle redelik stywe
   stertvere 'n verdere stut bied. Die stert is erg verkort, en die
   roerfunksie wat dit by ander duikende seevoëls verrig, is grootliks
   deur die bene oorgeneem.

   Die snawel is by meeste soorte nie baie lank nie, maar sterk. 'n
   Uitsondering is die groot-pikkewyne (Aptenodytes), waarvan die snawel
   smal en effens afwaartgeskrul is, waarskynlik ter aanpassing aan hulle
   prooidiere, vinnigswemmende visse.

[wysig] Hitteregulering

   Pikkewyne word blootgestel aan uiterste klimaatstoestande en het daarom
   verskeie anatomiese kenmerke ontwikkel om by hulle omgewing aan te pas.

   Vir termiese isolasie dien ten eerste 'n twee tot drie sentimeter dik
   vetlaag wat bedek is met 'n waterdigte laag kort diggepakte vere oor
   die hele liggaam. Velgebiede waarin geen vere groei nie, kom anders as
   by byna alle ander voëls nie voor nie; 'n uitsondering is die gesig van
   sommige tropiese tipes. Lug wat in die veerlaag bewaar word, beskut die
   voëls verder baie goed in water teen hitteverlies.

   Daarbenewens beskik pikkewyne oor 'n hoogsontwikkelde
   hitteoordragstelsel in hulle vinne en bene: Die arteriële bloed wat in
   hierdie ledemate instroom, dra hulle hitte tot 'n groot mate oor aan
   die koeler venöse bloed wat in die liggaam in terugvloei, sodat
   hitteverlies geminimeer word. Wetenskaplikes verwys hierna as die
   "Teenstroombeginsel".

   Aan die anderkant – moontlik verrassend – kom sommige soorte pikkewyne
   in tropiese water voor en beveg hulle eerder oorverhitting: Om dit te
   verhinder is hulle vinne in vergelyking met hulle liggaam verbreed
   sodat die oppervlak waaroor warmte afgegee kan word vergroot is. By
   sommige soorte is die gesig ook nie met vere bedek nie sodat hitte in
   aktief opgesoekte skaduwee vinniger afgegee kan word.

[wysig] Verekleed

   Rotspikkewyne? Felsenpinguine
   Rotspikkewyne? Felsenpinguine

   Die kleure van die verekleed wat uit talryke klein,
   ongedifferensieerde, byna haaragtige vere bestaan is by byna alle
   soorte swart tot blougrys aan die rugkant en wit aan die buikkant.
   Mannetjies en weivies lyk baie opmekaar, alhoewel eersgenoemde ietwat
   groter is. 'n Besonders opvallende oranjegeel hoofversiering is
   kenmerkend van meeste Gekuifde pikkewyne (Eudyptes).

   By jong pikkewyne is die verekleed meestal eenvormig grys of bruin, by
   party soorte is die sye en buik wit.

   Meeste pikkewyne verveer kort na broeityd en die grootmaak van kuikens
   om in 'n nuwe verekleed te verskyn. Gedurende die tydperk wat van twee
   tot ses weke kan duur gebruik die voëls vetreserwes omtrent twee keer
   so vinnig as gewoonlik. By Witoorpikkewynne (Pygoscelis papua) en
   Galápagos-Pikkewynne (Spheniscus mendiculus) is die verveertyd nie
   vasgelê nie en kan dit op enige tydstip tussen broeityd volg.
   Nie-broeiende voëls verveer byna altyd vroeër as hulle broeiende
   bondgenote.

[wysig] Gesig en Gehoor

   Pikkewyne se oë is gerig op skerp onderwater sig; hulle horingvlies is
   baie plat wat beteken dat die voëls op land bysiende is. Veral
   diepduikende Keiserpikkewynne se pupille pas baie vinnig by
   verskillende lig omstandighede aan wat hulle by die oppervlak of
   honderde meter diep kan aantref. Uit die pigmentsamestelling kan mens
   bepaal dat pikkewyne beter in die blou as in die rooi deel van die
   spektrum kan sien en selfs ultravioletlig kan waarneem. Aangesien rooi
   lig reeds in die boonste waterlae uitgefilter word word die eienskap as
   'n evolusionêre aanpassing verstaan.

   Soos by meeste voëls beskik die ore nie oor uitwendig waarneembare
   strukture nie. Hulle word deur besonder sterk vere waterdig gesluit
   wanneer pikkewyne duik. By groot-pikkewyne is die rand van die buiteoor
   verder vergroot sodat dit gesluit kan word om die middel en binne-oor
   van duikdruk skade te beskerm.

   Onderwater maak pikkewyne - anders as op land waar hulle deur
   trompetroepe en luide skreegeluide met mekaar kommunikeer – geen
   opmerklike geluide nie; of hulle hulle gehoor gebruik om prooi op te
   spoor of Fressfeinden waar te neem is onbekend.

[wysig] Verspreiding

   Pikkewyne kom voor in die oopsee van die suidelike halfrond. Hulle word
   veral in die kuswater van Antarktika, in Nieu-Seeland, suidelike
   Australië, Suid-Afrika, in die suide van Suid-Amerika die nabygeleë
   Falklandeilande en langs die weskus op tot by Peru sover noord as die
   Galápagoseilande by die ewenaar aangetref. As koudliewende voëls word
   hulle slegs in tropiese gebiede aangetref waar daar koue seestrome is;
   dit is byvoorbeeld die geval aan die weskus van Suid-Amerika met die
   Humboldt-Stroom en in Suid-Afrika met die Benguela-Stroom aan die
   Kaapse Skiereiland.

   Die meeste soorte bly iewers tussen die 45ste en 60ste suidelike
   breedte graad; die grootste enkele konsentrasie is in Antarktika en
   nabygeleë eilande.

[wysig] Habitat

   Die eintlike habitat van pikkewyne is die oopsee, waarvoor hulle
   anatomies uitstekend aangepas is. Hulle keer slegs na die kus terug om
   te broei; daar leef hulle in rotsagtige kuste van die suidelike
   kontinente, in koel woude van die gematigde gebiede, op subtropiese
   sandstrande, op grootliks plantlose lawavelde, subantarktiese grasveld
   of selfs op die ys van Antarktika. Terwyl die tropiese soorte
   oordgetrou is, trek ander in die winter verskeie honderd kilometer om
   na hulle broeigebiede terug te keer.

[wysig] Voortbeweging

   Stormbandpikkewyn tydens Dolfynswem
   Stormbandpikkewyn tydens Dolfynswem

   Die gemiddelde swemspoed wat deur Pikkewyne bereik word is tussen 5 en
   10km/h. Hulle kan egter vir kort tye ook hoër snelhede handhaaf. .
   Besonders vinnige vooruitbeweging kan bereik word deur Dolfynswem;
   waarin die pikkewyne soos 'n Dolfyn die water vir 'n kort tyd verlaat
   in 'n spring beweging. Die rede vir die optrede is nog onbekend:
   Moontlik verminder dit stroomweerstand en kan dit dalk Fressfeinde
   deurmekaar maak.

   Tydens duikgange bereik Pikkewyne ongelooflike prestasies: Terwyl
   kleiner soorte soos die Eselpikkewyn (Pygoscelis papua) meestal net vir
   een, selde meer as twee minute lank duik en dan dieptes van slegs
   twintig meter bereik, is duike van meer as agttien minute al by
   Keiserpikkewyne gemeet, en duikdieptes van meer as 530 meter. Alhoewel
   die ekstreme prestasies van die groot-pikkewyne tot vandag toe nog nie
   regtig verstaan word nie, is dit bekend dat tydens die duikgange die
   polsslag van die diere verlaag kan word tot 'n vyfde van die normale
   rustende polsslag, wat suurstofverbruik verminder en sorg dat die
   moontlike duiklengste wat met een asemteug bereik kan word
   vermenigvuldig word. Druk- en temperaturregulering tydens diep duike is
   daarteenoor teen die begin van die 21ste eeu nog steeds 'n
   navorsingsonderwerp.

   Wanneer hulle die water verlaat kan pikkewyne deur spronge vertikale
   afstande van meer as 1,80 meter oorkom. Op land beweeg hulle gewoonlik
   waggellende met hulle kort beentjies voort, 'n voortbewegingsmetode wat
   volgens biomeganiese studies verbasend energiedoeltreffend is. Op ys
   kan hulle daarenteen baie vinnig beweeg deur op hulle buik bergafwaarts
   te gly. Part soorte lê kilometer lange afstande af tussen hulle
   broeiplekke en die see.

[wysig] Voeding

   Adéliepikkewyn wat van die see terugkeer
   Adéliepikkewyn wat van die see terugkeer

   Afhangende van hulle grootte voed pikkewyne op vis, baie keer
   Antarktiese Silwervis (Pleuragramma antarcticum), Sardellen
   (Engraulidae) of sardyne (in Clupeidae), op skaaldiere soos kril of
   klein inkvisse, wat aktief gejag word en sommer onder water verorber
   word. As verskillende soorte dieselfde habitat deel het hulle gewoonlik
   verskillende voedsel voorliefdes: So vang Adéliepikkewyne en
   Stormbandpikkewyne byvoorbeeld kril van verskillende groottes.

   Laasgenoemde is gedurende die dag gereeld nie in oppervlak water
   beskikbaar nie wat vir pikkewyne wat op kril of ander dierplankton voed
   twee verskillende strategieë laat: Of hulle moet hulle prooi snags jag
   soos die Dwergpikkewyn (Eudyptula minor) of hulle moet in die dag in
   dieper water duik soos die ander pikkewynsoorte maak.

   Die pikkewyne wat op klein skaaldiere spesialiseer is baie meer op
   reëlmatige buit aangewese as die visjagtende pikkewyne, hulle benodig
   egter ook minder energie vir hulle vangs: Terwyl laasgenoemde gereeld
   een sukses in tien bereik, moet eersgenoemde per duik tot sestien
   skaaldiere opspoor – omgeskakel na omtrent een vang elke ses sekondes –
   om hulle energiebehoeftes en die aptyt van hulle kuikens te bevredig.
   Die aantal duike per jagtog is soort- en seisoensafhanklik: Terwyl die
   Stormbandpikkewynen (Pygoscelis antarctica) in broeityd meer as 190
   duike kan onderneem op 'n dag kan onderneem, kan Keiserpikkewyne op
   hulle uitgerekte daglange jagtogte meer as 860 duike onderneem.

   Tydens ververing, en by groot-pikkewyne (Aptenodytes), Adéliepikkewyne
   (Pygoscelis adeliae), Stormbandpikkewyne (Pygoscelis antarctica) en
   gekuifde pikkewyne (Eudyptes) ook in broeityd, moet baie pikkewyne
   heeltemal sonder kos gaan. Die vastyd is by enkele soorte besonder lank
   en bedra sowat 'n maand by Adélie- en gekuifde pikkewyne, kan dit by
   manlike pikkewyne egter meer as drie en 'n half maande duur. Gedurende
   die tyd kan hulle tot helfte van hulle liggaamsgewig verloor aangesien
   die voël dan hulle metaboliese energie uit die vetreserwes wat voor die
   verveer en/of broeityd opgebou is kry. By Eselpikkewyne (Pygoscelis
   papua), Geeloogpikkewyne (Megadyptes antipodes), Dwergpikkewyne
   (Eudyptula minor) of Brilpikkewyne (Spheniscus demersus) wissel die
   mannetjie en wyfie pikkewyne mekaar egter met die broeipilgte af sodat
   hulle slegs tydens ververing hulle vetreserwes moet gebruik.

   Pikkewyne bevredig hulle waterbehoeftes hoofsaaklik uit die see;
   oortollige sout word weer deur spesiale soutkliere wat bokant die oë lê
   uitgeskei.

[wysig] Voortplanting

   Koningspikkewyne
   Koningspikkewyne

   Die ouderdom waarop pikkewyne hulle eerste aanloop tot voortplanting
   neem hang af aan die een kant van hulle tipe af en aan die ander kant
   van hulle geslag. So broei Dwerg-, Geeloog-, Esel- en Brilpikkewyne vir
   die eerste keer op tweejarige ouderdom; die wyfie van Adélie-,
   Stormband-, Konings- en Keiserpikkewyne begin begin gewoonlik 'n jaar
   later met hulle eerste broeipoging, terwyl die mannetjies nog twaalf
   maande verder uitstel. Gouekuifpikkewyne broei selfs eers op die
   ouderdom van vyf.

   Bostaande data verteenwoordig statistiese gemiddeldes: In praktyk vind
   al hoe langer verblyf in die broeikolonie plaas, totdat broeioptrede
   skielik begin. In die geval van koningspikkewyne besoek weinig
   eenjarige byvoorbeeld enigsins die kolonie; ook in hulle tweede
   lewensjaar verskyn die diere baie keer vir slegs 'n paar dae daar. In
   die jare daarna skuif die eerste verskyning in die kolonie nie net keer
   op keer vroeër nie, maar verwyl hulle ook met toenemende ouderdom
   merkbaar meer tyd in die kolonie. By mannetjie pikkewyne van die
   groot-pikkewyne is dit nie ongewoon om eers op agtjarige ouderdom te
   begin broei nie.

   Die seisoenale aanvang van broeityd is in die eerste plek van
   klimaatstoestande afhanklik. Terwyl die verder noordlewende Galápagos-,
   Dwerg- en Brilpikkewyne deur die hele jaar kan broei en Dwergpikkewyne
   in enkele gevalle selfs twee keer per jaar broei, begin byna al die wat
   in subantarktiese tot arktiese klimaatsomstandighede voorkom
   hoofsaaklik in die lente of somer met eierlê. 'n Noemenswaardige
   uitsondering op die reël word deur die keiserpikkewyne daar gestel, by
   wie broeityd in die herfs begin. Die kuikens word dan tydens die
   antarktiese winter teen temperature van tot - 40 grade Celsius
   grootgemaak – eiesoortige aanpassings aan lewe in die koue is by hulle
   dus lewensbelangrik. Ook die kuikens van koningspikkewyne oorwinter in
   die (verder noordliggende) broeikolonies, maar word in die tydperk
   slegs selde deur hulle ouers gevoed, wat beteken dat daar in hulle
   eerste winter aansienlike gewigsverlies plaasvind.

   Pikkewyne is nie net in die water nie, maar ook op land baie gesellige
   diere. In besonder vind eierlê, broei, en die verder grootmaak van
   kuikens by baie soorte gelyktydig in groot broeikolonies plaas, wat in
   uiterste gevalle tot vyf-miljoen diere kan insluit.

   By die nie-permanent gesvetigde soorte betree die mannetjies die
   kolonie meestal eerste en probeer hulle by byna alle soorte 'n klein
   gebied in palm, wat egter selde meer as 'n vierkante kilometer
   oppervlak omsluit. Hulle sosiale handeling is dus nesgebonde, slegs die
   groot-pikkewyne is 'n uitsondering wat geen neste vir hulle eiers aanlê
   nie en slegs teenoor hulle paarmaats en hulle eie nageslag opvallende
   optrede toon.

   Mannetjies poog om deur trompetroepe 'n wyfie te lok. As dit nie die
   eerste broeipoging is nie is dit baie keer die maat van die vorige
   jaar. Die onderskeid in egskeidingstempo wissel by pikkewyne baie na
   gelang van die soort: Die persentasie geeloogpikewyne wat na die eerste
   jaar ander maats kies is teen 14 persent baie laag; hulle
   maatgetrouheid word ook daardeur onderstreep dat 12 persent van die
   pare langer as sewe jaar hou. Daarteenoor is die jaarlikse
   skeidingstempo by Adélie-Pikkewyne meers as 50 persent, gevolglik is
   daar sover bekend geen paarverhoudings wat langer as ses-jaar hou nie.
   Dit is bekend dat broeisukses in die vorige jaar 'n 'n belangrike rols
   speel by die keuse van paarmaats.

   Tussen die kompleksiteit van die sosiale verhoudings en die meganismes
   vir die herken van maats aan die een kant en die kolonie grootte aan
   die anderkant bestaan daar 'n noue verhouding: Die paarrituele van die
   Adélie-, Stormband-, Esel- en Gekuifdepikkewyne wat in reuse kolonies
   dig bymekaar saamwoon is sowel visueel as klankgewys besonder
   opvallend; die geeloogpikkewyne wat in digter plantegroei leef of die
   dwergpikkewyne waarvan die neste ver uitmekaar is daarteenoor meer
   beskeie.

[wysig] Eierlê en broei

   Kolonie van Adéliepikkewyne
   Kolonie van Adéliepikkewyne

   Na kopulasie, waartydens die mannetjies hulle op die rug van hulle
   wyfies moet balanseer, volg eierlegging. Terwyl keiser- en
   koningspikkewyne slegs een eier op hulle voete uitbroei, lê ander
   soorte pikkewynwyfies oor drie tot vyf dae twee eiers in 'n eenvoudige
   nes, wat uit uit materiaal wat in die omgewing gevind kan word soos
   gras of klein klippies gemaak word. Die eier kleur is wit of groenerig.

   Nie alle eiers word vervolgens uitgebroei nie: By jong pare broei die
   kuikens gereeld nie uit nie; by twee-jarige ouers word minder 33
   persent van die eiers uigebroei. Broei sukses styg vinnig met
   toenemende ouderdom en bereik 'n maksimum van meer as 90 persent; eers
   by baie ou pikkewyne val dit weer geleidelik met afnemende vrugbaarheid
   tot sowat 75 persent.

   Gewoonlik is die eerste eiere effens groter as die tweede sodat die
   tweede kuiken na die soortafhanklike tussen een en twee maande lange
   inkubasietyd effens vroeër uitbroei as haar broer- of susterkuiken. As
   gevolg hiervan word die ouer en groter kuiken deur sy ouers voorgetrek
   en bekom hulle byvoorbeeld reëlmatig meer voedsel as die tweede kuiken,
   wat gou verwaarloos word en gewoonlik vinnig sterf. Die verskynsel is
   'n evolusionêre aanpassing tot beperkte 'n kosvoorraadgebot: Deur die
   snelle dood van die tweede kuiken word verseker dat die oorlewingskanse
   van die eerste nie deur die verdeling van knap hulpbronne op twee
   nakomeling benadeel word nie. Omgekeerd neem ouers versekering uit met
   die tweede eier teen die moontlikheid dat die eerste kuiken voortydig
   sou sterf.

   Hoewel die broeireduksie by meeste soorte net by knap voedingsaanbod
   voorkom en die kortsnawelpikkewyne (E. pachyrhynchus) so te sê altyd
   beide kuikens grootmaak, is broeireduksie die reël by alle
   gekuifde-pikkewyne; interessant genoeg is die tweede eier by die soorte
   die groter eier (die persentasie onderskeid lê tussen 20 en 70
   persent), waaruit die eerste kuiken uitbroei.

[wysig] Grootmaak van jong pikkewyne

   Keiserpikkewyne met kleintjies
   Keiserpikkewyne met kleintjies

   Die grootmaak van jong pikkewyne kan en twee fases verdeel word:
     * In die eerste twee tot drie, by Groot-Pikkewyne selfs ses, weke
       word die kuikens permanent deur 'n ouers opgepas, terwyl die ouer
       se maat na voedsel gaan soek.
     * Sodra die jong pikkewyne groot geword het begin die
       "kleuterskool"-tyd, waartydens die kleintjies in groepe saamgebring
       word terwyl beide ouers na voedsel verkry. Afhangende van die soort
       kan sulke "kleuterskole" uit slegs 'n paar dier uit naburige nesse
       bestaan soos byvoorbeeld die geval is met stormring- of
       brilpikkewyne, of kan duisende individue saamgesit word soos by
       Adélie-, esel- of groot-pikkewyne.

   Voedingstye is sterk soort afhanklik: Eselpikkewyne voed hulle kroos
   daagliks, Adélie- of Stormringpikkewyne slegs elke twee dae, die
   groot-pikkewyne baie keer slegs elke vier dae of selfs nof minder
   gereeld. Natuurlik is die maaltye by laasgenoemde dan soveel groter.
   Die voedsel hoeveelheid is meestal aangepas by die ontwikkelingstand
   van die kuiken aangepas, dog altyd enrom in vergelyking met hulle
   liggaamsgewig: jong kuiken van klein pikkewynsoorte kan maklik reeds
   500 g voedsel per voeding inneem; groot-pikkewyne gee self 'n kilogram
   vis meer op 'n slag aan hulle kuikens, sodat dit geen wonder is dat
   jong pikkewyne welmenende waarnemers as mollige voedselsakke met 'n
   klein kop en groot voete beskryf is nie. Koningpikkewynkleintjies kan
   na twaalf maande selfs swaarder as hulle ouers wees.

   By die nie-voortdurende koloniebewoner soorte word die kolonie gou na
   ververing verlaat, by die gekuifde pikkewyne byvoorbeeld binne 'n week.
   Die ouerlike sorg word daarmee in alle waarskynlikheid beëindig –
   voeding op see is nog nie waargeneem nie en is ook moeilik denkbaar. By
   eselpikkewyne wat die hele jaar in die omgewing van hulle kolonie
   deurbring, keer die kleintjies nog vir twee tot drie weke reëlmatig na
   hulle ouers terug en verkry daar verder voedsel; daarna is hulle ook op
   hulle self aangewese.

   Hulle oorlewingskanse is in die eerste twaalf maande gering. By
   Adélie-pikkewyne oorleef slegs ongeveer die helfte van die kleintjies
   na die eerste moeilike jaar. 'n Beduidende faktor, wat hulle
   lewensverwagting aansienlik beïnvloed, is die omvang van die
   vetreserwes wat in die broeikolonie aangesit is, wat weer van voeding
   deur die ouers en dus van hulle jagsukses afhang.

   Die oorlewingswaarskynlikheid van volwasse diere is in teenstelling
   hiermee wesenlik hoër: Dit bedra by die klein Adélie-pikkewyn sewentig
   tot tagtig persent, by die groot-pikkewyne selfs meer as negentig
   persent. Pikkewyne kan ouderdomme van meer as 25 jaar bereik.

[wysig] Natuurlike Vyande

   Brilpikkewyn, Dierkundige-Botaniese tuin Wilhelma, Stuttgart
   Brilpikkewyn, Dierkundige-Botaniese tuin Wilhelma, Stuttgart

   As gevolg van die mees geïsoleerde broeiplekke het volwasse pikkewyne
   op land byna geen natuurlike vyande nie; soogdiere wat deur mense
   ingevoer is soos honde en katte verteenwoordig egter in seker gebiede
   'n ernstige bedreiging. Pikkewyne kan ter verdediging sowel hulle
   snawels as hulle vinne inspan. Onbewaakte kuikens word daarteenoor
   vinnig die prooi van bruinroofmeeue (Stercorarius antarctica). Die
   voëls en sommige meeue benut enige geleentheid om eiers te steel.

   Seeluiperde (Hydrurga leptonyx), pelsrobbe (Arctocephalus),
   Australiese- (Neophoca cinerea) en Nieu-Seelandse Seeleeus (Phocarctos
   hookeri) asook moordvisse (Orcinus Orca) en haaie (Selachii) jag
   pikkewyne in die see, veral aangewese robsoorte patrolleer baie keer
   die vlak water voor broeikolonies, waar pikkewyne hulle goeie
   maneuvreringsvermoeë nie so goed kan gebruik nie. Daar word geskat dat
   sowat 5 % van alle Adélie-pikkewyne per jaar op die wyse omkom.

   Dit veroorsaak vermoedelik die huiwering waarmee die voëls die water,
   waarby hulle tog so goed aangepas is, binne gaan. Voor hulle uitswem
   benader die pikkewyne die oewer versigtig in klein groepe, duidelik
   almal met die wens om nie die eerste te hoef wees wat die see binne
   gaan nie; die prosedure duur baie keer tot 'n halfuur. Sodra 'n enkele
   skielik genoeg moed bymekaar skraap om in die water te spring volg al
   die ander.

[wysig] Bedreiging

   Geeloogpikkewyn (Megadyptes antipodes)
   Geeloogpikkewyn (Megadyptes antipodes)

   Drie soorte, die Kroonpikkewyn (Eudyptes sclateri), die Geeloogpikkewyn
   (Megadyptes antipodes) en die Galápagospikkewyn (Spheniscus mendiculus)
   word teen die begin van die 21ste eeu as kritiek bedreig
   beskou^[1]^[2]^[3], sewe ander word as kwesbaar beskou, waaronder die
   brilpikkewyn wat in Suid-Afrika voorkom.^[4].

   Vroeër is hele kolonies uitgewis deur versameling van eiers as
   voedselbron en die afslag van volwasse diere vir olieontginning uit die
   ryk vetlaag, vandag staar pikkewyne ander gevare in die gesig.

   Daaronder tel die verlies aan habitat soos byvoorbeeld by die
   Geeloogpikkewyn waarvan die bestaan bedrieg word deur toenemende
   grondbenutting en menslike ingrypings in die duinestelsel van
   Nieu-Seeland, die gevare wat ingevoerde soogdiere wat wild geword het
   inhou soos by die Galápagospikkewyn, waarvan die broeikolonie wat tot
   twee eilande beperk is deur rondloper-honde uitgedun word, en
   klimaatverandering: Die Galápagospikkewynbevolking in die 1980's en
   1990's kwaai uitgedun deur 'n ineenstorting van die visvoorrad wat tot
   die El-Niñoverskynsel en gepaardgaande klimaatverandering teruggespoor
   kan word.

   Geelkuifpikkewyne (Eudyptes chrysochome), Magellaanse Pikkewyn
   (Spheniscus magellanicus) en Humboldtpikkewyn (Spheniscus humboldti)
   kom in hulle uitgebreide jagtogte op Sardellen en sardyne in
   subantarktiese water weer gereeld in konflik met kommersiële vissery,
   wat gedeeltelik op die selfde vissoorte spesialisee: Terwyl vissers kla
   oor verliese aan inkomste, verloor baie pikkewyne hulle voedselbron.
   Daar is egter pogings om die kompetisie in die belang van die vissers
   op te los.

   Brilpikkewyne en Magellaanse Pikkewyn, waarvan die kolonies
   onderskeidelik in die Kaap van Goeie Hoop in Suid-Afrika en aan die
   Magellaanseestraat op die suidpunt van Suid-Amerika voorkom, lei
   besonder onder oliestorting wat deur die skeepvaart wat daar verbygaan
   veroorsaak word - roetes wat wat veral deur olietenkskepe gebruik word.
   Be-oliede pikkewyne kan gevang, skoongemaak en weer vrygelaat word; dit
   is egter 'n baie tydrowende duur proses.

   Aan die ander kant het die intensiewe jag van baleinwalvisse
   (Mysticeti) en die gevolglike krill-vermeerdering tot 'n soortgelyke
   toename in Stormband- en Koningpikkewyne gelei; die meeste antarktiese
   soorte word tans as gevolg van hulle afgeleë habitat as stabiel beskou

[wysig] Pikkewyne en die mens

   Pikkewynemars
   Pikkewynemars

   Getuienis van die eerste ontmoeting tussen mense en pikkewyne kom uit
   Australië: Argeologiese beenfondse in bêreplekke van Aborigines toon
   aan dat pikkewyne in prehistoriese tyd 'n bestanddeel van die voeding
   van die Australiese oerbewoners was.

   In Europa raak pikkewyne eers aan die einde van die 15de en die begin
   van die 16de eeue deur ontdekkingsvaarte van die Portugese seevaarders
   onder Vasco da Gama en Ferdinand Magellan bekend. Die vroegste
   verwysing bekend van die voëls kom uit die dagboek van Vasco da Gama
   van 25 November 1497, toe hy in Mosselbaai aan die suidkus van
   Suid-Afrika geanker lê. Hy het daar wat vandag as 'n Brilpikkewyn
   (Spheniscus demersus) en Magellaanse-Pikkewyne (Spheniscus
   magellanicus) bekendstaan teegekom. Die brilpikkewyn is ook die eerste
   wetenskaplik beskryfde soort, van waar die latynse familie- en orde
   name afgelie is – dit word reeds in 1758 deur die Sweedse taksonoom
   Carl von Linné in sy werk Systema Naturae behandel. Byna alle ander
   soorte word daateenoor eers met die verkenning van die Suidelike Oseaan
   in die laat 18de en 19de eeu ontdek.

   Die woord "pikkewyn" is afkomstig vanaf "piggewyn" - seemanstaal uit
   die 1600's. Die algemene Nederlandse woord was "pinguin" (tans
   pinguïn), maar selfs Jan van Riebeeck het "peguijn" gebruik (sonder die
   nasaal in die eerste lettergreep). Ander vorme van die woord kom uit
   omstreeks 1715: "pickoweijn" en "pikowyn". Volgens sommige bronne kom
   die woord penguin van die Keltiese "pen gwyn" ("wit kop"), wat verwys
   het na die nou uitgestorwe reuse alke. Alhoewel dié voëls nie naby
   verwant was aan die pikkewyne nie, het seelui pikkewyne daarna vernoem
   as gevolg van die ooreenkoms tussen die voëls.

   Pikkewyne is baie nuuskierige diere en is op land so te sê vreesloos.
   Anders as tembare diere, wat hulle vrees van mense eers na heelwat
   kontak met mense verloor, is meeste van nature nie bang vir mense nie.
   Alhoewel die bewering natuurlik nie wetenskaplik bevestig kan word nie,
   uiter reisigers na die Antarktiese gebied baie keer die gedagte dat
   pikkewyne mense aansien vir effens groter en vreemd geboude
   pikkewyne...
   Linux se gelukbringer, Tux
   Linux se gelukbringer, Tux

   Pikkewyne word gesien as baie geliefde diere wat vurige voorspraak kan
   uitlok. Yskaste, yshokkiespanne en 'n groot Engelse uitgewery, Penguin,
   is na pikkewyne vernoem. Die aanhang het tot vandag toe nie gekwyn nie:
   Toe Linus Torvalds van Linux-faam na 'n gelukbringer soek, besluit hy
   op die pikkewyn Tux.

   Pikkewyne is ook al soms in 'n donkerder lig geskets en dit is dalk
   juis die vriendelik-sjarmante beeld wat pikkewyne het wat daartoe gelei
   het dat die makers van die Batmanreeks besluit het om een van die mees
   sinistere figure van die opperste booswig die naam pikkewyn te gee.
   Danny DeVito vertolk die rol in die 1992-film Batmans Rückkehr. Badtz
   Maru, of "slegte pikkewyn", is weer 'n stoute pikkewynkarakter wat deur
   die Japannese maatskappy Sanrio geskep is, 'n moeilikheidmaker wat
   gewoonlik aan die kant van stoute seuns en die slegte ou in die storie
   is. Pingu is weer 'n vriendelik-vreedsame pikkewyn van die Switserse
   televisie.

[wysig] Stamgeskiedenis

[wysig] Sistematiek

   Puffinus gravis - 'n voorbeeld van die stormvoëlagtiges wat aan die
   pikkewyne verwant is
   Puffinus gravis - 'n voorbeeld van die stormvoëlagtiges wat aan die
   pikkewyne verwant is

   Onder die lewende pikkewyne word sewentien spesies of soorte onderskei
   wat in ses Genusse voorkom:
     * Die Langsnawelpikkewyne (Pygoscelis) omvat die "prototipiese
       pikkewyne, soos wat in strokiesverhale karikature aangetref word.
       Hulle is sonder uitsondering swart en wit geveer en verveer aan die
       einde van die jeweiligen broeiseisoen. Drie spesies word onderskei:
       die Eselpikkewyn (P. papua), die Adéliepikkewyn (P. adeliae) en die
       Stormbandpikkewyn (P. Antarctica). Alle soorte is baie sosiaal, die
       Stormbandpikkewyn verteenwoordig met 'n geskatte vyf-miljoen
       broeipare op Deceptioneiland die grootste pikkewynkolonie.

     * Die Groot-pikkewyne (Aptenodytes), waartoe die Koningpikkewyn (A.
       patagonicus) en die Keiserpikkewyn (A. forsteri) tel, omvat, soos
       die naam duidelik aandui, beide die grootste twee pikkewynspesies.
       Hulle beskik oor 'n lang slanke effense gekromde snawel en in beide
       gevalle 'n kenmerkende oranje-kleurige merk op die nek.
       Groot-pikkewyne bou nie neste nie; die enkele eier word inplaas
       daarvan op die pote uitgebroei.

     * Die Gekuifde-pikkewyne (Eudyptes) omvat die grootste hoeveelheid
       spesies. Die groep is heel divers maar onderskei hulle deur
       geel-oranje kleurige veerversiering op die kop. Gekuifde-pikkewyne
       lewe hoofsaaklik in die water om Nieu-Seeland, hulle kolonies
       bestaan slegs tydens broeiseisoen. By alle soorte kom
       broeivermindering plaas: Alhoewel daar altyd twee eiers gelê word,
       word net een kuiken groot gemaak, om 'n ongunstige
       voedselverdeling, waar daar op die einde nie genoeg kos vir enige
       van die kleintjie sou wees nie te vermy.

     * Die genus van die Geeloogpikkewyne (Megadyptes) is monotipies en
       omvat slegs een spesie, die Geeloogpikkewyn (M. antipodes), wat in
       suidelike Nieu-Seeland broei. Geel vere wys op die verwantskap met
       die Gekuifde-pikkewyne.

     * Die genus van die Dwergpikkewyne (Eudyptula) bevat ook slegs een
       spesie, die Dwergpikkewyn (E. minor), sommige taksonome beskou
       egter die witvlerkpikkewyn (E. minor albosignata), wat gewoonlik as
       subspesie beskou word, as 'n selfstandige spesie. Dwergpikkewyne is
       soos die naam reeds verraai, die kleinste pikkewyne en kom voor in
       die water om Australië en Nieu-Seeland.

   Brilpikkewyne by Boulders naby Simonstad
   Brilpikkewyne by Boulders naby Simonstad
     * Die Brilpikkewyne (Spheniscus) wverteenwoordig 'n baie eenvormige
       genus, wat vermoedelik 'n baie onlangse oorsprong het. Die vier
       spesies, Brilpikkewyn, (Suid-Afrika), Humboldtpikkewyn,
       (Suid-Amerika), Magellaanse-pikkewyn, (Suid-Amerika) en
       Galápagos-Pikkewyn, (Suid-Amerika), word uitgeken aan swart strepe
       op hulle sye, 'n kenmerkende swart-wit Kopfmuster en kaal kopvel.
       Brilpikkewyne word die verste noord van alle pikkewyne aangetref en
       is ook tuis in tropiese omgewings. Die voëls bly die hele jaar lank
       by hulle kolonies; broeityd en ververing is meestal veranderlik en
       onafhanklik van die seisoen. Dwergpikkewyne en die kleintjies van
       brillenpikkewyne lyk baie soortgelyk, 'n aanduiding dat daar 'n
       noue verwantskap tussen die twee genusse bestaan.

   Die stam verwantskap van die genusse word duidelik in die volgende
   diagram wat op genetiese en morfologies data gegrond is:
Pikkewyne (Spheniscidae)
|-- Langsnawelpikkewyne (Pygoscelis)
'--N. N.
   |-- Groot-pikkewyne (Aptenodytes)
   '--N. N.
      |--N. N.
      |  |-- Gekuifde-pikkewyne (Eudyptes)
      |  '-- Geeloogpikkewyne (Megadyptes)
      |
      '--N. N.
         |-- Dwergpikkewyne (Eudyptula)
         '-- Brilpikkewyne (Sphenicus)

   Terwyl die sustergroep verhouding van die Gekuifde- en
   Geeloogpikkewyne, en die van die dwerg- en brilpikkewyne algemeen
   aanvaar word, is daar meer onsekereheid oor die ander gennusse se
   verwantskappe.

[wysig] Kort oorsig van pikkewynsoorte

     * Langsnawelpikkewyne, Antarktika, swart en wit geveer
          + Witoorpikkewyn of Eselpikkewyn (Pygoscelis papua),
            Subantarktiese Eilande/Antarktikaskiereiland
          + Adéliepikkewyn (Pygoscelis adeliae), Antarktika
          + Stormbandpikkewyn of Keelstreeppikkewyn (Pygoscelis
            antarctica), Antarktikaskiereiland

     * Groot-pikkewyne, Antarktika, grootste pikkewyne
          + Koningpikkewyn (Aptenodytes patagonicus), Subantarktiese
            Eilande
          + Keiserpikkewyn (Aptenodytes forsteri), Antarktika

     * Gekuifde-pikkewyne , Australië/Nieu-Seeland, geel-oranje
       veer-hooftooisel
          + Fjordlandpikkewyn of Dikbekpikkewyn (Eudyptes pachyrhynchus),
            Australië/Nieu-Seeland
          + Snareskuifpikkewyn of Snare-eilandpikkewyn(Eudyptes robustus),
            Snare-eilande
          + Grootkuifpikkewyn KronenpinguinSclater-Pinguin ((Eudyptes
            sclateri, ook E. atratus),, (Eudyptes sclateri ook E.
            Atratus), Australië/Nieu-Seeland
          + Schlegelpikkewyn of macquariepikkewyn (Eudyptes schlegeli),
            Subantarktiese Eilande – spesifiek die Macquarie-eilande ^[5]
          + Langkuifpikkewyn of Macaronipikkewyn (Eudyptes chrysolophus) –
            Suid-Shetlandeilande, Suid-Orkneyeilande en die
            Suidelike-Sandwicheiland.
          + Geelkuifpikkewyn (Eudyptes chrysocome), Subantarktiese Eilande

     * Geeloogpikkewyne (Megadyptes antipodes), Australië/Nieu-Seeland,
       geel vere om die oë

     * Dwergpikkewyne (Eudyptula minor), Australië/Nieu-Seeland (die
       kleinste Pikkewyn)
          + Witvlerkpikkewyn (Eudyptula albosignata) – gewoonlik as
            subspesie van Dwergpikkewyn beskou. Banksskiereiland aan die
            ooskus van Nieu-Seeland en in die Cook Straat.

     * Brilpikkewyne, warmer gebiede, swart strepe op die sye, swart-wit
       Kopfmuster, kaal kopvel
          + Brilpikkewyn of Afrikapikkewyn (Spheniscus demersus),
            Suid-Afrika
          + Humboldtpikkewyn (Spheniscus humboldti), Suid-Amerika
          + Magellaanse Pikkewyn (Spheniscus magellanicus), Suid-Amerika
          + Galápagospikkewyn (Spheniscus mendiculus), Suid-Amerika

[wysig] Literatuur

     * K. Schafer: Penguin Planet - Their World, our World. North Word
       Press, 2000, ISBN 1-55971-745-9
     * G. G. Simpson: Penguins: Past and Present, Here and There. Yale
       University Press, 1976, ISBN 0-30001-969-6
     * T. D. Williams: The Penguins. Oxford University Press, 1995, ISBN
       0-19854-667-X
     * L. S. Davies: The Penguins. Poyser Species Monograph Series, 2003,
       ISBN 0-71366-550-5
     * B. Culik: Pinguine. Blv, 2002, ISBN 3-40516-318-8
     * N. Carstensen: Pinguine. Ellert & Richter, 2002, ISBN 3-83190-081-7

[wysig] Eksterne skakels

   Commons
   Multimedia oor hierdie onderwerp is te vinde op Wikimedia Commons onder
   die titel:
   Penguin
     * World of Pinguins – Baie inligting en beelde van Kikkewyne
     * Webpinguin – Webwerf toegewy aan Pikkewyne
     * Anjas Pinguine – Webwerf van 'n pikkewyn aanhanger
     * www.pinguins.info – Webwerf oor pikkewyne met inligting, beelde ,
       pikewyn blokkiesraaiselsen. (in Nederlands en Engels)
     * Antarktis-Pinguinwebcam – Pikkewynwebcam in antarktika naby die
       O'Higgins navorsingstasie
     * Pinguine.net – Meer inligting oor pikkewyne.
     * Videos oor Pikkewyne
     * Video of Penguins

[wysig] Verwysings

    1. ^ BirdLife [1] Erect-crested Penguin Eudyptes sclateri, Besoek op 1
       Mei 2006
    2. ^ BirdLife [2] Galápagos Penguin Spheniscus mendiculus, Besoek op 1
       Mei 2006
    3. ^ BirdLife [3] Yellow-eyed Penguin Megadyptes antipodes, Besoek op
       1 Mei 2006
    4. ^ BirdLife [4] Species Search Results for Family Spheniscidae,
       Besoek op 1 Mei 2006
    5. ^ Annemarie's Pinguinweb [5], De 17 soorten.., Besoek op 3 Mei 2006

[wysig] Sien ook

[wysig] Suid-Afrikaanse voëls

     * Alfabetiese lys van Suid-Afrikaanse voëls
     * Klasifikasie-indeks van Suid-Afrikaanse voëls
     * Wetenskaplike naam-indeks van Suid-Afrikaanse voëls


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Pikkewyne • Voëls

