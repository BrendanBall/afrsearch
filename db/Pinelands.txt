Pinelands


   'n OpenStreetMap-straatkaart van Pinelands
   'n OpenStreetMap-straatkaart van Pinelands

   Pinelands is 'n sentrale voorstad van Kaapstad en word deur onder meer
   Observatory, Maitland, Thornton en Mowbray begrens.

   Inhoud

        * 1 Eerste tuinstad
        * 2 Politiek
        * 3 Opvoeding
        * 4 Godsdiens
        * 5 Bronne

[wysig] Eerste tuinstad

   Die voorstad, wat vroeër 'n afsonderlike munisipaliteit was, is aangelê
   onder aansporing van Richard Stuttaford, wat in 1920 die som van
   £10 000 geskenk het om as basiese fonds vir die ontwikkeling van die
   buurt te dien. Die onderneming het kort voor lank vir homself begin
   betaal aangesien dit deur 'n ingelyfde vereniging sonder winsoogmerk
   bedryf is en daarom ook alle opbrengs terug kon ploeg in die
   gemeenskap.

   Die perseel waar die mooi, boomryke voorstad vandag staan, was voorheen
   die bosboulandgoed Uitvlugt op die Kaapse Vlakte. Met die beplanning
   van die tuistad is groot sorg geneem om die hoogste moontlike
   argitektoniese standaarde te handhaaf en die bes moontlike
   veiligheidsmaatreëls vir die verkeer te tref.

[wysig] Politiek

   Pinelands het in 1948 'n munisipaliteit geword en die (toe byna
   uitsluitlik wit) bevolking was in 1980 net meer as 15 000. Die voorstad
   is ingevolge die nuwe munisipale bedeling by die stad Kaapstad ingelyf.
   Die kiesers van Pinelands het in 1974 in 'n tussenverkiesing die
   Progressiewe Party se aantal setels op sewe te staan gebring toe die
   P.P.-kandidaat, dr. Alex Boraine, die kandidaat van die Verenigde Party
   verslaan het. In elk van die daaropvolgende Volksraadsverkiesings het
   hulle met oorweldigende meerderhede vir die partye links van die
   Nasionale Party gestem.

[wysig] Opvoeding

   Daar is vier skole in die voorstad, waarvan almal Engelsmediumz: Die
   Hoërskool Pinelands en die Laerskole Pinelands, Pinehurst en Pinelands
   North. Die sowat 70 leerders van die Laerskool Oude Molen, wat in die
   behoeftes van die klein Afrikaanse gemeenskap voorsien het, het in 1985
   ingeskale by die Laerskool Groote Schuur in Rondebosch.

[wysig] Godsdiens

   Daar is kerke van elke vername Engelse kerkverband asook 'n gemeente
   van die NG Kerk wat op 27 Oktober 1943 van die NG gemeente Maitland
   afgestig het. In 1952 skryf die Ons gemeentelike feesalbum, wat die NG
   Kerk se 300-jarige bestaan gedenk het, van Pinelands se toe nege jaar
   oue gemeente: "Die deursneelidmate is almal mense met 'n goeie
   agtergrond, beskaafd, goed ontwikkel en ambisieus, soos veral blyk uit
   die verantwoordelike betrekkings wat hulle beklee. Ongelukkig moes die
   gemeente groot skuldlaste aangaan, dog langsamerhand word dié ook
   afgewerp."

   In daardie jaar het die gemeente ongeveer 'n twaalfde van die inwoners
   uitgemaak. In 1973 het dié 214de gemeente van die Kaapse Kerk nog meer
   as 550 lidmate gehad, maar mettertyd het dit afgeneem tot sowat 250 in
   2007, soos ook al die ander gemeentes in die suidelike voorstede van
   waar baie Afrikaanssprekendes die laaste 30 jaar na die noordelike
   voorstede verhuis het.

[wysig] Bronne

     * Olivier, ds. P.J., Ons gemeentelike feesalbum, N.G. Kerk-uitgewers,
       Kaapstad en Pretoria, 1952.
     * Kelly, Maureen, Amptelike Suid-Afrikaanse Munisipale Jaarboek, HELM
       Publikasies, Johannesburg, 1986.
     * Rosenthal, Eric, Encyclopaedia of Southern Africa, Juta and Company
       Limited, Kaapstad en Johannesburg, 1978.

   Kategorieë: Voorstede van Kaapstad • Wes-Kaap

