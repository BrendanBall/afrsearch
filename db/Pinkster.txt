Pinkster


   Die Heilige Gees word oor die dissipels van Jesus van Nasaret
   uitgestort (Ingeborg-psalter, omstreeks 1200)
   Die Heilige Gees word oor die dissipels van Jesus van Nasaret
   uitgestort (Ingeborg-psalter, omstreeks 1200)

   Pinkster (afgelei van die Griekse πεντηκοστή [ἡμέρα], pentekostē
   [hēmera], "die vyftigste dag") is 'n Christelike fees ter herinnering
   aan 'n belofte wat Jesus van Nasaret vir sy volgelinge gemaak het.
   Volgens die Christelike Pinkster-teologie sou hy vyftig dae ná sy
   beweerde opstanding 'n helper, die Heilige Gees, stuur om sy
   aanhangers, wat in Jerusalem vergader het om die Joodse Wekefees te
   vier (Handelinge 2:1-41), met nuwe krag te beklee. Pinkster word sedert
   die 3de eeu as 'n Christelike fees gevier (die eerste historiese
   verwysing na die fees dateer selfs terug na die jaar 130) en is gegrond
   op die Joodse tradisie van die Wekefees of Sjavoeot, wat vyftig dae ná
   die Pasgafees (Hebreeus: Pessag) gevier is. In ooreenstemming hiermee
   val die Christelike Pinksterfees op die vyftigste dag ná Pase.

   Die beweerde gebeure - volgens die Nuwe Testament het "tonge van vuur"
   en die "gawe om in vreemde tale te praat" oor Jesus van Nasaret se
   dissipels gekom - is moontlik eerder fantasieryke verhale. Nogtans het
   die dissipels daarin geslaag om op 'n belangrike Joodse feesdag die
   aandag van talle mense op hulle klein religieuse beweging te vestig,
   nuwe aanhangers te wen en selfs ná die dood van hul spirituele leier
   onbeskaamd en met nuwe krag met hul sendingwerk voort te gaan. Die
   eerste Pinksterfees word in die Christelike tradisie dan ook as die
   stigtingsdatum van die oorspronklike Ekklesia (Kerk) beskou.

[wysig] Joodse oorsprong

   Die Christelike Pinkstergebeure het volgens die Nuwe Testament van die
   Bybel (Handelinge 2:1) tydens die Joodse fees Sjavoeot plaasgevind.
   Hierdie fees is ter herinnering aan die openbaring van die Tora aan die
   Joodse volk as een van die belangrikste feesdae van die Joodse
   godsdiens gevier. Sjavoeot beteken letterlik "weke" en verwys na die
   sewe weke ná die Pessagfees, wat op die vyftigste dag voltooi is. Die
   Griekse benaming pentekostē, waaruit ook die Afrikaanse naam Pinkster
   ontstaan het, is reeds op hierdie tradisie gegrond. Sjavoeot was
   daarnaas ook 'n oesdankfees en het die einde van die koringoestyd
   gemarkeer wat met Pessag begin het.
   Kategorie: Feesdae

