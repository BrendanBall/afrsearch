Pireneë


   Die sentrale Pireneë
   Die sentrale Pireneë

   Die Pireneë (Frans: Pyrénées, Spaans: Pirineos, Katalaans: Pirineus,
   Oksitaans: Pirenèus of Pirenèas, Aragonees: Perinés, Baskies:
   Pirinioak) is 'n bergreeks in Suidwes-Europa, wat die natuurlike grens
   tussen Frankryk en Spanje vorm. Die Pireneë skei Frankryk van die
   Iberiese Skiereiland en strek oor 'n afstand van sowat 430 kilometer
   van die Golf van Biskaje in die Atlantiese Oseaan tot by die Kaap Creus
   aan die Middellandse See.

   Die hoogste bergrug vorm grotendeels ook die grenslyn tussen Frankryk
   en Spanje, terwyl die landgebonde vorstedom Andorra tussen dié twee
   state lê. Die Val d'Aran is 'n uitsondering; die vallei lê teen die
   noordelike kant van die bergreeks, behoort egter tot Spanje.

   Inhoud

        * 1 Geografie
        * 2 Geologie
        * 3 Landskapsvorms
        * 4 Grondstowwe
        * 5 Klimaat
        * 6 Flora en fauna
        * 7 Landbou
        * 8 Eksterne skakel

[wysig] Geografie

   In politieke en administratiewe opsig maak die Pireneë deel uit van die
   Franse départements Pyrénées-Orientales, Aude, Ariège, Haute-Garonne,
   Hautes-Pyrénées en Pyrénées-Atlantiques (die Nasionale Pireneëpark lê
   in die twee laasgenoemde départements); en die Spaanse provinsies
   Girona, Barcelona, Lleida, Huesca, Zaragoza, Navarra en Gipuzkoa.
   Daarnaas maak die Pireneë ook deel uit van die onafhanklike vorstedom
   Andorra.
   'n Satellietbeeld van die Pireneë, wat deur die NASA geneem is
   'n Satellietbeeld van die Pireneë, wat deur die NASA geneem is

   In geografiese opsig word die bergreeks gewoonlik in die Sentrale,
   Atlantiese (of Westelike) en Oostelike Pireneë verdeel.

   Die Sentrale Pireneë strek van Port de Canfranc in oostelike rigting
   tot by die Val d'Aran. Hier lê die hoogste bergspitse:
     * Aneto of Pic de Néthou (3 404 meter) en geleë teen die
       Maladetta-rand,
     * Mont Posets (3 375 meter), en
     * Mont Perdu (Monte Perdido, Mont Perdut) (3 355 meter).

   In die Atlantiese Pireneë neem die gemiddelde hoogtes geleidelik in
   oos-westelike rigting af. Met die uitsondering van een breuk teen die
   uiterste oostelike kant van die Pyrénées Ariégeoises het die bergspitse
   van die Oostelike Pireneë meer of min dieselfde hoogte, totdat hulle in
   die Albères-groep steil begin daal.

[wysig] Geologie

   Die Pireneë is ouer as die Alpe; hulle afsaksels is vir die eerste keer
   in die Paleosoïese en Mesosoïese tydperke in die kusbekkens gevorm. Die
   seebodem van die Golf van Gascogne het tussen 100 en 150 miljoen jaar
   gelede begin sprei en die huidige gebied van Spanje teen Frankryk
   gestoot en sodoende groot lae van afsaksels saamgepers. Die hewige druk
   en opwaartse beweging van die aardkors het eers die oostelike gedeelte
   geraak en daarna langs die hele bergketting gestrek, om uiteindelik sy
   hoogtepunt in die Eoseen (60 miljoen jaar gelede) te bereik.

   Die oostelike gedeelte van die Pireneë bestaan hoofsaaklik uit graniet
   en gneisagtige gesteentes, terwyl die granietpieke in die ooste deur
   lae van kalksteen flankeer word. Die massiewe en onverslete voorkoms
   van die bergreeks is te danke aan die groot hoeveelhede graniet, wat
   baie goed bestand is teen erosie, en die swak ontwikkeling van
   gletsers.

[wysig] Landskapsvorms

   'n Bergspits in die somer
   'n Bergspits in die somer

   Tipiese kenmerke van die Pireneë se landskapsvorms is
     * die afwesigheid van groot mere soos in die dwarsdale van die Alpe,
     * die skaarste aan en groot hoogte van bergpasse,
     * die groot aantal bergstrome, wat plaaslik as gaves bekend staan en
       dikwels hoë watervalle vorm, wat in Europa slegs deur dié van
       Skandinawië oortref word, en
     * die gereelde voorkoms van sogenaamde cirques - halfsirkels van
       steil rotswande, wat teen die boonste dele van die valleie lê.

   Die hoogste waterval in die Pireneë is die Gavarnie-valle met 'n hoogte
   van 462 meter, wat teen die boloop van die Gave de Pau lê. Die Cirque
   de Gavarnie in dieselfde vallei is een van die mees bekende voorbeelde
   van die cirque-formasies. Laer bergpasse ontbreek; net die Col de la
   Perche, geleë tussen die valleie van die Têt- en Segreriviere, en die
   Col de Semport of Port de Canfranc langs die ou Romeinse pad van
   Zaragoza na Oloron-Sainte-Marie verbind die pad- en spoorwegnetwerke
   van Frankryk en Spanje aan weerskante van die bergreeks.

   'n Bekende geografiese kenmerk is La Brèche de Roland, 'n kloof in die
   bergreeks, wat volgens tradisionele legendes deur die Frankiese ridder
   Roland geskep is.

[wysig] Grondstowwe

   Die meer van Artouste
   Die meer van Artouste

   Die metaalertse van die Pireneë is ekonomies minder belangrik, alhoewel
   groot ystermyne naby Vie de Sos in Ariège en teen die voet van die
   Canigou in Pyrénées-Orientales bestaan het. Groot steenkoolreserwes lê
   hoofsaaklik teen die Spaanse hange, terwyl die Franse gedeelte oor
   groter voorkomste van laegraadse steenkool (ligniet) beskik. Die oopmyn
   van Trimoun (Ariège) is een van die belangrikste verskaffers van talk
   in Europa.

   In teenstelling met die Alpe is daar 'n oorvloed mineraalbaddens soos
   dié van Bagnères-de-Luchon en Eaux-Chaudes. Hulle bevat groter
   hoeveelhede swael en lê op groot hoogtes, waar die graniet in aanraking
   kom met die lae van ander gesteentes. Die laer geleë mineraalbaddens,
   soos dié van Bagnères-de-Bigorre (Hautes-Pyrénées), Rennes-les-Bains
   (Aude) en Campagne (Aude), bevat meesal seleen en is nie baie warm nie.

   Die kaasmakers van die westelike Pireneëgebied trek voordeel uit die
   kalkgesteente, wat deur 'n groot aantal grotte gekenmerk word. Hulle
   word dikwels gebruik om die rypwording van die plaaslike kaassoorte te
   bevorder.

[wysig] Klimaat

   Col du Tourmalet
   Col du Tourmalet

   In klimatiese opsig vorm die Pireneë 'n soort versperring. Die
   westelike Pireneë kry duidelik meer reën- en sneeuval as die oostelike
   gedeelte, waardeur die twee gebiede 'n aantal verskille toon. Gletsers
   ontbreek volledig in die oostelike Pireneë, aangesien die swak sneeuval
   nie toereikend is vir hulle ontwikkeling nie. Gletsers bly beperk tot
   die noordelike hange van die sentrale Pireneë en daal ook nie ver af na
   die valleie nie, soos hulle eweknieë in die Alpe. Hulle bereik hulle
   grootste lengte in die rigting van die bergreeks en vorm 'n nou gebied
   naby die hoogste bergspitse. Net soos in die ander groot bergreekse van
   Middel-Europa het die Pireneë se gletsers tydens die ystydperk 'n
   duidelik groter oppervlak bedek. Die gletser in die vallei van Argelbs
   in die département Hautes-Pyrénées is die bekendste voorbeeld.

   Sedert die middel van die 19de eeu het die gletsers geleidelik begin
   terugtrek. Veral die Ossoue-gletser naby die berg Vignemale, wat vroeër
   'n indrukwekkende natuurskouspel was, het duidelik afgesmelt. Tans
   bedek die gletsers in die Sentraal-Pireneë 'n oppervlak van sowat 500
   hektaar. As gevolg van die globale verwarming sal hulle tot by die jaar
   2100 verdwyn het.

   Die sneeulyn in die Pireneë lê tussen 2 700 en 2 800 meter bo seevlak.

[wysig] Flora en fauna

   'n Bergstroom in die somer
   'n Bergstroom in die somer

   Die oorwig van reënval in die westelike gedeelte van die Pireneë oefen
   ook 'n groot invloed op die plantegroei in die gebied uit. Die laer
   geleë berge in die uiterste weste is pragtig bebos, tog neem die omvang
   van die bosgebiede in oostelike rigting duidelik af. Die oostelike
   Pireneë is 'n ongerepte, kaal gebied, wat deur groot massa's graniet
   oorheers word. Daarnaas verander ook die samestelling van die flora in
   wes-oostelike rigting. Die plantegroei in die noordelike gedeelte van
   die Wes-Pireneë kom ooreen met dié van Middel-Europa, terwyl dit in die
   ooste al 'n Mediterreense karakter het - ofskoon die verskil ten
   opsigte van die breedtegraad net 1° is.
   Die Pic de Bugatet in die natuurbewaringsgebied van Néouvielle
   Die Pic de Bugatet in die natuurbewaringsgebied van Néouvielle

   Die Pireneë is net soos die Alpe ryk aan endemiese spesies. Hier groei
   die enigste soort Dioscorea (yamwortel), Dioscorea pyrenaica, op slegs
   een hooggeleë plek in die sentrale Pireneë, en die monotipiese genus
   Xatardia op net een hooggeleë bergpas tussen die Val d'Eynes en
   Katalonië. Die genus, wat die meeste in die Pireneë voorkom, is die
   Saxifrages, waarvan verskeie spesies hier endemies is.

   Ook die fauna van die Pireneë spog met 'n aantal voorbeelde van
   endemiese spesies. Die Pirenese desman of watermol (Galemys pyrenaicus)
   kom slegs in sommige bergstrome van die noordelike hange voor. Die
   enigste ander mol van hierdie genus is inheems aan die riviere van die
   Kaukasus-bergreeks in Suid-Rusland. Die Pirenese euproctus, wat nou
   verwant is aan die salamander, kom eweneens in hooggeleë bergstrome en
   mere voor. 'n Ander besonderheid van die Pireneë is die blinde insekte
   in die grotte van Ariège, waarvan die Anophthalmus en Adelops die
   bekendste genera is.

   Die inheemse Spaanse steenbok (Capra pyrenaica) het in Januarie 2000 op
   'n geheimsinnige manier uitgesterf, terwyl die Pirenese bruinbeer in
   die negentigerjare van die 20ste eeu byna uitgeroei is. Die beer is in
   1996 weer in die gebied ingevoer, toe drie bere uit Slowenië hier
   vrygelaat is. Die bere het goed aangepas; tans is daar vyftien
   bruinbere in die sentrale gebied naby Fos. Slegs vier inheemse bere
   leef in die Aspevallei (Frans: Vallée d'Aspe).

[wysig] Landbou

   Die weivelde is geskik vir veeteelt, veral skape, bokke en melkkoeie.
   Die westelike Pireneë staan bekend vir hulle kaasmakerye, wat naas
   suiwer skaap- en bokkekaas ook gemengde soorte vervaardig. Die
   gewildste soorte is die Ossau-Iraty uit die Vallée d'Aspe, die Vallée
   d'Ossau en die aangrensdende Spaanse Pireneë, en die Pireneëkaas uit
   die Baskeland, 'n koeimelkkaas, wat met 'n swart waslaag oortrek word.

   Die Franse en Spaanse voorgebergtes van die Pireneë is bekende
   wynboustreke. Die belangrikste Franse Pireneëwyne kom uit Jurançon en
   die Corbières, die historiese tuisland van die Kathare.

[wysig] Eksterne skakel

     * (ES) Pireneë Cerler Benasque
     * (ES) Pireneë Vielha Baqueira


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Geografie van Frankryk • Spanje

