Pittsburgh


                                           Pittsburgh
                                           Kaart                     Wapen

                                                                      Vlag

                                            Land           Verenigde State
                                       Deelstaat              Pennsilvanië
                                Distrik (County)                 Allegheny
                                      Koördinate        40°26' N, 80°00' W
                                        Stigting                      1758
                                      Oppervlak:
                                        - Totaal               151,1 vk km
                               Hoogte bo seevlak                 209-367 m
                                      Bevolking:
                        - Totaal (skatting 2005)                   316 718
                            - Bevolkingsdigtheid               2 001/vk km
                        - Metropolitaanse gebied                 2 358 695
                                         Tydsone UTC -5 | Somertyd: UTC -4
                                    Burgemeester       Luke Ravenstahl (D)
                               Amptelike Webwerf          pittsburgh.pa.us

   Pittsburgh [ˈpɪts.bɚg] is die tweede grootste stad in die Amerikaanse
   deelstaat Pennsilvanië (amptelik: Commonwealth of Pennsylvania) met 'n
   oppervlak van 151,1 vierkante kilometer en 316 718 inwoners (2005). Die
   stad is die administratiewe setel van die distrik Allegheny en die
   ekonomiese, kulturele, akademiese en vervoersentrum van die
   metropolitaanse gebied van Pittsburgh met 2,3 miljoen inwoners.

   Pittsburgh lê in 'n heuwelagtige gebied by die samevloeiing van die
   Allegheny-, Ohio- en Monongahelariviere, en sy stadshorison word
   oorheers deur wolkekrabbers en tientalle brûe. Met die agteruitgang van
   die Amerikaanse staalbedryf in die 1970's en 1980's het die voormalige
   nywerheidstad tot 'n sentrum van die mediese, finansiële en
   tegnologiese bedrywe ontwikkel en dien darnaas ook as 'n
   onderwyssentrum. Weens die sukses wat Pittsburgh met sy ekonomiese
   herstrukturering behaal het, het president George W. Bush na Pittsburgh
   as Knowledge Town verwys, terwyl die Wall Street Journal die stad as
   een van die belangrikste markte vir tegnologie aangewys en die bynaam
   Roboburgh aan hom gegee het.

   Ondanks 'n krimpende bevolking is Pittsburgh nog steeds die
   belangrikste stad in die oostelike Ohioriviervallei, wat danksy sy
   pragtige ligging, sy ekonomiese geleenthede, lae lewenskoste en
   groeiende kulturele, mediese en onderwysinfrastruktuur met 'n hoë
   lewensgehalte spog.

   Inhoud

        * 1 Klimaat
        * 2 Geskiedenis
        * 3 Ekonomie
             + 3.1 Die staalbedryf
             + 3.2 Moderne nywerhede
        * 4 Bronne en verwysings
             + 4.1 Staalbedryf
             + 4.2 Geskiedenis
             + 4.3 Persberigte

[wysig] Klimaat

   Vanweë sy topografie en relatief klein afstand van die Atlantiese
   Oseaan word Pittsburgh se klimaat deur sowel Mediterreense asook
   kontinentale invloede gekenmerk. Die groot temperatuurskommelings van
   kontinentale klimaatsones kom hier net soos meer gematigde winter- en
   somertemperature as in ander binnelandse stede op dieselfde
   breedtegraad voor. Pittsburgh het dus koel en soms ook koue winters met
   sneeuvalle en warm en vogtige somers. Bewolking en bogemiddelde
   neerslae is tipiese weerverskynsels in die gebied, en met bewolkte
   toestande op sowat 200 dae per jaar behoort Pittsburgh tot die tien
   mees bewolkte stede van die VSA.
   Shaler Township, 'n voorstad van Pittsburgh, tydens die
   Noord-Amerikaanse winterstorm van Februarie 2007
   Shaler Township, 'n voorstad van Pittsburgh, tydens die
   Noord-Amerikaanse winterstorm van Februarie 2007

   Julie is die warmste maand van die jaar met 'n gemiddelde maksimale
   temperatuur van 29°C bedags en 'n gemiddelde nagtelike minimum van
   16°C. Die hoë lugvogtigheid lei tot 'n bogemiddelde hitte-indeks.
   Januarie is die koudste maand met 'n gemiddelde maksimum van 3°C bedags
   en 'n gemiddelde nagtelike minimum van -7°C. Danksy die matigende
   invloed van die Atlantiese Oseaan is Pittsburgh se wintertemperature
   sowat 3°C hoër as dié van byvoorbeeld Chicago, wat 650 kilometer wes,
   maar net 110 kilometer noord van Pittsburgh lê. Die hoogste
   temperatuur, wat ooit in Pittsburgh aangeteken is, was 39°C op 16 Julie
   1988, die laagste -30°C op 19 Januarie 1994.

   Die meeste neerslae met 'n gemiddelde van 102,6 millimeter reën kom in
   Mei voor, wanneer die meeste donderstorms en laagdrukgebiede langs die
   Amerikaanse ooskus aangeteken word. Daarenteen is Februarie die
   droogste maand van die jaar, aangesien die meeste neerslae as sneeu
   voorkom, wat deur 'n lae vogtigheid gekenmerk word. Nogtans is
   Februarie se neerslae met 62,7 millimeter relatief hoog in vergelyking
   met ander binnelandse stede.

[wysig] Geskiedenis

   Pittsburgh in 1874. Litografie deur Otto Krebs
   Pittsburgh in 1874. Litografie deur Otto Krebs

   Die eerste bewoners van die gebied was stamme van die Eerste Nasies.
   Later het Europese setlaars hulle as gevolg van die Amerikaanse
   weswaartse beweging in die gebied gevestig. Die waterweg was belangrik
   vir die Franse en Britse kolonies in Noord-Amerika, en die omgwing van
   Pittsburgh was in die 18de eeu 'n omstrede gebied. Die Franse het in
   1754 'n Britse garnisoen verdryf en Fort Duquesne opgerig, wat vier
   jaar later weer deur die Britte ingeneem en Fort Pitt genoem is.

   As 'n belangrike hawe- en nywerheidstad het Pittsburgh veral ná die
   ontdekking van steenkool vinnig gegroei. Gedurende die Amerikaanse
   Burgeroorlog het Pittsburgh die belangrikste verskaffer van yster vir
   die Unie se leër geword en die bynaam "Ysterstad" gekry. 'n Ander,
   minder sjarmante bynaam, "die Rokerige Stad", het na Pittsburgh se
   swaar nywerhede verwys.
   Die moderne sakekern van Pittsburgh
   Die moderne sakekern van Pittsburgh

   Met die vestiging van groot getalle immigrante het geleidelik ook ander
   nywerhede soos raffinaderye, glas- en metaalverwerking ontwikkel. 'n
   Aantal beduidende Amerikaanse sakemanne soos Andrew Carnegie, Henry J.
   Heinz en Andrew W. Mellon het hier hulle ondernemings opgebou. Nogtans
   het die stad vanweë sy swaar nywerhede, veral die staalbedryf, en die
   omgewingsbesoedeling, wat daarmee gepaard gegaan het, in die 20ste eeu
   'n negatiewe reputasie gekry.

   Ná die Tweede Wêreldoorlog het die strawwe mededinging van ander
   nywerheidslande die plaaslike swaar nywerhede 'n nekslag toegedien. Met
   sy ekonomiese neergang en sy krimpende bevolking het Pittsburgh 'n
   simbool van Amerika se "Roesgordel", die voormalige nywerheidshartland
   van die noordooste, geword. Die bevolking het tussen 1950 en 2000 van
   680 000 tot 330 000 gekrimp.

   Met 'n reeks sogenaamde "renaissance-programme" het die stad in
   ekonomiese opsig begin herleef. Die "Renaissance II-program", wat in
   1977 deur die destydse burgemeester Richard Caliguiri begin is, het die
   oprigting van 'n aantal kenmerkende wolkekrabbers in die middestad se
   "Goue Driehoek" behels en daarnaas ook nuwe lewe in Pittsburgh se
   verskillende stadswyke ingeblaas. Later is 'n aantal kulturele
   instellings bygevoeg wat die middestad se kulturele lewe verryk het.

   Pittsburgh se drie riviere is nog steeds die belangrikste binnelandse
   hawe in die VSA, terwyl sy lughawe jaarliks meer as 20 miljoen
   passasiers hanteer. Die metropolitaanse gebied vamn Pittsburgh beslaan
   nou ses distrikte in die westelike Pennsilvanië met 'n oppervlak van
   meer as 4 500 vierkante myl en 2,3 miljoen inwoners. Sy ekonomie steun
   nou op hoë tegnologie, mediese dienste en onderwys.

[wysig] Ekonomie

[wysig] Die staalbedryf

   Die brug oor die Monongahelarivier, met die rokende skoorstene van
   staalfabrieke in die agtergrond (1857)
   Die brug oor die Monongahelarivier, met die rokende skoorstene van
   staalfabrieke in die agtergrond (1857)

   Die ontginning van ysterertse en steenkool in die omgewing van
   Pittsburgh het gedurende die 19de eeu die vinnige ontwikkeling van die
   stad se swaar nywerhede, veral die staalbedryf, bevorder. Die
   steenkool- en antrasietvelde van die Appalagge-bergreeks was die
   beduidendste naas dié van die Rotsgebergte en die Groot Vlaktes. Die
   plaaslike ertsvoorrade was vinnig uitgeput en is later deur die myne
   naby die Lake Superior (Bomeer) en uiteindelik dié van Labrador in
   Kanada as hoofverskaffers vervang.

   Naas hierdie natuurlike hulpbronne het Pittsburgh sy historiese rol as
   die belangrikste staalsentrum van die VSA ook aan 'n besondere
   tariefbeleid te danke, die Pittsburgh Plus-stelsel. Hierdie beleid het
   Pittsburgh se staalpryse as 'n basispunt (basing point) gebruik om
   ander gebiede se staalpryse vas te lê - die staalprys was orals in die
   VSA so hoog asof dit uit Pittsburgh sou gekom het. Hiermee het die
   plaaslike staalbedryf 'n beduidende prysvoordeel behaal - geen ander
   nywerheidsgebied was in staat om staal ten laer pryse as dié van
   Pittsburgh op die Amerikaanse mark aan te bied. Tot by die afskaffing
   van hierdie prysstelsel, wat tot met 1929 toegepas is, het 'n groot
   aantal staalnywerhede hulle in die omgewing van Pittsburgh gevestig.

   Eers met die nuwe F.O.B. Mile Pricing System, wat sedert 1948 toegepas
   is en bepaal het dat die staalvervaardigers net die basisprys mog vraag
   terwyl kopers die vrag moes betaal, het ander staalgebiede meer
   mededingend geword.

[wysig] Moderne nywerhede

   Ná die neergang van die staalbedryf het die nywerheidsbasis na die
   hoëtegnologie- en dienstesektor begin verskuif, en tans is robotika,
   mediese dienste, kerntegnologie, toerisme, biomediese tegnologie,
   finansies, onderwys en ander dienste die belangrikste verskaffers van
   werksgeleenthede. Pittsburgh dien daarnaas nog steeds as die nasionale
   hoofkwartier van 'n aantal groot Amerikaanse ondernemings, waaronder
   Allegheny Technologies, H.J. Heinz Company en U.S. Steel, asook
   buitelandse matskappye soos Bayer, GlaxoSmithKline en Lanxess. Die
   grootste werkgewers is die Universiteit van Pittsburgh se Mediese
   Sentrum en die Universiteit van Pittsburgh self.

[wysig] Bronne en verwysings

[wysig] Staalbedryf

     * Hofmeister, Burkhard: Fischer Länderkunde Nordamerika. Frankfurt am
       Main: Fischer Taschenbuch Verlag 1980, bl. 203-204

[wysig] Geskiedenis

     * Hays, Samuel P. (uitgewer): City at the Point: Essays on the Social
       History of Pittsburgh. Pittsburgh: University of Pittsburgh Press
       1991
     * Lubove, Roy: Twentieth-Century Pittsburgh: The Post-Steel Era.
       Pittsburgh: University of Pittsburgh Press 1996

[wysig] Persberigte

     * University Times (University of Pittsburgh): President makes a Pitt
       stop
     * Post-Gazette.com, Pittsburgh, 20 Junie 2006: The Private Sector:
       All signs point to Roboburgh

   Kategorieë: Pennsilvanië • Stede in die VSA

