Pizza


   Peperoni-pizza
   Peperoni-pizza

   Pizza (die woord is moontlik afgelei van die Arabiese pita ("brood"),
   die Langobardiese bi°zzo ('n eenvoudige soort brood") of die
   Italiaans-Napolitaniese piceà, pizzà ("pluk")) is 'n bodem van gisdeeg,
   wat met pikante bestanddele soos byvoorbeeld tamatiesous, kaas,
   sampioene en wors of ham belê en daarna in die oond gebak word.

   Die moderne pizza het sy oorsprong in die Suid-Italiaanse hawestad
   Napels, maar intussen het die gereg wêreldwyd gewild geraak en word in
   'n groot verskeidenheid variante aangebied.

   Inhoud

        * 1 Geskiedenis
        * 2 Nou verwante geregte in ander Europese lande
        * 3 Metode (Italiaanse pizza)
        * 4 Verwysings

[wysig] Geskiedenis

   Die verskillende volke van Italië het al duisende jare gelede 'n aantal
   voorlopers van die huidige pizza in hulle kookkuns geken. Die jagters
   en versamelaars van die Steentydperk het wilde graansoorte soos emmer
   en eenkoorn, maar ook gars vir hulle vroeë soort pizza gebruik. Die
   graan is eers geweek of gekook, tot pap gestamp en uiteindelik op hete
   stene geplaas en oor 'n oop vuur gekook.
   Focaccia, die tradisionele Mediterreense platbrood
   Focaccia, die tradisionele Mediterreense platbrood

   Omtrent 1000 v.C. het die Etruskers van Noord- en Sentraal-Italië veral
   platbrood geniet, wat van fyngestampte graan gemaak en op hete stene
   gebak is. Die Etruskers het die stene gewoonlik in as begrawe, wat 'n
   rokerige smaak aan die platbrood verleen het, en die brood met olie en
   kruie verfyn sodra dit klaar gebak was. Die platbrood is dikwels net
   soos 'n plaat as onderlaag vir ander geregte gebruik.

   Die Grieke, wat sedert die 8de eeu v.C. kolonies in die suide van
   Italië gestig het, het hulle gevorderde bakmetodes saamgebring.
   Alhoewel hulle ook 'n fyngestampte graandeeg vir hulle brood gebruik
   het, het hulle die vulsel bo-op die ongebakte deeg geplaas om die smaak
   verder te verfyn. Die tipiese Griekse plakuntos is as ronde platbrode
   gevorm en met vulsels soos olie, uie, kruie en knoffel belê.

   Vir die bakproses het die Grieke in plaas van oop vuur reeds oonde
   gebruik, en die deeg is vooraf geknie sodat dit makliker verteerbar
   was. Hulle het moontlik ook verskillende tegnieke van die Egiptenare
   oorgeneem, soos byvoorbeeld die maak van suurdeeg en die gebruik van
   gis. Danksy 'n hoë rand was die ronde platbrode baie stabiel en kon
   maklik in die hand geneem word om hulle te eet.

   Dit is hoogs waarskynlik dat die antieke Romeinse kookkuns die
   Etruskiese en Griekse metodes en tegnieke verder ontwikkel en reeds 'n
   vroeë voorloper van die huidige pizza geken het, wat moontlik nou
   verwant is met die huidige focacciabrood van Ligurië. Die Romeine het
   net soos die Etruskers gebruik gemaak van die oop vuur se groot hitte
   en hulle platbrode volgens die Griekse manier voor die bakproses
   gekruie. Die Romeinse placenta was 'n plaaslike variant van die Griekse
   plakuntos, wat met kaas belê en oor 'n houtvuur gebak is. 'n Ander
   Romeinse platbrood, laganum, was dun soos wafels en is op dieselfde
   manier gebak.

   Die oorspronklike pizza, wat net met olyfolie, tamatieskyfies origanum
   of basilikum belê word, dateer uit die middel van die 18de eeu - 'n
   tydperk toe tamaties in Suid-Italië gewild geraak het.
   Tradisionele pizza-oond met houtvuur
   Tradisionele pizza-oond met houtvuur
   Amerikaanse pizza
   Amerikaanse pizza
   Pizza met tamaties, kaas, sampioene en uie
   Pizza met tamaties, kaas, sampioene en uie

   Ander soorte pizzas soos die Apoeliese pizza pugliese of die Kalabrese
   pitta inchiusa, wat naas die gisdeeg net met ou bekende bestanddele
   soos olfyolie, uie en sout belê word, is ouer variasies waarvan die
   naam oorgeneem is.

   Aangesien pizza in die oond teen 'n baie hoë temperatuur van 400 tot
   500°C gebak moet word, wat in 'n gewone kombuis onmoontlik sou wees, is
   hy dikwels tuis voorberei en na die plaaslike bakkery gebring. Later
   ontstaan die ambag van die pizzabakkers, die sogenaamde pizzaioli, wat
   ook die deeg voorberei en belê het. die oudste pizzeria in Napels,
   Port' Alba, is in die jaar 1830 geopen en bestaan nog steeds.

   Die eerste pizza, wat met die huidige variasies sou oorenkom, is
   waarskynlik op 11 Junie 1889 deur die pizzaiolo Peppino Brandi gebak.
   Hy het die opdrag gekry om vir die Italiaanse koning Umberto I en sy
   eggenote Margherita 'n pizza te bedien. Hy het dit op 'n patriotiese
   manier belê met bestanddele in die nasionale kleure van Italië:
   Tamaties, mozzarella-kaas en basilikum.

   Hierdie nuwe soort pizza met kaas dien as die voorbeeld vir talle
   moderne variasies van die gereg. In plaas van vars tamaties word
   dikwels tamatiesous (salsa pizzaiola) gebruik.

   In die 19de eeu het Italiaanse emigrante die pizza-resepte na die
   Verenigde State gebring, en in 1905 is die eerste pizzeria in New York
   geopen. Die Amerikaners het hulle eie soort pizza met 'n besonder dikke
   bodem geskep, die American Style Pizza, alhoewel daar lankal ook
   plaaslike variëteite is. New Yorkers gee die voorkeur aan pizzas met 'n
   ietwat dikker kors en baie kaas. In New Haven word New Yorkse pizza met
   wit mossels geniet, terwyl Chicago se pizza-variant in 'n pan gebak
   word en 'n besonder dikke kors het. Die oorspronklike pizza-resep is in
   Kalifornië by die plaaslike eetgewoontes aangepas en word met 'n groot
   verskeidenheid versierings verfraai, wat ook eksotiese bestanddele soos
   bokkaas, ham met pynappelstukkies en tandoori-hoender insluit.

   Danksy die invloed van groot Amerikaanse kettingwinkel-pizzerias het
   pizza na die Tweede Wêreldoorlog ook in Europa en ander dele van die
   wêreld gewild geraak. Naas spaghetti het dit die bekendste gereg van
   die Italiaanse kookkuns geword. Dit word nou wêreldwyd in restourante
   bedien en is daarnaas ook een van die gewildste wegneemetes en gesogte
   bevrore kitskos.

[wysig] Nou verwante geregte in ander Europese lande

   In sommige Europese streke is daar soortgelyke geregte, wat onafhanklik
   van die pizza ontwikkel het. Die bekendste is die "Vlamkoek"
   (Alemannies: Flammekueche, Frans: Tarte flambée) uit die Elsas
   (Noordoos-Frankryk). Sy bodem word egter hoofsaaklik met room, spek en
   gekapte uie belê. Ook die kookkuns in die suide van Frankryk, in
   Provence, ken 'n verwante gereg, die pissaladière. Dit is 'n brooddeeg,
   wat met gekapte uie, ansjovis, swart olywe en knoffel belê word.

   Die Swabiese kookkuns (Suidwes-Duitsland) staan onder meer bekend vir
   soortgelyke geregte wat plaaslik "Dünnetle" ("dunnetjies", afgelei van
   Duits dünn "dun") genoem en met spek, room en uie belê word. Hulle word
   - met appels, room, suiker en kaneel belê - ook as nageregte bedien.

   Met die Turkse immigrasie na Wes-Europa het 'n derde variasie gewild
   geraak - die lahmacun, 'n soort pizza wat met maalvleis en rissiespuree
   belê word.

[wysig] Metode (Italiaanse pizza)

   Die deeg vir die pizza se bodem word van meel, water, gis, sout en 'n
   bietjie olyfolie berei, enkele minute lank geknie en na sowat 'n uur
   dun uitgerol of met die hande uitmekaargetrek.

   Die deeg word volgens die individuele resep belê. Hiervoor is
   tamatieskyfies of salsa pizzaiola die mees geskikte onderlaag. Daarna
   word kaas (byvoorbeeld mozzarella, parmesaan of pecorino) en die ander
   bestanddele op die pizza geplaas. Ten slotte word 'n bietjie olyfolie
   daaroor gegiet.

   Die pizza word teen 'n hoë temperatuur van 400 tot 500°C vir enkele
   minute gebak. Die gewone bakoond oorskry nie temperature van sowat
   300°C nie. Die baktyd moet gevolglik verleng word, maar die resultaat
   is steeds nie perfek nie. 'n Voorverwarmde baksteen is daarenteen 'n
   geskikte onderlaag om 'n pizza te bak, omdat die hitte gelykmatig kan
   verdeel en die vorming kondenswater vermy.
   Gisdeeg
   Gisdeeg
   Voorbereiding van die gisdeeg
   Voorbereiding van die gisdeeg
   Die bodem van gisdeeg
   Die bodem van gisdeeg
   Die pizza is belê en klaar om gebak te word
   Die pizza is belê en klaar om gebak te word

[wysig] Verwysings

     * Anderson, Burton: Treasures of the Italian Table. New York: William
       Morrow 1994
     * Behr, Ed: "Pizza in Naples." The Art of Eating 22 (Lente 1992): bl.
       1–14.
     * Del Conte, Anna: The Gastronomy of Italy. New York: Prentice Hall
       1987
     * Field, Carol: The Italian Baker. New York: Harper and Row 1995
     * Piras, Claudia, en Eugenio Medigliani (uitgewers): Culinaria Italy.
       Keulen: Könemann-Verlagsgesellschaft 2000
     * Romer, Elizabeth: Italian Pizza and Hearth Breads. New York:
       Clarkson Potter 1987
     * Sloman, Evelyne: The Pizza Book: Everything There Is to Know about
       the World's Greatest Pie. New York: Times Books 1984
     * Trager, James: The Food Chronology: A Food Lover's Compendium of
       Events and Anecdotes from Prehistory to the Present. New York:
       Henry Holt 1995

   Kategorie: Kookkuns

