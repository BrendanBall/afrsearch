Piëmontees


   Piëmontees is 'n Wes-Romaanse taal, wat deur sowat drie miljoen mense
   in die gewes Piëmont (Noordwes-Italië) gepraat word. Alhoewel baie
   taalkundiges Piëmontees as 'n selfstandige taal beskou, word dit in
   Italië by die streekdialekte gereken en nie as 'n amptelike taal erken
   nie. Geografies en taalkundig is dit nou verwant aan die ander
   Noord-Italiaanse streektale soos Lombardies, Emilia-Romagnools en
   Liguries, maar toon ook baie ooreenkomste met Provensaals en Frans.

[wysig] Oorsprong en geskiedenis

   Die ligging van die huidige administratiewe gebied Piëmont in Italië
   Die ligging van die huidige administratiewe gebied Piëmont in Italië

   Piëmontees maak soos Romagnools deel uit van die Gallo-Italiese groep
   van dialekte, wat saam met Liguries die noordelike streektale van
   Italië verteenwoordig. Die Gallo-Italiese groep beslaan sowat twee
   derdes van die noordelike dialekgebiede en kom meer of min ooreen met
   die ou Keltiese stamgebiede.

   Die eerste dokumente in Piëmontees, die sermones subalpini, dateer uit
   die 12de eeu, 'n tydperk toe die taal nog baie nou verwant is aan
   Oksitaans. Die Italiaanse digter Dante Alighieri verwys in sy De
   Vulgari Eloquentia, sy werk oor die destydse volkstale, na Piëmontees
   as 'n selfstandige dialek. Een van die bekendste Italiaanse
   taalkundiges, wat 'n selfstandige status aan Piëmontees toeken, is G.I.
   Ascoli, wat in 1873 met sy taalkundige werk L'Italia dialettale tot die
   slotsom kom dat die taal onafhanklik van die huidige Italiaans
   ontwikkel het. Die besondere etniese karakter van die Piëmontese
   taalgebied as 'n voormalige Keltiese streek word deur baie ander
   wetenskaplikes as 'n belangrike rede vir die selfstandige ontwikkeling
   van Piëmontees aangevoer, wat ook sy behandeling as 'n taal in eie reg
   regverdig. 'n Aantal deskundiges verwys na die Gallo-Italiese
   taalgebied as Médiolanie, afgelei van die Latynse van Milaan,
   Mediolanum.

   Romagnools en Piëmontees is die enigste streektale in Noord-Italië wat
   vanaf die 12de eeu met 'n beskeie, maar ononderbroke literêre tradisie
   kan spog, terwyl die digters van Lombardye, die Emilia en Ligurië
   meesal Italiaans as hulle skryftaal gebruik.

   Die politieke ontwikkeling in die laat Middeleeue bevorder die
   selfstandige ontwikkeling van die Piëmontese taal. Graaf Amadeo VI
   (1343-1383) slaag daarin om die Piëmontese gebiede te verenig en skep
   met die Universiteit van Turyn ook 'n kulturele en wetenskaplike
   sentrum. Die hertoë van Savoie maak van Piëmont tot by die 16de eeu 'n
   feitlik selfregerende gebied in die staatsverband van die Heilige
   Romeinse Ryk en weer ook alle pogings af om Piëmont by Frankryk in te
   lyf.

   Eers tydens die 17de en 18de eeu ontwikkel Piëmontees tot 'n skryftaal,
   alhoewel dit nie kan meeding met Frans en Italiaans nie, wat in Piëmont
   steeds die belangrikste tale bly. Desondanks het 'n aansienlike getal
   digbundels, toneelstukke, romans en wetenskaplike werke in Piëmontees
   verskyn.

   Onder die heerskappy van Vittorio Amadeo bedreig Frankryk en Spanje met
   hulle invalle nog eens Piëmont se onafhanklikheid. Met die oorwinning
   in die slag naby Assieta in die Susavallei in 1747 verdedig die
   Piëmonters hulle soewereiniteit. Die vryheidsoorlog gee ook die
   aanleiding vir die doelbewuste uitbou van die Piëmontese taal, wat nou
   nie net die medium van ambisieuse literêre werke word nie, maar ook die
   onderwerp van wetenskaplike navorsing. Die eerste woordeboek en
   grammatika dateer uit hierdie tydperk.

   Die rewolusie en vereniging van Italië, waarby Piëmont 'n leidende rol
   speel, eindig met 'n neerlaag vir die aanhangers van 'n federale
   stelsel. Die sentralistiese Franse staat staan as model vir die nuwe
   Italië, en sy eerste regering begin onmiddellik 'n soort veldtog teen
   die inheemse dialekte. Piëmontese moedertaalonderwys word in 1864
   verbied.

   Eers ná die Eerste Wêreldoorlog begin die Companìa dij Brandé, 'n kring
   van taalbewustes onder die leiding van die digter Pinin Pacòt
   (1899-1964) met die standardisering van die spelling volgens die reëls
   van die Franse Institut d'Estudis Occitans en die Katalaanse
   taalkundige Pompeu Fabra. Die Companìa as die belangrikste kulturele
   beweging in Piëmont bevorder ook ná die Tweede Wêreldoorlog die gebruik
   van Piëmontees en gee klassieke romans, 'n nuwe woordeboek en 'n nuwe
   grammatika uit. Ter herdenking van die oorwinning naby Assieta word die
   kulturele fees Festa dël Piemont in die lewe geroep. Aansoeke om van
   Piëmontees 'n skoolvak te maak word deur die owerhede nie goedgekeur
   nie. Vir baie dekades word pogings om die gebruik van Piëmontees te
   bevorder as 'n moontlike benadeling van Suid-Italianers beskou, wat
   hulle in groot getalle in die Piëmontese nywerheidsentrums soos
   byvoorbeeld Turyn gevestig het. Hierdie sienswyse begin eers in die
   laat 20ste eeu verander.

[wysig] Huidige status

   In die daaglikse lewe van Piëmont word grotendeels die Italiaanse
   standaardtaal gepraat. Eers in 2004 erken die plaaslike regering die
   inheemse taal, terwyl die owerhede in Rome hulle taalbeleid volgens die
   artikel 5 van die Italiaanse grondwet formuleer, wat bepaal dat die
   Italiaanse republiek una ed indivisible (enig en onverdeeld) moet wees.
   In die praktyk het dit op 'n sterke benadeling van die streektale
   neergekom, wat as niks meer as plaaslike dialekte beskou is nie. Die
   noodsaaklikheid van moedertaalonderwys is gevolglik steeds betwyfel.
   Ondanks die geleidelik veranderende sienswyse is Piëmontese
   taalonderwys nog steeds 'n uitsondering in die plaaslike skoolstelsel,
   alhoewel die getal beskikbare skoolboeke begin groei het en
   taalkursusse vir volwassenes meer gewild begin raak. Piëmontees is
   egter nie as een van die amptelike tale van die Olimpiese Winterspele
   van 2006 toegelaat nie, en met net dertien persent van die plaaslike
   bevolking bly die aantal sprekers nog steeds laag.
   Kategorie: Romaanse tale

