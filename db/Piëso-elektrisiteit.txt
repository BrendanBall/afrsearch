Piëso-elektrisiteit


   Piëso-elektrisiteit is die vermoë van sommige materiale (veral
   kristalle en sekere keramieke) om 'n elektriese potensiaalverskil te
   veroorsaak^[1] wanneer daar 'n meganiese spanning daarop uitgeoefen
   word. Dit kan die vorm neem van 'n skeiding van elektriese lading oor
   'n kristalrooster. As die materiaal nie gekortsluit word nie,
   veroorsaak die uitgeoefende spanning 'n elektriese potensiaalverskil
   oor die materiaal. Die woord is afgelei van die Griekse woord piezein
   wat om te druk of te pers beteken.

   Die piëso-elektriese effek is omkeerbaar deurdat materiale wat die
   direkte piëso-elektriese effek vertoon (die ontstaan van 'n elektriese
   potensiaalverskil onder meganiese spanning) ook die omgekeerde
   piëso-elektriese effek (die ontstaan van meganiese spanning wanneer 'n
   elektriese veld toegepas word). Loodzirkontitanaatkristalle sal
   byvoorbeeld 'n vervorming van ongeveer 0.1% ondergaan (vergeleke met
   oorspronklike vorm) wanneer sodanige elektriese spanning daarop
   uitgeoefen word.

   Die verskynsel word nuttig ingespan in toepassings soos die produksie
   en nasporing van klanke, die skep van hoë spannings, die skepping van
   hoë elektroniese frekwensies, mikro-weegskale en ultrafyn verstellings
   aan die fokus van optiese samestellings. Dit vorm ook die basis van
   verskeie wetenskaplike instrumentele tegnieke.

   Inhoud

        * 1 Geskiedenis
             + 1.1 Ontdekking en vroeë navorsing
             + 1.2 Die Eerste Wêreldoorlog en na-oorlogse tydperk
        * 2 Verwysings

[wysig] Geskiedenis

[wysig] Ontdekking en vroeë navorsing

   Die piro-elektriese effek, waar 'n elektriese potensiaalverskil in 'n
   materiaal ontstaan wanneer dit 'n temperatuursveranering ondergaan is
   deur Carolus Linnaeus en Franz Aepinus in die middel 18^de eeu
   bestudeer. Met hierdie kennis het René Just Haüy en Antoine César
   Becquerel 'n moontlike verwantskap tussen meganiese spanning en
   elektriese lading voorgestel; nie een van die twee navorsers kon egter
   onomwonde bewys lewer van so 'n verskynsel nie.

   Die eerste demonstrasie van die direkte piëso-elektriese effek was in
   1880 deur die broers Pierre Curie en Jacques Curie. Hulle het hulle
   kennis van piro-elektrisiteit gekombineer met hulle kennis van die
   onderliggende kristalstrukture wat aanleiding gegee het tot
   piro-elektrisiteit om kristalgedrag te voorspel en die verskynsel
   gedemonstreer deur kristalle van toermalien, kwarts, topaas, rietsuiker
   en Rochelle sout (natriumkaliumtartraat-tetrahidraat). Kwarts en
   Rochelle sout het die sterkste piëso-elektriese eienskappe vertoon.
   'n Piëso-elektriese skyf laat 'n spanningsverskil ontstaan wanneer dit
   vervorm word (vervorming word oordryf)
   'n Piëso-elektriese skyf laat 'n spanningsverskil ontstaan wanneer dit
   vervorm word (vervorming word oordryf)

   Die Curies het op dié tydstip egter nie die omgekeerde verskynsel
   voorspel nie. Die omgekeerde effek is wiskundig afgelei vanuit
   fundamentele termodinamiese beginsels deur Gabriel Lippman in 1881. Die
   Curies het daarna onmiddelik die bestaan van die omgekeerde effek
   bevestig en verder kwantitatiewe bewys van die omkeerbaarheid van
   elektro-elastiese-meganiese vervormings in piëso-elektriese kristalle
   gelewer.

   In die daaropvolgende dekades was piëso-elektrisiteit bloot 'n
   verskynsel wat in die laboratorium bestudeer is. Meer werk is gedoen om
   die kristalstrukture te verstaan wat tekens van piëso-elektrisitiese
   aktiwiteit getoon het. Die hoogtepunt van hierdie werk het in 1910
   plaasgevind toe Woldemar Voigt sy Lehrbuch der Kristallphysik (handboek
   van kristalfisika) gepubliseer het, wat 20 klasse van natuurlike
   kristalle wat piëso-elektriese aktiwiteit getoon het en die
   piëso-elektriese konstantes deeglik gedefinieer het deur van
   tensoranalise gebruik te maak.

[wysig] Die Eerste Wêreldoorlog en na-oorlogse tydperk

   Die eerste praktiese toepassing van piëso-elektriese toestelle was
   sonar, wat vir die eerste keer in die Eerste Wêreldoorlog in 1917
   ontwikkel is. In 1917 het Paul Langevin en medewerkers 'n ultrasoniese
   duikboot-opspoorder in Frankryk ontwikkel. Die opspoorder het bestaan
   uit 'n oorvormer wat vervaardig is uit dun kwartskristalle wat
   versigtig tussen twee staalplate vasgegom is en 'n hidrofoon om die
   eggo waar te neem. Deur 'n hoë-frekwensie klank vanaf die oorvormer uit
   te stuur en die tydsinterval te meet wat dit neem om die ego te hoor
   kan 'n mens die afstand na daardie voorwerp bepaal.

   Die gebruik van piëso-elektrisiteit in sonar en die sukses van daardie
   projek het intense belangstelling in die ontwikkeling van
   piëso-elektriese toestelle laat ontstaan. In die daaropvolgende dekades
   is nuwe piëso-elektriese materiale en nuwe toepassings vir daardie
   materiale ondersoek.

[wysig] Verwysings

    1. ^ Principles of Instrumental Analysis. 6^de Uitgawe, 2007. Skoog,
       Holler, en Crouch. Hoofstuk 1, Afdeling. 1C-4, Bl. 9.

   Kategorie: Fisika

