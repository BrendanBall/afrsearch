Plantaardige olie


   Plantaardige olie word verkry uit sade of ander plantaardige bronne,
   wat gepers word, en bestaan grotendeels uit esters van gliserien en
   vetsure. Ter onderskeiding van die eteriese olie word dit ook vette
   olie genoem. Sommige soorte soos olyfolie is onmiddellik geskik om as
   voedsel vir menslike gebruik te dien, terwyl ander soos raapolie eers
   bewerk moet word.

   Aangesien plantaardige olie meer onversadigde vetgroepe bevat as vet
   van dierlike oorsprong, word dit algemeen as waardevol beskou en speel
   'n groot rol by cholesterolverlagende eetplanne.

[wysig] Gebruik

   Daar is verskillende gebiede waar plantaardige olie 'n belangrike rol
   speel:
     * As voedsel is dit 'n vername bestanddeel van die Mediterreense
       kookkuns en word ook algemeen by die bereiding van slaai gebruik.
     * As geharde vet is dit 'n grondstof by die vervaardiging van
       margarien.
     * Dit dien as grondstof vir kosmetiese middels en die chemiese
       nywerheid.
     * As brandstof word dit in olielampe en enjins gebruik (plantaardige
       olie, wat met metanol verester word, dien as biodiesel), soms ook
       vir verwarmingsdoeleindes.

[wysig] Plantaardige olie in die kookkuns

   'n Bottel olyfolie
   'n Bottel olyfolie

   In die kookkuns verfyn 'n bietjie olie nie net die kos nie, dit
   versterk ook die geur en smaak. Anders dan dierlike vet bevorder olie
   die gesondheid, aangesien dit sekere vitamiene en poli-onversadigde
   vette bevat.

   Veral raapolie het 'n baie hoë inhoud van onversadigde vette, die
   vitamines A, E en K, asook antioksidatiewe bestanddele. Dit pas by
   enige soort kos.

   Pekanneutolie kom uit die Mississippistroomgebied in die VSA en is
   besonder geskik vir die plaaslike kookkuns, dit wil sê enige soort
   rysgereg, wat saam met mielie bedien word.

   Soet geregte kan met arganolie verfyn word. Die arganboom (Argania
   spinosa) gedy in Noord-Afrika, veral in Marokko, waar dit by ontbyt
   bedien word. Stukkies brood word in die olie geweek en met heuning
   bestryk.

   Olyfolie raak al hoe meer gewild in die Westerse kookkuns; die
   kosbaarste olie van die wilde olyfboom Acebuche is egter ongelukkig
   nouliks beskikbaar. Die boom gedy veral in die provinsie Cádiz in die
   suide van Spanje, waar die klein olyfvruggies tussen November en laat
   Februarie met die hand geoes en volgens 'n tradisionele metode gepers
   word. Meestal is dit kleinboere wat die olie vir hul persoonlike
   gebruik vervaardig, en slegs baie klein hoeveelhede is op die Europese
   mark beskikbaar.

[wysig] Verwysings

     * Valérie Lhomme / Sophie Brissaud: Histoires d'Huile. Solar 2003.
       ISBN : 226303451X

   Kategorie: Kookkuns

