Pofadder, Noord-Kaap


   Pofadder is in Boesmanland, Noord-Kaap, geleë
   Pofadder is in Boesmanland, Noord-Kaap, geleë

   Pofadder is 'n klein dorp in Boesmanland, Noord-Kaap, sowat 151 km
   suidwes van Kakamas en 185 km noordoos van Springbok. Dit is in 'n
   halfwoenstyn-gebied geleë en die sentrum van 'n skaapboerdery-streek.
   Dadels en subtropiese vrugte word ook verbou. Die bevolking is sowat 3
   000.

   Inhoud

        * 1 Geskiedenis
        * 2 NG gemeente
        * 3 Opvoeding
        * 4 Bevolking
        * 5 Eksterne skakels
        * 6 Bronne

[wysig] Geskiedenis

   Die dorp het ontwikkel uit 'n sendingstasie van die Binnelandse
   Sendinggenootskap, wat hier in 1875 deur eerw. Christiaan Schroder
   gestig is, en na Klaas Pofadder, 'n hoofman van die Koranna wat in die
   buurt van die Grootrivier rondgeswerf het, vernoem. Die dorpie is in
   1917 uitgelê en 'n dorpsbestuursraad is in 1937 ingestel. Die
   oorspronklike naam was Theronsville, maar die naam Pofadder is in 1936
   in ere herstel. Sedert 2000 is die dorp deel van die munisipaliteit
   Khai-Ma.

[wysig] NG gemeente

   Die gemeente was vroeër die Boesmanlandse wyk van die moedergemeente
   Namakwaland op Springbok. In 1909 het die kerkraad van Namakwaland
   besluit die evangelis Pieter Malan moet veral sy aandag aan dié wyk gee
   met Namies, die ou skool- en kerkplaas, as die sentrum. Die wyk is op
   23 Maart 1912 afgestig en het toe saam met dele van die gemeentes
   Kenhardt en Brandvlei die gemeente Namies gevorm. Die gemeente was
   aanvanklik baie behoeftig, omdat die lidmate meesal rondtrekkende
   veeboere was. Drie ongeslaagde beroepe vir 'n leraar word met 'n
   ernstige droogte in 1914 gevolg, toe besluit is om die beroep van 'n
   eie leraar onbepaald uit te stel.

   Intussen is die dorpie Pofadder aangelê. Prop. A.F. Marais aanvaar die
   beroep in Mei 1914. 'n Pastorie word in 1920 op die dorp gebou en die
   huidige kerkgebou, in graniet, ingewy. Pofadder word toe die
   hoofsentrum, hoewel Namies nog 'n skool- en kerksentrum bly. Die
   gemeente verander sy naam van Namies in Pofadder in 1928.

   Die gemeente toon die tipiese profiel van 'n plattelandse gemeente wat
   vroeër jare 'n wisseling in lidmaattalle aan droogte en voorspoed te
   wyte gehad het, maar die laaste paar dekades 'n geleidelike afname
   weens die ontvolking van die platteland toon. In 1979 was hier 488
   belydende lidmate, in 1990 402, in 2000 395 en in 2006 361. Die huidige
   leraar (2007) is ds. P.F.C. Pieterse.

[wysig] Opvoeding

   Die Hoërskool Boesmanland is 'n gekombineerde skool op die dorp.

[wysig] Bevolking

   Volgens die World Gazetteer het Poafdder se bevolking tussen 1996 en
   2007 ietwat afgeneem van 2 931 tot 2 845.

[wysig] Eksterne skakels

     * Toeriste-inligting
     * Noord-Kaap se toerismewerf

[wysig] Bronne

     * Olivier, ds. P.J., Ons gemeentelike feesalbum, N.G. Kerk-uitgewers,
       Kaapstad en Pretoria, 1952.
     * Raper, P.E., Dictionary of South African Place Names, Lowry
       Publishers, Johannesburg, 1987.

   Kategorieë: Noord-Kaap • Dorpe in Suid-Afrika

