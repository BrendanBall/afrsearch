Pogrom


   Die term pogrom (afgelei van die Russiese погром en die werkwoord
   громить "verwoesting saai, gewelddadig verniel") verwys na 'n massiewe
   gewelddadige aanval op 'n bepaalde etniese, godsdienstige of ander
   groep mense, wat veral deur die vernieling van hulle huise, winkels en
   godsdienstige geboue gekenmerk word. Gewoonlik word die mense, waarop
   die aanval gemik is, aangerand en selfs vermoor. In sommige gevalle lei
   'n pogrom tot 'n massaslagting. Die term het sy oorsprong in spontane
   of vooraf beplande geweldpleging teen weerlose Joodse burgers in
   Rusland en ander gebiede, maar word ook gebruik om na soortgelyke
   voorvalle te verwys, waarin veral minderheidsgroepe die slagoffers van
   geweld word.

   Inhoud

        * 1 Anti-Joodse pogroms in Rusland
        * 2 Anti-Joodse pogroms in ander dele van Europa
        * 3 Anti-Joodse pogroms in Arabiese lande
        * 4 Politieke gevolge

[wysig] Anti-Joodse pogroms in Rusland

   Veral kinders was in 1905 die slagoffers van 'n pogrom in
   Jekaterinoslav (die huidige Dnipropetrovsk)
   Veral kinders was in 1905 die slagoffers van 'n pogrom in
   Jekaterinoslav (die huidige Dnipropetrovsk)

   Massiewe geweldpleging teen Joodse burgers het verskeie kere
   uitgebreek, soos onder meer tydens die Kruistogte en die opstand in
   Oekraïene van 1649 tot 1651. Maar eers sedert die 19de eeu verwys die
   term pogrom na grootskaalse, doelbewuste en herhaalde anti-Joodse
   onluste.

   Die anti-Joodse onluste, wat 1821 ná die dood van 'n Grieks-Ortodokse
   patriarg in Konstantinopel in Odessa (tans Oekraïene) uitgebreek het,
   word deur 'n aantal bronne as die eerste dergelike progrom beskou,
   waarin veertien Joodse burgers vermoor is. Ander bronne verwys na die
   onluste, wat in 1859 in dié stad uitgebreek het, as die eerste progrom.
   Die term pogrom word uiteindelik algemeen gebruik ná 'n grootskaalse
   reeks van anti-Joodse onluste, wat Suid-Rusland in die tydperk tussen
   1881 en 1884 geteister het, nadat Joodse burgers ten onregte van die
   moord op Tsaar Alexander II van Rusland beskuldig is.

   Tydens die onluste in 166 stede en dorpe in die huidige suid-westelike
   provinsies van Oekraïene is groot getalle Joodse mans, vroue en kinders
   aangerand en dikwels vermoor en hulle huise en besittings verniel. Die
   reeks pogroms het oor 'n tydperk van drie jaar voortgegaan, terwyl die
   owerhede nie ingegryp het nie.

   Bloediger progroms het in die jare 1903 tot 1906 onder meer in Kisjinev
   in die destydse Bessarabië uitgebreek. In hierdie tydperk is na ramings
   2 000 Joodse burgers in Rusland vermoor en 'n nog groter aantal gewond.
   Die massaslagtings het tot die emigrasie van tienduisende mense van
   Joodse afkoms gelei, wat hulle in Wes-Europa en in Israel gevestig het.

   Ook tydens die Russiese Rewolusie in Oktober 1917 en die burgeroorlog
   is gruweldade teen Joodse burgers gepleeg, en na ramings is tussen
   70 000 en 250 000 mense in die Russiese Keiserryk vermoor. Meer as
   300 000 Joodse kinders hert hulle ouers verloor. Oekraïense troepe en
   die Rooi Leër was net soos gewone gepeupels betrokke by die pogroms.

[wysig] Anti-Joodse pogroms in ander dele van Europa

   Anti-Joodse pogroms was nie tot Rusland beperk nie. Ook Joodse
   gemeenskappe in Oos- en Middel-Europa is deur geweldpleging geteister.

   Joodse burgers in Pole is in 1918 en tydens die Pools-Bolsjewistiese
   Oorlog vermoor. Pogroms het ook in 1927 in die Roemeense stad Oradea
   talle menselewens geëis.
   'n Posseël van die Duitse Demokratiese Republiek met die opskrif Nie
   wieder Kristallnacht ("Nooit weer Kristalnag nie")
   'n Posseël van die Duitse Demokratiese Republiek met die opskrif Nie
   wieder Kristallnacht ("Nooit weer Kristalnag nie")

   Geweldpleging teen Joodse burgers is later veral deur die Duitse
   Nazi-bewind aangemoedig. Haatspraak en boikotte teen Joodse burgers het
   reeds in 1935 'n hoogtepunt bereik met pogroms in talle Duitse stede.
   Die hoofstad Berlyn is doelbewus nie deur hierdie geweldpleging geraak
   nie, sodat die meeste buitelandse verslaggewers geen eerstehandse
   berigte na hulle tuislande kon stuur nie - die Duitse Ryk sou immers
   een jaar later die gasheerland van die Olimpiese Spele wees.
   Die skulptuur "Joodse slagoffers van die fascisme" op die Joodse
   Begraafplaas in Berlyn-Mitte
   Die skulptuur "Joodse slagoffers van die fascisme" op die Joodse
   Begraafplaas in Berlyn-Mitte

   Ná die dood van die Duitse diplomaat Ernst von Rath, wat deur 'n jong
   Joodse vlugteling geskiet is, op 8 November 1938 in Parys het die
   Duitse Nazi-party NSdAP grootskaalse anti-Joodse onluste georganiseer,
   waarin tussen 8 en 13 November baie huise en woonstelle van Joodse
   burgers verniel en tussen 91 en 200 mense vermoor is. 30 000 mense is
   na konsentrasiekampe geneem. Weens die groot getalle winkelvensters,
   wat tydens die pogrom gebreek is, het die volksmond in Berlyn na
   hierdie geweldpleging as die Kristallnacht ("Kristalnag") verwys.

   Dikwels het inwoners van die Oos-Europese lande, wat onder Nazi-bewind
   gekom het, self anti-Joodse pogroms georganiseer, waaraan Duitsers nie
   delgeneem het. In die Jedwabne-pogrom het Poolse burgers tussen 380 en
   1 600 van hulle Joodse medeburgers vermoor. Oekraïense nasionaliste het
   in Junie en Julie 1941 in Lvov (die huidige Lviv) twee pogroms
   georganiseer, waarin sowat 6 000 mense gedood is. Joodse inwoners is in
   die plaaslike propagandaveldtogte, wat die geweldpleging voorafgegaan
   het, dikwels beskuldig dat hulle met die voormalige Sowjetiese bewind
   gekollaboreer sou het. Dieselfde soort propaganda het die aanleiding
   tot pogroms in Litaue gegee, waar nasionaliste op 25 en 26 Junie 1941 -
   na die Duitse besetting van die gebied - 3 800 Joodse burgers vermoor
   en sinagoges en winkels verniel het. Tydens die pogrom in Iaşi
   (Roemenië) het inwoners, polisiemanne en soldate 13 266 mense vermoor.

   Selfs ná die einde van die Tweede Wêreldoorlog het die vervolging
   voortgegaan. In Kielce (Pole) is in 1946 veertig Joodse burgers
   vermoor.

[wysig] Anti-Joodse pogroms in Arabiese lande

   Ná die stigting van die staat Israel is groot getalle Joodse burgers
   uit hulle Arabiese tuislande verdryf. Anti-Joodse pogroms was dikwels
   die aanleiding tot massavlugte. 'n Arabiese gepeupel het in 1945 in
   Tripolis (Libië) 140 Joodse burgers vermoor, en die sogenaamde
   Farhoed-pogrom in Irak het die lewens van tussen 200 en 400 Joodse
   burgers geëis.

[wysig] Politieke gevolge

   Die pogroms in die tagtigerjare van die 19de eeu het tot hewige
   proteste in ie buiteland en grootskalse emigrasie van Joodse burgers
   gelei. Twee miöjoen Joodse inwoners het die Russiese keiserryk in die
   tydperk tussen 1880 en 1914 verlaat, om 'n nuwe heenkome in lande soos
   die Veenigde Koninkryk en die Verenigde State te vind.

   Joodse burgers het onder die indruk van die pogroms en anti-Joodse
   maatreëls in Rusland begin om by die politiek betrokke te raak. Die
   stigting van Algemene Joodse Werkersbond en die betrokkenheid van baie
   Joodse burgers by Bolsjevistiese bewegings is deur die pogroms
   beïnvloed. Daarnaas is Joodse groepe soos Hibbat Zion gestig, wat in
   selfverdediging teen geweldplegers opgetree het en hulle byvoorbeeld
   tydens die tweede pogrom in Kisjinev in 'n aantal gebiede ook suksesvol
   afgeweer het. Zionisme, 'n beweging wat 'n Joodse tuisland in Palestina
   bepleit het, is veral deur Russiese Jode gesteun.
   Kategorieë: Rassisme • Antisemitisme • Geskiedenis van Europa

