Polimerase kettingreaksiemetode


   Die polimerase-kettingreaksie (PKR) of DNS-amplifikasie is 'n metode
   wat gebruik word om DNS te vermeerder sodat dit makliker bestudeer kan
   word. Deur dié proses word miljoene identiese replikas van 'n stuk DNS
   binne enkele ure vervaardig. Wanneer dié drade behandel en langs mekaar
   gelê word, kan 'n duidelike patroon van ligte en donker bande verkry
   word.

   Voor PKR in 1983 deur 'n Amerikaanse wetenskaplike, Kary Mullis,
   uitgevind is, moes heelwat weefsel gebruik word om 'n DNS-profiel te
   verkry. Dit het ernstige praktiese probleme geskep: tensy die bloed of
   ander weefsel vrywillig geskenk is en behoorlik geberg is nadat dit die
   liggaam verlaat het, was daar selde genoeg genetiese materiaal
   beskikbaar vir bestudering.

   Boonop was ouer ontledingsmetodes omslagtig, sodat DNS-studie 'n
   beperkte plek in genetiese navorsing gehad het. Danksy PCR is dit nou
   moontlik om DNS uit baie klein hoeveelhede weefsel - byvoorbeeld selle
   uit speeksel agter op 'n gebruikte seël, of 'n enkele bloedspatsel - te
   bestudeer. DNS van 'n swak gehalte kan ook ontleed word, wat beteken
   dat selfs genetiese materiaal van mummies en van uitgestorwe diere soos
   mammoete en kwaggas nou toeganklik is. Daarby is dit moontlik om
   ooreenstemmende gene van 'n groot aantal spesies met mekaar te vergelyk
   en duidelikheid te verkry oor hul verwantskappe met mekaar.

   Die diagnose van genetiese siektes is verder aansienlik vergemaklik,
   asook die bepaling van die menslike genoom se struktuur.

   Een rede vir die sukses van PCR is dat dit 'n betreklik eenvoudige
   proses is wat nie hoogs gespesialiseerde toerusting vereis nie. As 'n
   wetenskaplike 'n bepaalde stuk DNS - byvoorbeeld 'n sekere geen by 'n
   pasiënt - wil bestudeer, is dit nie nodig vir hom om die geen te
   isoleer nie. Wat hy wel benewens DNS van die pasiënt nodig het, is die
   boustowwe van DNS, die ensiem DNS-polimerase en oligonukleotiede.

   Laasgenoemde is stukke DNS - bestaande uit sowat 20 nukleotiede elk -
   wat op bepaalde plekke op chromosome voorkom. Om die gewenste stuk DNS
   te vermeerder, gebruik die navorser eksemplare van twee
   oligonukleotiede wat aan weerskante daarvan voorkom. Dié
   oligonukleotiede definieer eindpunte van die DNS wat vermeerder moet
   word.

   Om die proses aan die gang te sit, word die mengsel van DNS en
   boustowwe verhit. Dit laat die drade van die dubbelheliks waaruit DNS
   bestaan, skei. Die mengsel word weer afgekoel, en die
   oligonukleotiedhelftes heg hulself aan die ooreenstemmende DNS-helftes.
   Die oligonukleotiede dien as afspringplekke waarvandaan die polimerase
   basisse een vir een byvoeg:

   Slegs die gedeelte tussen die oligonukleotiede word gerepliseer. Die
   proses van verhitting en verkoeling word oor en oor herhaal tot genoeg
   kopieë van die gewenste stuk DNS verkry is. Om te voorkom dat die
   ensiem deur hitte afgebreek word, gebruik navorsers DNS-polimerase uit
   die warmwaterlewende bakterie Thermus aquaticus.

   Na afloop van een siklus - wat 'n minuut of twee duur - is daar twee
   stukke DNS, na twee siklusse vier, na drie siklusse agt en na vier
   siklusse sestien. Danksy dié eksponensiële toename kan meer as 'n
   miljoen kopieë in minder as 'n uur verkry word.
   Kategorie: Biochemie

