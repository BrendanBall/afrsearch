Politieke Raad


   Die Politieke Raad (of Raad van Politie; politie beteken ‘bestuur’) wat
   die hoogste gesagsinstansie in die nedersetting aan die Kaap die Goeie
   Hoop was, was uiteraard onderworpe aan die voorskrifte van die Here
   Sewentien (direksie van die VOC in Nederland) en die
   Goewerneur-generaal en Raad van Indië te Batavia, asook die wetgewing
   soos vasgelê in die “Statuten van Batavia” (1648). Die Raad is
   saamgestel uit die funksionarisse wat verantwoordelik was vir die
   beheer van die Kompanjie se nedersetting, naamlik die opperhoof van die
   nedersetting, sy sekunde, hoofde van administratiewe dienste (soos die
   boekhouer, dispensier, keldermeester en hawemeester), die militêre
   kommandant van die garnisoen, en die fiskaal wat verantwoordelik was
   vir orde en die reg. Die sekretaris (ook genoem geheimskrywer) van die
   Raad het geen stemreg gehad nie, tensy hy vanweë persoonlike
   hoedanighede tot lid benoem is.

   Wanneer daar skepe in Tafelbaai voor anker gelê het, het die kapteins
   en die ander hoë amptenare van die vloot ook sitting in die Raad gehad
   en dan is daar na sodanige vergadering as die sitting van die Breë Raad
   verwys. Die voorsitter tydens die vergadering van die Breë Raad was nie
   noodwendig die kommandeur of goewerneur nie, want dié moes sy plek
   afstaan aan iemand wat ’n hoër rang in die diens beklee het, gewoonlik
   ’n kommissaris, ’n hoë VOC-amptenaar wat as inspekteur opgetree en
   opdrag gehad het om ’n verslag oor die stand van sake aan die Kaap op
   te stel.

   Die VOC se personeel het ’n magdom funksies vervul en is met talle
   benamings aangedui. Daar was eintlik drie groepe hiërargieë: van
   soldaat tot generaal, van jongmaat tot skipper, en van pennis tot
   goewerneur-generaal. Die Kompanjie het egter ook ’n personeelindeling
   volgens range gehad, wat verwys na ’n kombinasie van funksie, salaris
   en status. Neem die volgende as voorbeeld: Die opperkoopman Jan van
   Riebeeck was opperhoof van die Kaapse nedersetting; sy rang as
   opperkoopman dui sy plek in die Kompanjie se handels-/administratiewe
   hiërargie en salariskategorie aan. Die bevordering tot kommandeur het
   gedui op meer status maar nie meer gesag nie, en ook nie
   vanselfsprekend ’n hoër salaris nie. Sedert 1691 beklee die hoof van
   die Kaapse nedersetting die titel van Goewerneur.

   In 1676 beslis kommissaris Nicolaes Verburg dat die Politieke Raad
   buiten die kommandeur as hoof, uit ses lede moet bestaan. In 1685
   beslis kommissaris Hendrik Adriaan van Reede dat die aantal lede tot
   agt vermeerder word. In dieselfde jaar word daar ’n onderskeid getref
   tussen die Politieke Raad en die Raad van Justisie: die Politieke Raad
   fungeer as Raad van Justisie. Wanneer ’n burger se saak voor die Raad
   van Justisie gedien het, het twee burgerraadslede sitting in hierdie
   Raad verkry.

   Oor die algemeen het die Politieke Raad redelik gereeld vergader. Dit
   het veral van die regeringshoof as sameroeper, afgehang hoe gereeld en
   hoeveel vergaderings gehou is. Sommige voorsitters het die Raad
   weekliks op ’n bepaalde dag laat vergader, ander het slegs ’n
   vergadering belê wanneer daar dringende sake bespreek moes word. Soms
   was die sakelys so lywig dat daar ’n oggend-, middag- en aandsessie was
   en selfs die volgende dag hervat is. ’n Krisis was genoegsame rede om
   die Raad ook op ’n Sondag of feesdag byeen te roep.

   Al die briewe afkomstig van die Here Sewentien en die Hoë Regering van
   Batavia, moes tydens die raadsvergaderings voorgelees en bespreek word.
   Die antwoorde moes deur die Raad opgestel en deur al die lede
   onderteken word. Alle geskrewe werk het onder die Raad se toesig
   geskied. Dit was nie net die kopieë van die lang briewe wat na die
   owerhede in Amsterdam en Batavia gestuur moes word nie, maar ook
   afskrifte van die joernaal, resolusies, plakkate (proklamasies) en
   instruksies. Hofverrigtinge, kontrakte en verslae moes ook geskryf
   word. Die amptenare was verantwoordelik vir die invordering van
   belastinggeld en moes beheer uitoefen oor buiteposte, pakhuise,
   huurooreenkomste, asook die voorsiening van proviand aan skepe,
   amptenare en die hospitaal. Hulle moes ook die nedersetting beskerm
   teen moontlike aanvalle uit die binneland of van die see af. Al hierdie
   take is deur die Politieke Raad bespreek en die verantwoordelikhede
   dikwels aan bepaalde amptenare opgedra.

[wysig] Bronnelys

     * dr. Helena Liebenberg: http://www.tanap.net/

   Kategorieë: VOC • Geskiedenis van Suid-Afrika

