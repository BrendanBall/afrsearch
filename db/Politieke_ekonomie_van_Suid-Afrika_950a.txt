Politieke ekonomie van Suid-Afrika


   Die Politieke ekonomie van Suid-Afrika-reeks


   Politieke ekonomie van Suid-Afrika
               Bothanomics
                 Krygkor
          Mosambiek-ooreenkoms

   Die Republiek van Suid-Afrika is die belangrikste mynbouland en die
   enigste land met 'n gevorderde nywerheidsektor op die vasteland van
   Afrika.

   Vóór die aankoms van die eerste Europese setlaars in die jaar 1652 het
   net 'n klein aantal Bantoestamme koper, tin en ystererts met primitiewe
   metodes ontgin. Die intensiewe ontginning van die land se minerale het
   eers in die 19de eeu danksy die gebruik van moderne tegnologie begin,
   en goud en diamante het 'n belangrike bydrae tot die ekonomiese
   ontwikkeling van Suid-Afrika gelewer.

   Tot by die vroeë sewentigerjare van die 20ste eeu het die land se
   ekonomie in die rigting van 'n nywerheidsland beweeg. Politieke
   onluste, sanksies en 'n onverantwoordelike makro-ekonomiese beleid het
   sedertdien 'n negatiewe uitwerking op die ekonomiese ontwikkeling
   gehad, en Suid-Afrika word nou weer by die ontwikkelende lande gereken.

   Terwyl die demokratisering, wat teen die middel van die tagtigerjare as
   'n voorvereiste vir ekonomiese groei beskou is, in 1994 plaasgevind
   het, het die land oor tien jaar sowat 'n vyfde van sy goed opgeleide
   Blanke bevolking verloor. Die land is nog steeds 'n invoerder van
   kapitaalgoedere, wat hy met uitvoere van grondstowwe en landbouprodukte
   betaal. Besparing en belegging is nog steeds te laag, en die groei van
   die nywerheidsektor sal afhanklik wees van die beskikbaarheid van
   geskoolde werkers. Tans is daar 'n knellende tekort aan ingenieurs en
   bestuurders.

   Korrupsie, wanbestuur en misdaad is ernstige vraagstukke. Tegelykertyd
   is die land se ekonomiese toekoms weens die VIGS-epidemie tans nie
   voorspelbaar nie. 'n Groot gedeelte van die ekonomies aktiewe Swart
   bevolking sal in die volgende dekades aan VIGS beswyk, sodat beleggings
   in die opleiding van Swart werkers deur buitelandse ondernemings
   moontlik nie eers oorweeg sal word nie.

   Inhoud

        * 1 Suid-Afrika as 'n ekonomiese uitsondering in Afrika
        * 2 Die sosio-ekonomiese ontwikkeling van Suid-Afrika
             + 2.1 Die agrariese tydperk
             + 2.2 Die agrariese mynboutydperk (I): Suid-Afrika as 'n
               uitvoergerigte goudprodusent
             + 2.3 Die Britse stelsel van trekarbeid, tuislande, paswette en
               apartheid
             + 2.4 Die agrariese mynboutydperk (II): Die "alliansie tussen
               mielies en goud"
             + 2.5 Van grondstofuitvoere na industrialisering
             + 2.6 Die rasgebaseerde kapitalisme en "Afrikaner-sosialisme"
             + 2.7 Die ekonomiese invloed op Suider-Afrika
             + 2.8 Die "organiese krisis"
        * 3 Bronne
        * 4 Verwysings

[wysig] Suid-Afrika as 'n ekonomiese uitsondering in Afrika

   Suid-Afrika speel danksy sy relatief sterk ontwikkelde ekonomiese
   infrastruktuur 'n besonderse rol in Suidelike Afrika, wat onder meer te
   danke is aan 'n aantal historiese faktore.
     * Die vervoer- en kommunikasiestelsels van die Suidelike Afrika is
       vanuit Suid-Afrika ontwikkel en as aanvanklik hoofsaaklik gemik op
       die ekonomiese belange van die koloniale moondhede Groot-Brittanje
       en Portugal.
     * Danksy sy geografiese ligging en besonderhede soos die
       beskikbaarheid van natuurlike hawens, 'n gematigde klimaat, die
       voorkoms van natuurlike hulpbronne en die vroeë nedersetting van
       Europeërs (Nederlanders, Hugenote, Afrikaners, Britte, Portugese en
       Duitsers) het die Kaap en Suid-Afrika tot 'n belangrike
       handelsvennoot en beleggingsgebied vir die Europese metropole
       ontwikkel. Dit het ook gou 'n geostrategiese rol begin speel, veral
       vir die Britse Ryk. Vanuit Suid-Afrika is ook die "hinterland" -
       onder meer Angola en Mosambiek - ontwikkel.
     * Met die ontdekking, ontginning en uitvoer van die goud van die
       Witwatersrand is Suid-Afrika van 'n belangrike rol in die
       wêreldhandel verseker en kon danksy die inkomste, wat met die
       uitvoer van goud verdien is, ook sy beleid van agrariese en
       nywerheidsontwikkeling, apartheid en nasionale verdediging
       bekostig.
     * Met die magsoorname van die Nasionale Party in 1948 het Suid-Afrika
       se blanke bevolking, wat die land op feitlik alle gebiede oorheers
       het, sy heerskappy tot in die tagtigerjare van die 20ste eeu
       gevestig. Die ekonomiese, strategiese en militêre aspekte van
       hierdie oorheersing, wat internasionaal skerp veroordeel is, het 'n
       beleid van politieke en ekonomiese outonomie - ook met die oog op
       die moontlike toepassing van sanksies, maar ook 'n politieke en
       militêre konfontasiebeleid teenoor die sogenaamde frontliniestate
       van die Suidelike Afrika noodsaaklik gemaak. Die selfversorging met
       wapens, brandstof en ander strategiese goedere is danksy die opbou
       van 'n Suid-Afrikaanse wapenbedryf (Krygkor) en 'n nywerheid vir
       die sintetiese vervaardiging van brandstowwe (Sasol) bereik.

[wysig] Die sosio-ekonomiese ontwikkeling van Suid-Afrika

[wysig] Die agrariese tydperk

   Die tydperk tussen Jan van Riebeeck se volksplanting aan die Kaap die
   Goeie Hoop in die jaar 1652 en die ontdekking van diamante in Kimberley
   in 1867 en van goud aan die Witwatersrand (1886) word as die agrariese
   tydperk van Suid-Afrika se ekonomiese geskiedenis beskou.

   Ná die vestiging van 'n verversingsstasie vir skepe van die Nederlandse
   Verenigde Oos-Indiese Kompanjie het Nederlandse, Duitse en Franse
   setlaars Europese land- en wynboumetodes aan die Kaap ingevoer.
   Geskille met die Britse owerhede, wat die Kaapkolonie sedert 1806
   geadministreer het, oor slawerny en ander vraagstukke het tot die Groot
   Trek van die dertigerjare van die 19de eeu gelei, waarby sowat 14 000
   Afrikaanstalige Voortrekkers na die Suid-Afrikaanse binneland
   voorgedring het.

[wysig] Die agrariese mynboutydperk (I): Suid-Afrika as 'n uitvoergerigte
goudprodusent

   Vanaf die middel van die 19de eeu tot by die stigting van die Unie van
   Suid-Afrika is die ekonomiese gebeure in die land deur die Britse
   imperialisme oorheers, wat met die Britse oorwinning oor die
   onafhanklike Afrikanerrepublieke in die Tweede Vryheidsoorlog
   (Anglo-Boereoorlog, 1899-1902) die voorwaarde vir die ekonomiese
   integrasie van Suid-Afrika en die aangrensende gebiede geskep het.
   Cecil John Rhodes
   Cecil John Rhodes

   Met die ontdekking van mineraliese grondstowwe is die oorgang na 'n
   agrariese mynbouekonomie ingelui, sodat daar in Suid-Afrika een moderne
   mynbousektor en twee landbousektore naas mekaar bestaan het:
     * Die Afrikaners het die destydse kapitalistiese landbousektor
       oorheers, wat deur die geleidelike gebruik van moderne tegnologieë
       en loonarbeid gekenmerk is.
     * Die Swart gemeenskappe se landbousektor was gedeeltelik deur
       bestaansboedery, gedeeltelik deur markgerigte boerdery gekenmerk.
       Ondanks 'n aantal beperkende maatreëls, wat deur die Britse
       owerhede ingestel is, om hulle landbouaktiwiteite te beperk (soos
       die invoering van 'n hoof- en 'n hutbelasting, wat baie Swart boere
       net kon betaal deur in die Britse myne en nywerhede te begin werk),
       was die Swart landbou soos in die geval van die Basoeto-stamme
       hoogs mededingend en het dié van die Afrikaners in sekere opsigte
       selfs oortref.
     * Die mynboubedryf, wat deur Britse monopolies soos die British South
       African Company (BSAC), Cecil Rhodes se De Beers Consolidated
       (diamante) en die konsortium Wernher-Beit en Eckstein (goud)
       oorheers is, het die modernste sektor verteenwoordig. Veral die
       BSAC het naas die mynbou onder meer ook die bou van
       spoorwegverbindings in die Suidelike Afrika bevorder en met sy
       aktiwiteite moderne Britse tegnologie met goedkope plaaslike
       mannekrag tot 'n winsgewende bedryf gekombineer. Die mynbousektor
       was heeltemal op die destydse ekonomiese sentrums Europa en Amerika
       gerig, van waar hy kapitaal, tegnologie en opgeleide mannekrag
       ingevoer het en wat ook die hoofbestemmings vir sy mineraliese
       uitvoere, veral goud en diamante, was. Die vroeë nywerheidsektor,
       wat in Suid-Afrika ontwikkel het, was ten nouste aan die mynbou
       verbonde. Die bestaan van albei sektore was nie denkbaar sonder die
       beskikbaarheid van Swart mannekrag nie.

[wysig] Die Britse stelsel van trekarbeid, tuislande, paswette en apartheid

   Die Britse mynbousektor was veral aangewese op Swart werkers. Anders as
   byvoorbeeld in die Marxistiese vakliteratuur beweer word, was lone hoog
   genoeg om van die mynbou, vervoer, nywerhede, boubedryf en ander
   sektore aantreklike werkgewers vir die oortollige werkers van Swart
   koninkryke soos dié van die Basoeto-stam te maak. Naas hulle
   winsgewende, markgerigte boerderye het die Basoeto sodoende ook oor 'n
   inkomstebron uit die moderne sektore beskik, wat hulle gebruik het om
   ploeë en gewere aan te koop. Maar dit het ook ekonomiese mag aan hulle
   verleen: Gedurende die sogenaamde "Gewere-oorlog" van die jaar 1880 het
   die Basoeto-koning Mosjoesjoe sowat 4 000 mynwerkers teruggeroep, sodat
   die diamantmynbou in Kimberley tot stilstand gekom het.

   Die winsgewendheid van die Witwatersrandse goudmynbou was egter
   gekoppel aan lae loonkoste en 'n apartheidselsel ten opsigte van sy
   loonstrukture. Goud is destyds teen 'n vaste prys gehandel, en sou die
   produktiwiteit as gevolg van loonverhogings gedaal het, sou die mynbou
   nie meer winsgewend gewees het nie.

   Sedert die laaste kwart van die 19de eeu het die Britse owerhede die
   trekarbeid begin institusionaliseer en sodoende die bestaans- en
   voor-kapitalistiese markgerigte boerdery van plattelandse Swart
   gemeenskappe aan die moderne mynbousektor gekoppel.

   Die voorloper van die huidige Kamer van Mynwese, die Britse Transvaal
   Chamber of Mines, is in die tagtigerjare gestig, en in 1902 het die
   Transvaal Chamber of Mines die Witwatersrand Native Labour Association
   (later hernoem tot The Employment Bureau of Africa) in die lewe geroep.
   Die laasgenoemde instelling was verantwoordelik vir die rekrutering van
   Swart trekarbeiders. Teen die eeuwisseling was sowat 100 000
   trekarbeiders in diens geneem, waarvan 60 persent uit Mosambiek
   afkomstig was. Met die Mosambiek-ooreenkoms het ook die Portugese
   koloniale owerhede trekarbeid as 'n winsgewende instelling
   geïnstitusionaliseer.

   Die reële lone was in die mynbou destyds in reële terme laer as in die
   tagtigerjare - en die Britse apartheidbeleid ten opsigte van lone is
   ook in die Unie van Suid-Afrika en die Republiek van Suid-Afrika tot by
   die sewentigerjare bybehou: Lone in die mynbou het - in reële terme -
   dekades lank dieselfde gebly.

   Natuurlik het ook strukturele swakpunte van die Suid-Afrikaanse
   mynboubedryf en die agrariese kapitalisme - en die feit dat die Swart
   stamme hulle tradisionele sosiale strukture en ekonomiese basis ondanks
   die Britse koloniale oorheersing steeds bewaar het - tot die
   ontwikkeling van die trekarbeidstelsel bygedra.

   Die Natives' Land Act van die jaar 1913 maak 'n einde aan die
   ekonomiese en politieke outonomie van die Swart gemeenskappe en word as
   die beginpunt van die tuislandkonsep beskou, wat in die sewentiger- en
   tagtigerjare met die onafhanklikwording van die eerste nasionale Swart
   state gerealiseer is. Die wet was eerder daarop gemik om Swart
   reservate te skep en die mobiliteit van Swartes in te perk as om
   nasionale selfbeskikking te bevorder.

   Die Swart gebiede was nou niks meer as bronne van trekarbeiders nie, en
   ook die ander wette (soos die berugte paswette - die Britse koloniale
   owerhede het reeds in die 19de eeu passe vir Swartes in die Kaapkolonie
   ingevoer), wat daarmee gepaard gegaan het, het net ten doel gehad om
   die mobiliteit van Swart werkers te beperk en aan te pas by die navraag
   van mynbouondernemings en geleidelik ook die markgerigte landbou in die
   blanke gebiede.

[wysig] Die agrariese mynboutydperk (II): Die "alliansie tussen mielies en
goud"

   Die tydperk tussen die begin van die Eerste en die begin van die Tweede
   Wêreldoorlog word as die "klassieke fase" van die agrariese
   mynboutydperk van Suid-Afrika se ekonomiese geskiedenis beskou - dit
   was die tydperk van "mielies en goud", dit wil sê 'n fase, waartydens
   die Engelstalige mynboubedryf ("goud") en die Afrikaanse landbou
   ("mielies") 'n soort politieke en ekonomiese alliansie bymekaar gebring
   het. Hierdie periode word in politieke opsig oorheers deur die
   sogenaamde Pact-regering onder die eerste minister generaal Hertzog
   (1924-1933) en die Fusion-regering (1933-1939) wat Hertzog saam met
   generaal Jan Christiaan Smuts gevorm het.

   Die Afrikaners het in dié tyd voordeel uit die apartheidbeleid van die
   Engelstalige Suid-Afrikaanse bourgeoisie getrek, deurdat hulle
   voormalige "imperialistiese vyande" uit die Tweede Vryheidsoorlog die
   Swart landbousektor uitgeskakel het. Afrikanerboere het sodoende die
   landbousektor begin oorheers, en ook die sosiale vraagstuk van
   plattelandse armblankes was skynbaar opgelos.

   Suid-Afrika was in Afrika-verband uniek wat die volgehoue groei en die
   ontwikkeling van 'n kapitalistiese stelsel in die landbousektor betref.
   Maar hierdie ontwikkeling het ook beteken dat groot getalle
   plattelandse Swartes stelselmatig van hulle grond verdryf moes
   word.^[1]

   Die ekonomiese ontwikkeling van hierdie "mielies en goud"-tydperk is
   gekenmerk deur 'n beleid van invervoervervanging (onder meer ten
   opsigte van yster en staal, verbruikersgoedere en mynboutoerusting),
   proteksionisme (ten opsigte van goedkope voedselinvoere), bevordering
   van agrariese uitvoere (deur middel van lae vragtariewe) en bevordering
   van vryhandel (ten opsigte van die uitvoer van minerale). Die staat het
   in hierdie tydperk 'n sentrale rol in die Suid-Afrikaanse ekonomie
   gespeel, onder meer as koördineerder (in die landbousektor), as
   belegger (in die dienstesektor, veral die vervoerstelsel, waaronder
   veral spoorweë en hawens) en as ondernemer (yster- en staalbedryf,
   Yskor). Daarnaas het hy sy aandag aan die modernisering van die
   Afrikaner-landbousektor geskenk.

   Die grootskaalse en selfs "aggressiewe"^[2] staatsintervensie in die
   ekonomie is veral uit die belastinginkomste van die winsgewende
   mynbousektor gefinansieer. Hierby was gouduitvoere die vernaamste bron
   van staatsinkomste. Gedurende die 1920's en 1930's het die
   Suid-Afrikaanse regerings daarin geslaag om die dikwels verskillende en
   teenoorgestelde belange van die Afrikaanse landbou- en die Engelse
   mynbou- en nywerheidsektor te versoen - 'n nuwe Blanke "nasionale
   belang" het sy beslag gekry en sy ekonomiese basis tot 'n mate gevestig
   en verstewig waar dit minder afhanklik was van buitelandse, dit wil sê
   Britse imperiale invloede en belange.

[wysig] Van grondstofuitvoere na industrialisering

   In die tydperk tussen 1939 en 1970 het twee eksterne faktore grootliks
   bygedra tot die sekondêre industrialisering van Suid-Afrika: Die
   opheffing van die goudstandaard in 1933, wat danksy die hoër goudprys
   tot 'n opswaai in die goudmynbou gelei het, en die Tweede Wêreldoorlog,
   wat Suid-Afrika tydelik van Europese invoere afgesny en wêreldwyd tot
   'n tekort aan verwerkte goedere en voedsel gelei het. Die land was dus
   gedwing om met die inkomste uit die mynbousektor sy eie nywerheidsbasis
   te vergroot. Nog in die twintigerjare was die sekondêre of industriële
   sektor kleiner as die mynbou- en landbousektore, en sy bydrae tot die
   BGP het destyds slegs 13 persent beloop.

   Die uitbreiding van nywerheidsaktiwiteite het aanvanklik tot baie hoë
   groeikoerse gelei en die struktuur van die ekonomie duidelik verander -
   in 1943 was die nywerheidsektor se bydrae tot die BGP vir die eerste
   keer met 25 persent hoèr as dié van die mynbousektor. Ekonome soos
   Hobart D. Houghton verwys na die tydperk tussen 1933 en 1943 as die
   "kritiese fase" waartydens die Suid-Afrikaanse ekonomie volgens die
   modernisasieteorie van Walt Whitman Rostow vanuit die sogenaamde
   take-off ("aanloop-stadium") na 'n periode van volgehoue ekonomiese
   groei beweeg het.

   Die afnemende produktiwiteit van die landbousektor in die Swart
   reservate en die nywerheidsektor se groeiende behoefte aan permanente
   en meer gekwalifiseerde werknemers het ondanks die restriktiewe
   wetgewing tot 'n snelle verstedeliking van die plattelandse Swart
   bevolking gelei. Die toenemende proletarisering van die mynbou- en
   nywerheidswerkers het die ontstaan van 'n militante arbeidersbeweging
   bevorder. Die landarbeiderstelsel op Suid-Afrika se plase het dieselfde
   soort konflikte in die plattelandse gebiede veroorsaak.

   Die Nasionale Party (NP) wat in Junie 1948 aan bewind gekom het was
   onder die regerings van die eerste ministers D.F. Malan, J.G. Strijdom
   en H.F. Verwoerd vasbeslote om 'n einde aan hierdie emansipasieproses
   te maak. 'n Nuwe alliansie tussen die Blanke landbousektor, blanke
   werkers, Afrikaanse kleinburgers en die beskeie Afrikaanse finansiële,
   handel- en nywerheidsektor is gesmee en het met sy
   nasionalisties-calvinisties-sektariese ideologie en sy retoriek teen
   die Britse monopolistiese kapitaal tegelykertyd ook 'n stryd teen
   "kommuniste" en vakbonde gevoer. Die fascistoïede apartheid-ideologie
   was nie net daarop gemik om die heersende rasseskeiding te kodifiseer
   nie, maar het Suid-Afrika dekades lank van die moderne maatskaplike
   ontwikkelings en vooruitgang in ander Westerse lande afgesny. In die
   proses is selfs televisie en homoseksualiteit as 'n bedreiging ervaar.

[wysig] Die rasgebaseerde kapitalisme en "Afrikaner-sosialisme"

   Suid-Afrika se hoogste wolkekrabber, die Carlton-sentrum in
   Johannesburg wat in 1970 voltooi is, versinnebeeld die "goue sestigers"
   van die apartheid-tydperk en toring nog steeds oor die meer beskeie
   bouprojekte van die "demokratiese" Suid-Afrika...
   Suid-Afrika se hoogste wolkekrabber, die Carlton-sentrum in
   Johannesburg wat in 1970 voltooi is, versinnebeeld die "goue sestigers"
   van die apartheid-tydperk en toring nog steeds oor die meer beskeie
   bouprojekte van die "demokratiese" Suid-Afrika...

   Onder die Pact- en Fusion-regerings van die generale Hertzog en Smuts
   was die rasseskeiding in die land reeds 'n gevestigde instelling, wat
   ook deur baie maatskappye ingespan is om hulle winste te verhoog - maar
   dit het nog nie die basis van die spesifiek Suid-Afrikaanse kapitalisme
   gevorm nie. In die Kaapprovinsie het daar selfs nog tot by die jaar
   1956 'n gemeenskaplike kieserslys en stemreg vir Kleurlinge bestaan
   (die sogenaamde Cape Franchise). Die NP-bewind het die rasseskeiding
   sonder stemreg vir enige nie-blanke groep afgedwing.

   Die alliansie tussen kapitaal en rassisme (of "apartheid") het die
   aanleiding gegee tot Suid-Afrika se rassiese kapitalisme, waarin
   rasseskeiding geïnstitusionaliseer is en binne- en buitelandse
   beleggers en aandeelhouers van baie hoë winste verseker is. Ironies
   genoeg was die laat 1950's, die 1960's en vroeë 1970's in ekonomiese
   opsig die mees suksesvolle periode wat Suid-Afrika ooit beleef het.

   In teenstelling met hulle anti-monopolistiese retoriek het die
   NP-regerings die beleid van die vroeëre "mielies en goud"-periode meer
   of min voortgesit. Die kapitalistiese landbou- en die vinnig groeiende
   nywerheidsektor is deur middel van invoertariewe, invoerkwotas en
   invoervervanging teen buitelandse mededingers beskerm, terwyl subsidies
   en ander uitvoergerigte maatreëls Suid-Afrikaanse maatskappye en boere
   aangemoedig het om hulle produkte in toenemende mate op die wêreldmark
   te verkoop. Daarenteen was die NP-regerings ten opsigte van
   kapitaalinvoere en die mynbousektor steeds ten gunste van vryehandel.

   Beleggers het in die periode tussen 1965 en 1972 winste van tot by 11
   en 12 persent op hulle kapitaal behaal, terwyl die Suid-Afrikaanse
   ekonomie jaarliks met 'n gemiddelde reële 6 tot 8 persent gegroei
   het.^[3] Groot hoeveelhede buitelandse kapitaal het na die land begin
   vloei, aanvanklik veral as regstreekse buitelandse beleggings en koop
   van aandele van Suid-Afrikaanse maatskappye, later merendeels op
   kredietbasis.

   Gedurende die ekonomiese opswaai het ook die Suid-Afrikaanse staat sy
   ekonomiese aktiwiteite aansienlik begin uitbrei en 'n aantal volledig
   of gedeeltelik staatsbeheerde maatskappye in strategiese sektore soos
   energie, wapenvervaardiging en vervoer gestig. Die mynboubedryf het
   tegelykertyd in toenemende mate begin om in die nywerheidsektor te belê
   om sodoende die aktiwiteite van hierdie twee sektore beter te
   koördineer. Gevolglik het die belangrikheid van die nywerheidsektor
   duidelik toegeneem.

   In hierdie periode (1963-1972), wat dikwels ook die "Goue Sestigerjare"
   van die apartheid-tydperk bekend staan, het die Afrikaanse kapitaal vir
   die eerste keer in die geskiedenis daarin geslaag om die voorsprong van
   sy Britse eweknie in sommige sektore duidelik te verklein of selfs uit
   te wis. Die samewerking tussen die Afrikaanse en die Engelse sakewêreld
   het as gevolg van samesmeltings, die koop van andele en ander
   ontwikkelinge tot 'n groot konsentrasie van die Suid-Afrikaanse
   kapitaal gelei. Uiteindelik is die nasionale ekonomie deur 'n dosyn
   groot maatskappye oorheers wat nou bande met mekaar gehandhaaf het, en
   hierby het die staatsbeheerde ondernemings 'n leidende rol begin speel.

   Alhoewel ook in ander Westerse lande dikwels 'n klein groep maatskappye
   'n oorheersende invloed uitoefen, het die struktuur van Suid-Afrika se
   ekonomie in tipologiese opsig eerder op dié van die Sowjetunie as op
   dié van Westerse markekonomieë gelyk. Soms is na hierdie fenomeen ook
   as die "Afrikaner-sosialisme" verwys.^[4]

[wysig] Die ekonomiese invloed op Suider-Afrika

   Die Suid-Afrikaanse alliansie tussen mielies en goud het reeds in die
   1920's planne vir die ontwikkeling van die Suider-Afrikaanse
   infrastruktuur (veral op die gebied van vervoer en water- en
   elektrisiteritsvoorsiening) begin ontwerp om sy oorheersende ekonomiese
   rol ook in Suid-Afrika se buurlande te vestig. Hierdie proses is ná die
   Tweede Wêreldoorlog versterk, maar het nou volgens die konsep van
   "afsonderlike ontwikkeling" plaasgevind en naas die skepping van Swart
   tuislande ook 'n sogenaamde "alliansie vir vooruitgang" behels, wat
   uiteindelik in die sestigerjare met die "ASPRO-Alliansie" verwesenlik
   sou word.

   As gevolg van die hoë groeikoerse gedurende die 1960's was
   Suid-Afrikaanse ekonome en politici daarvan oortuig dat die land se
   nywerheidsektor in toenemende mate ook op die natuurlike hulpbronne en
   markte van Suider-Afrika sou moet steun en het derhalwe die uitbou van
   die Suider-Afrikaanse vervoerstelsel geforseer. Staatsbeheerde
   maatskappye soos die Suid-Afrikaanse Vervoerdienste (SAVD) en die
   Nywerheidsontwikkelingskorporasie (NOK) was die belangrikste
   instellings waarmee Suid-Afrika sy ekonomiese invloed in Suider-Afrika
   versterk het. Die doelwit was om 'n gemeenskaplike sfeer van welvaart
   ("co-prosperity sphere", later "Konstellasie van Suider-Afrikaanse
   State") te skep wat tot by Zaïre (tans Demokratiese Republiek van
   Kongo) sou strek.

   Weens die toenemende binnelandse migrasie en verstedeliking van
   Suid-Afrika se Swart bevolking was die plaaslike mynbou- en
   landbousektor genoodsaak om trekarbeiders uit die buurlande te werf.

   Met die ekonomiese krisis van die 1980's het dit egter duidelik geword
   dat sommige van die spoorweglyne, seehawens en ander projekte met 'n
   oorkapasiteit gesit het.

[wysig] Die "organiese krisis"

   In die tydperk ná 1973 - die jaar van die eerste oliekrisis - het
   Suid-Afrika se ekonomiese ontwikkeling van 'n derde-wêreld- tot 'n
   nywerheidsland tot stilstand gekom. Die ekonomiese moeilikhede, wat die
   land nou begin ondervind het, is vanweë sy veelvuldige oorsake - die
   wêreldwye resessie, strukturele probleme, maar ook Suid-Afrika se
   binne- en buitelandse beleid - deur ekonome en ander wetenskaplikes as
   "organiese krisis" beskryf.^[5] Hierdie krisis het veral in die 1980's
   al hoe groter geword.

   Vir die eerste keer het Swart organisasies en vakbonde genoeg stukrag
   gekry om die regering uit te daag. As gevolg van konstante of selfs
   dalende reële lone en hoë inflasiekoerse was die vroeë sewentigerjare
   deur 'n eerste golf van stakings en ander proteste gekenmerk, en ná 'n
   kort rustiger tydperk in die laat 1970's het stakings in die
   tagtigerjare geweldig toegeneem, terwyl daar sedert die Soweto-onluste
   van die jaar 1976 ook boikotte en betogings as 'n nuwe vorm van
   politieke verset georganiseer is.

   Ná die grondwethervorming van die jaar 1985 wat voorsiening gemaak het
   vir Bruin en Asiër-parlemente was die Suid-Afrikaanse regering en
   ekonomie voortdurend onder beleg. Die groeiende binnelandse
   versetbeweging, internasionale sanksies en politieke druk en die
   militêre nederlaag in Angola het die regering in Pretoria gedwing om
   die Suid-Afrikaanse troepe te onttrek en onderhandelinge oor die
   onafhanklikheid van Namibië te begin.

   Op ekonomiese gebied het dit duidelik geword dat Suid-Afrika se Swart
   bevolking nie oor die koopkrag, opleiding en produktiwiteit beskik het
   nie wat nodig sou wees vir volgehoue ekonomiese groei. Die plaaslike
   arbeidsmark, wat volgens velkleur georganiseer was, is nou deur baie
   sakelui as onversoenbaar met 'n moderne ekonomie geag. Reeds in die
   1970's het baie Blanke bestuurders in die nywerheidsektor en in die
   myn- en landbou besef dat die beleid van afsonderlike ontwikkeling en
   sy verskillende instellings die ekonomiese groei van die land sou
   belemmer.^[6] Nogtans het die meeste sakelui nie daarop gedring dat die
   regering die destydse politieke stelsel sou moet aftakel nie - hulle
   was slegs ten gunste van hoër lone, groter mobiliteit en meer
   invloedryke vakbonde. Sodra die gevaar van rewolusionêre veranderings
   bestaan het soos byvoorbeeld gedurende die golf van stakings in die
   Oos-Kaap in die vroeë 1980's bestaan het, was die sakewêreld militêre
   en polisie-aksies gesteun waarmee wet en orde herstel is. Desondanks
   het die NP-regering die arbeidsmark begin liberaliseer en die wetgewing
   aangaande Swart vakbonde hervorm.

   Suid-Afrika se nywerheidsektor is egter nog deur 'n tweede vraagstuk
   geknel - dit was in 1985 'n bedryf wat oorwegend in die behoeftes van
   die mynbou en 'n versadigde verbruiksgoederemark voorsien het en vanweë
   die protektionistiese maatreëls en subsidies op die wêreldmark nie meer
   as 'n mededinger kon optree nie. Die land het dus nie oor die
   tegnologie-intensiewe nywerhede en produktiewe werknemers beskik om
   suksesvol met sy industrialisering voort te gaan nie. Die staat se
   beleggings in strategiese projekte soos die
   SASOL-steenkool-tot-vloeistofaanleg en die wapenbedryf het Suid-Afrika
   op sommige gebiede selfversorgend gemaak, maar hulle was nie produktief
   genoeg nie, het die invoer van buitelandse hoëtegnologie noodsaaklik
   gemaak en is deur lenings gefinansieer.

   Die winsgewende mynbou het onder meer deur middel van belasting die
   benodigde geldmiddele vir die nywerheidsektor opgelewer. Uiteindelik
   het hierdie oordrag van kapitaal saam met die loonverhogings tot
   geweldige kostestygings in die mynbou en hoër inflasiekoerse gelei. En
   hoe meer die mynbou se bydrae tot die BGP toegeneem het was dit
   duidelik dat Suid-Afrika weer begin afsak het van 'n nuut
   geïndustrialiseerde land tot 'n uitvoerder van minerale. Met goud as
   die belangrikste bron van buitelandse valuta was die land selfs 'n
   tipiese one commodity economy.

[wysig] Bronne

     * C.W. (Cornelius William) De Kiewiet: A History of South Africa,
       Social and Economic. Londen 1941: Oxford University Press
     * Merle Lipton: Capitalism and Apartheid. Totowa, NJ 1985: Rowman &
       Allanheld
     * Mike Morris: The Development of Capitalism in South African
       Agriculture: Class-Struggle in the Countryside, in: Economy and
       Society (Londen), Vol. 5, No. 3 (1976)
     * Heinz Günter Steinberg: Die sozio-ökonomische Entwicklung der
       Republik Südafrika, Teil I: Die Entwicklung bis 1914. Düsseldorf
       1982: Düsseldorfer Geographische Schriften, Heft 21
     * Volker Welter: Wanderarbeit in Basutoland zwischen 1870 und 1910.
       München 1988: Aspekte der Politischen Ökonomie (Dissertasie)

[wysig] Verwysings

    1. ^ Beinart, William / Delius, Peter / Trapido, Stanley (uitgewers):
       Putting a Plough to the Ground. Accumulation and Disposession in
       Rural South Africa, 1850-1930. Johannesburg 1986, bl. 1
    2. ^ De Kiewiet, C.W.: A History of South Africa, Social and Economic.
       Londen 1941
    3. ^ Weimer, Bernhard: Das Ende der weißen Vorherrschaft im südlichen
       Afrika. Baden-Baden: Nomos Verlagsgesellschaft 1992, bl. 92
    4. ^ Dickmann, Aubrey: Foreign Capital and the Environment for
       Sustainable Growth. In: South Africa International, volume 17,
       nommer 2 (Oktober 1986), bl. 62
    5. ^ Weimer (1992), bl. 94
    6. ^ Lipton, Merle: Capitalism and Apartheid. South Africa 1910-1986.
       Aldershot 1986: Wildwood House

   Kategorieë: Ekonomie • Suid-Afrika

