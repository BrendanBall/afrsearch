Porselein


   Kaolien
   Kaolien

   Porselein is 'n materiaal wat vir breekware, gereedskap en in die
   elektrotegniese nywerheid (as isolering) gebruik word. Dit word van
   kaolien (porseleinaarde), veldspaat en kwarts gemaak, nat op 'n
   pottebakkersskyf gevorm en twee keer in 'n oond gebrand. By die tweede
   keer word 'n glasuur aangebring. Harde porselein bevat 'n groter
   aandeel kaolien.

   Inhoud

        * 1 Geskiedenis
        * 2 Bekende Europese porseleinfabrieke
        * 3 Porseleinmerke en -versierings
        * 4 Nuwe fatsoene
        * 5 Sien ook

[wysig] Geskiedenis

   Die naam is waarskynlik van Italiaanse oorsprong; porcellana beteken
   "tekstuur van 'n klein varken". Die kuns van porseleinvervaardiging was
   reeds in die sewende eeu in Sjina bekend waar 'n harde en deurskynende
   porselein van kaolien (Sjinese klei) en sjinasteen by temperature van
   1300° C gebrand is. Die bestanddele en metode is geheim gehou. Die
   Sjinese porseleinfabrieke beleef in die 17de en 18de eeu 'n
   bloeitydperk.

   1708-09 ontdek die Duitse apteker en alchemis Johann Friedrich Böttger,
   (1672-1719) van Meissen, Sakse, die resep vir harde porselein. In sy
   fabriek vervaardig hy eers die rooi Böttger-porselein (eintlik 'n soort
   steengoed), later saam met die fisikus Ehrenfried Walther von
   Tschirnhaus (1651-1708) 'n soort harde porselein van wit kleur. Anders
   dan in Sjina bly die metode nie lank geheim nie, en werkers uit Böttger
   se fabriek is orals in Europa behulpsaam by die opbou van fabrieke.

   In Engeland begin Josiah Spode in 1794 met die vervaardiging van die
   bone china-porselein wat daar nog steeds die gewildste soort porselein
   bly. Bone China bekoor met sy spierwitte kleur, sy hoogs deurskynende
   materiaal, sy skitterende bont versierings en sy fyn glans.

   Danksy die gevorderde produksiemetodes wat vandag gebruiklik is word
   breekware nou deur middel van 'n sogenaamde monobrand vervaardig, dit
   wil sê die porselein word saam met sy versiering net een keer gebrand.

[wysig] Bekende Europese porseleinfabrieke

   'n Eetservies van die Kurland-reeks - breekware van die Königliche
   Porzellan-Manufaktur in Berlyn (Duitsland)
   'n Eetservies van die Kurland-reeks - breekware van die Königliche
   Porzellan-Manufaktur in Berlyn (Duitsland)

   Bekende Europese porseleinfabrieke naas Meissen is Berlyn (waar vandag
   nog die fabriek van die Königliche Porzellan-Manufaktur bestaan),
   Frankenthal, Fürstenberg, Höchst, Ludwigsburg, Nymphenburg, Selb
   (Rosenthal), almal in Duitsland; Chantilly en Sèvres (albei in
   Frankryk), Delft (Nederland), Tournai (België), Royal Copenhagen
   (Denemarke), Capo di Monte (Italië), Plymouth en Bristol (Verenigde
   Koninkryk) en Lomonossov van St. Petersburg (Rusland) met sy beroemde
   blou versierings.

[wysig] Porseleinmerke en -versierings

   Porseleinmerke aan die onderkant van die breekware is vanaf 1723 deur
   die KPM-fabriek van Meissen gebruik om die herkoms aan te toon. Hoewel
   ander fabrieke hierdie voorbeeld gevolg het, het die gebruik van merke
   nooit 'n standaard geword; soms het ook die porseleinskilders eie merke
   aangebring. Die porseleinskildery is of onder die glasuur en voor die
   tweede brand met metaalverwe van onder meer kobalt, chroom en goud
   aangebring; of na die brand en dan wel ook met ander verwe op die
   glasuur. Soms is honderde penseelstrepe nodig om die filigrane
   versierings aan te bring. Ofskoon die dekor porselein baie duur maak is
   daar eet-serviese soos die Deense Musselmalet wat reeds meer as 200
   jaar in sy oorspronklike vorm aangebied word.

[wysig] Nuwe fatsoene

   Min jong egpare beskou dit vandag nog as noodsaaklik om 'n
   porseleinservies in sy tradisionele vorm in hul uitset te hê. In hulle
   poging om nuwe markte te vind het die Europese vervaardigers van
   porselein suksesvolle eksperimente gewaag met nuwe fatsoene soos
   organiese en vierkantige vorms, en Asiaties-geïnspireerde serviese is
   nou ewe gewild soos cappuccinokoppies en skotteltjies wat jong mense by
   'n partytjie gebruik. Die hardheid van porselein maak uiters dunne en
   elegante vorme moontlik, die materiaal kan dus by elke smaak en ontwerp
   aangepas word.

[wysig] Sien ook

     * Continental China, breekwarefabriek te Kaapstad, daar opgerig
       vanweë die kaolien-neerslae op die Kaapse skiereiland

   Vir woordeboekinligting, sien die bladsy porselein op WikiWoordeboek
   Kategorieë: Materiale • Kuns

