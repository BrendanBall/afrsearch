Port Elizabeth


                                       Port Elizabeth
                                                 Kaart               Wapen
                                                                      Vlag

                                                  Land         Suid-Afrika
                                             Provinsie            Oos-Kaap
                        Metropolitaanse Munisipaliteit  Nelson Mandelabaai
                                            Koördinate  33°57' S, 25°36' O
                                              Stigting                1814
                                          Oppervlakte:
                                              - Totaal         1 845 vk km
                                     Hoogte bo seevlak                 0 m
                                            Bevolking:
                                       - Totaal (2005)             737 600
                              - Metropolitaanse gebied           1 244 900
                          - Bevolkingsdigtheid (Metro)           813/vk km
                                               Tydsone       SAST / UTC +2
                                            - Somertyd                Geen
                                           Klimaat^[1]
                                                - Tipe Subtropiese klimaat
                    - Gemiddelde jaarlikse temperatuur             17,5 °C
                           - Gem. temp. Januarie/Julie      13,9 / 21,3 °C
                       - Gemiddelde jaarlikse neerslae              628 mm
                                          Burgemeester   Nondumiso Maphazi
                                     Amptelike Webwerf        mandelametro

   Port Elizabeth (Zoeloe: Bhayi, Xhosa: iBhayi), wat in die plaaslike
   Afrikaanse streektaal dikwels ook "Die Baai" of net "PE" genoem word,
   is 'n hawestad in die Oos-Kaapprovinsie, Suid-Afrika. Die stad aan die
   Algoabaai met sy 737 600 inwoners (2005) is die grootste in die
   Oos-Kaapprovinsie, en het met die Universiteit van Port Elizabeth
   dekades lank oor die enigste tweetalige universiteit in die land
   beskik.

   Port Elizabeth is vernoem na Elizabeth Donkin, die eggenote van die
   Kaapse goewerneur en stigter van Port Elizabeth, Sir Rufane Donkin. Sy
   is in 1818 in Indië oorlede. 'n Steenpiramide in die stedelike park
   Donkin Reserve herinner aan Elizabeth Donkin.

   Port Elizabeth strek oor sestien kilometer langs die Indiese Oseaan, en
   sy lang wit strande soos King's Beach, Humewood, Hobie en Pollock,
   waarvan sommige in die binnestad lê, maak van die stad 'n gewilde
   toeristebestemming.

   In 2001 het Port Elizabeth saam met Uitenhage, Despatch en ander stede
   en gebiede in die omgewing deel geword van die Nelson Mandela
   Metropolitaanse Munisipaliteit met sowat 1,2 miljoen inwoners.

   Inhoud

        * 1 Geskiedenis
        * 2 Ekonomie
        * 3 Tersiêre instellings
        * 4 Besienswaardighede
        * 5 Verwysings

[wysig] Geskiedenis

   Die Portugese seevaarder Bartolomeu Diaz het in 1488 naby die huidige
   Port Elizabeth voet aan wal gesit en 'n kruis opgerig.

   Voor 1820 was daar net 'n voorpos en vanaf 1799 'n fort in die gebied.
   Ná die immigrasie van die 1820-Setlaars het die nedersetting geleidelik
   begin groei en tot 'n beduidende handelsentrum in die Oos-Kaap
   ontwikkel. Vandag is Port Elizabeth die sentrum van die Suid-Afrikaanse
   motornywerheid en tegelykertyd 'n gewilde vakansiebestemming.

[wysig] Ekonomie

   Die Raadsaal van 1858
   Die Raadsaal van 1858

   Alhoewel die plaaslike produksiesyfers beskeie is in vergelyking met
   oorsese lande, dra Port Elizabeth die trotse bynaam "Detroit van
   Suid-Afrika". In Port Elizabeth en die voorstad Uitenhage het
   vervaardigers soos General Motors, Volkswagen, Ford, Continental Tires
   en baie ander nywerhede vir die plaaslike Suid-Afrikaanse mark opgerig.
   Die motorbedryf stimuleer ook die vestiging van ander ondernemings, wat
   hoofsaaklik komponente vir motors vervaardig.

   Die twee lughawens van die stad bied verbindings na ander nasionale
   bestemmings.

   Port Elizabeth se seehawe beskik oor 'n oppervlak van 115 hektaar en
   meer as 3 400 meter se kaaigeriewe. 'n Tweede seehawe, Coega, word tans
   gebou en sal moontlik die vestiging van nuwe nywerhede in die gebied
   bevorder.

[wysig] Tersiêre instellings

   Die Universiteit van Port Elizabeth, wat in 1964 as die enigste
   tweetalige Afrikaans-Engelse universiteit in Suid-Afrika gestig is en
   oor 'n kampus van sowat 800 hektaar beskik, vorm vanaf die jaar 2005
   saam met die voormalige Technikon van Port Elizabeth en die
   Vista-Universiteit die nuwe Nelson Mandela Metropolitaanse
   Universiteit.

[wysig] Besienswaardighede

   Die Donkin Reserve
   Die Donkin Reserve
     * Die Donkin Reserve met die steenpiramide is een van die bekendste
       bakens in die stad. Die vuurtoring langs die piramide is in 1861
       opgerig en huisves vandag 'n militêre museum. Die gerestoureerde
       privaathuise van Donkinstraat is pragtige voorbeelde van die
       Victoriaanse boustyl.
     * No. 7 Castle Hill van 1827 is die oudste gebou van Port Elizabeth
       wat bewaar is. Dit is oorspronklik die tuiste van die eerste
       geestelike in die gebied, Eerwaarde F. McCleland. Die gebou is 'n
       tipiese voorbeeld van 'n 19de eeuse stadhuis en nou 'n museum en
       nasionale monument. Die museum beskik oor 'n versameling van
       meubels, huisgereedskap en poppe uit die 19de eeu.
     * Die Wit Huis of Old Harbour Board Building van 1904 is 'n pragtige
       voorbeeld van die Art-Nouveau-boustyl in Suid-Afrika. Oorspronklik
       dien dit as 'n administratiewe gebou vir die Suid-Afrikaanse
       Spoorweë en Hawens.
     * Die Settlers' Cemetery is die begraafplaas van baie van die Britse
       1820-Setlaars.
     * Die Campanile (Kloktoring) is in 1923 ter herdenking aan die
       landing van die 1820-Setlaars opgerig. 'n Wenteltrap met 204
       trappies lei na die uitkykplek van die toring met 'n hoogte van 53
       meter, wat 'n pragtige uitsig oor die stad bied. Die kloktoring
       beskik oor 23 klokke, waarvan tien daagliks om 8.32 uur, 13.32 uur
       en 18.02 uur gelui word.
     * Fort Frederick, wat in 1799 ter beskerming van die monding van die
       Baakensrivier deur Britse troepe opgerig is, staan bekend as die
       eerste steengebou in die Oos-Kaap. Die fort is vernoem na die
       Hertog van York. Vandag is die gebou 'n nasionale
       gedenkwaardigheid, wat onder meer oor 'n versameling van historiese
       kanonne beskik. Die fort is ook 'n uitstekende uitsigpunt vir die
       Algoabaai.

[wysig] Verwysings

    1. ^ Bernhard Mühr: Die klimaat van Port Elizabeth

   Kategorie: Oos-Kaap

