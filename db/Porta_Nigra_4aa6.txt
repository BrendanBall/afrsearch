Porta Nigra


   Die Porta Nigra
   Die Porta Nigra
   Die "Swart Poort"
   Die "Swart Poort"
   Binne die Porta: Die eerste verdieping
   Binne die Porta: Die eerste verdieping

   Die Porta Nigra (Latyn: Swart Poort) is 'n bekende gebou in die stad
   Trier (Duitsland). Dit is die grootste en bes bewaarde Romeinse
   stadspoort noord van die Alpe. Die poort, wat in die jaar 180 as die
   noordelike toegang tot die Romeinse stad Augusta Treverorum opgerig is,
   is deur die UNESCO in 1986 tot wêrelderfenisgebied verklaar.

   Die Romeinse boumeesters het die enkele steenblokke, wat tot by ses ton
   weeg en uit die nabygeleë Kyllvallei afkomstig is, sonder pleister
   opmekaar gesit. Tot vandag toe word die stabiliteit van die Porta Nigra
   net deur sy eie gewig en met behulp van ysterhake verseker.

   Tydens die middeleeue is diep gate in die stene gebeitel om die
   ysterhake te steel en in te smelt. Ook die naam Porta Nigra dagteken
   uit hierdie tydperk. Dit is afgelei van die donker kleur, wat die
   sandsteen as gevolg van verwering begin aanneem het.

   Danksy die Griekse hermiet Simeon, wat hier vanaf 1028 'n vroom lewe
   gelei het, het die Porta Nigra bewaar gebly. Na sy dood in die jaar
   1035 is die Porta omgebou na 'n kerk, wat ook sy bewaring verseker het.
   Napoléon I Bonaparte het die Romeinse gebou later van die meeste tekens
   van sy kerklike verlede bevry.
   Kategorieë: Trier • Geskiedenis van Duitsland • Argitektuur

