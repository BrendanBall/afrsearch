Porto Alegre


                                              Porto Alegre
                                               Kaart                 Wapen

                                                                      Vlag

                                                Land              Brasilië
                                           Deelstaat     Rio Grande do Sul
                                          Koördinate    30°01' S, 51°13' W
                                            Stigting         26 Maart 1772
                                          Oppervlak:
                                            - Totaal             497 vk km
                                   Hoogte bo seevlak                  10 m
                                          Bevolking:
                                     - Totaal (2005)             1 440 939
                                - Bevolkingsdigtheid           2 900/vk km
                                             Tydsone                UTC -3
                                        Burgemeester     José Fogaça (PPS)
                                   Amptelike Webwerf portoalegre.rs.gov.br

   Porto Alegre (Portugees, letterlik "Vrolike Hawe") is die hoofstad van
   die Suid-Brasiliaanse deelstaat Rio Grande do Sul met 'n oppervlakte
   van 497 vierkante kilometer en 1 440 939 inwoners (2005). Porto Alegre
   is die belangrikste handel- en nywerheidsentrum in die suide van
   Brasilië en die vyfde grootste metropolitaanse gebied van die land met
   'n bevolking van meer as drie miljoen. Die stad lê aan die oewer van
   die Rio Guaíba, wat hier die grootte van 'n meer bereik, sowat 50
   kilometer vanaf sy uitmonding in die Lagoa dos Patos.
   'n Lugfoto van die Guaíbarivier en Porto Alegre
   'n Lugfoto van die Guaíbarivier en Porto Alegre

   Porto Alegre is gedurende die Spaans-Portugese grenskonflikte van die
   18de eeu gestig. In 1742 het sowat sestig koloniste van die Portugese
   Asore-eilandgroep hulle aan die oewer van die Rio Guaíba gevestig. Die
   vinnige ekonomiese opswaai van die nedersetting het in 1824 met die
   vestiging van Duitse setlaars uit die Hunsrück en ander Duitse gebiede
   begin wat hier 'n nuwe heenkome as kleinboere gevind het.

   Die stad bied aan sy inwoners volgens 'n ondersoek van die Verenigde
   Nasies die hoogste lewenskwaliteit van alle groot stede in
   Latyns-Amerika. Porto Alegre is vandag 'n moderne hawestad met baie
   wolkekrabbers en pronk met sy indrukwekkende ligging in die heuwels van
   die kusgebied en 'n groot aantal tuine en groen gebiede.

   Vanweë die nabygeleë Campanha Gaúcha, die land van die gauchos, word
   Porto Alegre ook dikwels die "Hoofstad van die Gauchos" genoem. Ander
   belangrike besienswaardighede in die omgewing is die suidhange van die
   Serra Gaúcha waar Europese setlaars 'n blywende stempel afgedruk het,
   en die bouvalle van voormalige Jesuïete-nedersettings.

[wysig] Geografie en klimaat

   'n Satellietfoto van die uitgestrekte strandmeer Lagoa dos Patos
   'n Satellietfoto van die uitgestrekte strandmeer Lagoa dos Patos

   Danksy die samevloeiing van verskeie kleiner riviere wat in die Rio
   Guaíba uitmond beskik Porto Alegre oor 'n groot rivierhawe wat vanweë
   sy uitgestrekte oppervlakte soos 'n groot strandmeer lyk en by die
   Lagoa dos Patos aansluit wat oor 'n lengte van 250 kilometer en 'n
   wydte van tot by 60 kilometer strek.

   Porto Alegre tel sowat 1,4 miljoen inwoners, terwyl die metropolitaanse
   gebied met meer as 30 stede (waaronder Canoas, Novo Hamburgo, São
   Leopoldo en Gravataí) 'n bevolking van naastenby vier miljoen het.

   Vanweë sy ligging in die mees suidelike deel van Brasilië lê Porto
   Alegre verder af van die meeste groot Brasiliaanse stede soos Rio de
   Janeiro (1 558 kilometer), São Paulo (1 109 kilometer) en Brasília
   (2 027 kilometer) as byvoorbeeld van die Uruguaanse hoofstad Montevideo
   (890 kilometer) of die Argentynse hoofstad Buenos Aires (1 063
   kilometer). Die suidelike buurlande het dus ook 'n groot invloed op
   Porto Alegre se ontwikkeling uitgeoefen. Net soos in Uruguay en
   Argentinië speel die Gaúcho-kultuur 'n groot rol in die stad en sy
   omgewing. Sondae geniet mense hier dikwels die tipiese Churrasco, 'n
   plaaslike variant van 'n braaivleis-ete, en Chimarrão is een van die
   gewildste dranke in Porto Alegre.

   Porto Alegre is in die subtropiese klimaatstreek van Brasilië geleë en
   kry dwarsdeur die jaar hoë reënval. Somertemperature styg nouliks bo
   32 °C, alhoewel die warm somerweer met bedompigheid gepaard gaan. Die
   hoogste temperatuur wat ooit aangeteken is was 40,7 °C in Februarie
   1943. Die winterseisoen word deur milde temperature, maar ook dikwels
   wisselagtige weerstoestande met wind en reën, en temperature tussen
   5 °C en 25 °C gekenmerk. Sneeuval kom nouliks voor en tree meestal in
   die vorm van nat sneeu op. Die laagste wintertemperatuur wat ooit
   aangeteken is was -4 °C in Julie 1918. Die weer in die najaar is
   eweneens wisselvallig, maar warmer. Die lente is die droogste seisoen.
   Newel kom soggens gereeld voor, en veral vroeë vlugte word deur
   vertragings geraak.
   Hoofstede van Brasilië Brasilië Drapeau du Brésil

   Aracaju | Belém | Belo Horizonte | Boa Vista | Brasília | Campo Grande
   | Cuiabá | Curitiba | Florianópolis | Fortaleza | Goiânia | João Pessoa
   | Macapá | Maceió | Manaus | Natal | Palmas | Porto Alegre | Porto
   Velho | Recife | Rio Branco | Rio de Janeiro | Salvador | São Paulo |
   São Luís | Teresina | Vitória
   Kategorieë: Rio Grande do Sul • Stede in Brasilië

