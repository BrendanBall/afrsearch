Portugal


                                                     República Portuguesa

   Vlag van Portugal

                                                                    (Vlag)

   Wapen van Portugal

                                                                   (Wapen)

                                                   Volkslied: A Portuguesa

   Liggings van Portugal

                             Amptelike taal Portugees (Europese Portugees)
                                                         Hoofstad Lissabon
                                                 Regeringstelsel Republiek
                                                Religie Rooms-Katoliek 97%
                                                               Oppervlakte
                                                   – % water 92 391 km²
                                                                      0,5%
                                                                 Bevolking
                                                  – Digtheid: 10 605 870
                                                                114,8/km²
                                                    Geldeenheid Euro (EUR)
                                                       Tydsone UTC -1 en 0
                                                Nasionale feesdag 10 Junie
                                         Web | Kode | Tel. .pt | PRT | 351

   Portugal: Koringvelde in Alentejo
   Portugal: Koringvelde in Alentejo

   Portugal is 'n demokratiese republiek geleë in die suidwestelike hoek
   van die Iberiese skiereiland in Suidwes-Europa. Portugal word begrens
   deur Spanje in die noorde en ooste en deur die Atlantiese Oseaan in die
   weste en suide. Wes van die hoofstad Lissabon lê Cabo da Roca, die mees
   westelike punt van die Europese vasteland. Ook die Asore- en
   Madeira-eilandgroepe maak deel uit van Portugal.

   Gedurende die laaste 3 000 jaar was die gebied van die huidige Portugal
   bewoon deur 'n verskeidenheid Mediterreense beskawings. Die
   Voor-Romeinse bewoners is later opgevolg deur Romeine, Germane en More,
   en almal het hul eie stempel op Portugal se kultuur, geskiedenis, taal
   en etniese samestelling afgedruk.

   In die 15de en 16de eeu was Portugal een van die wêreld se
   grootmoondhede op ekonomiese, politieke en kulturele gebied, en sy
   koloniale ryk het gebiede in Afrika, Asië en Suid-Amerika ingesluit. In
   die laaste dekades het Portugal danksy 'n stewige ekonomiese groeikoers
   tot een van die wêreld se nywerheidslande ontwikkel. Portugal is 'n
   stigterslid van die Noord-Atlantiese Verdragsorganisasie (NAVO), die
   Organisasie vir Ekonomiese Samewerking en Ontwikkeling (OESO) en die
   Eurosone en het daarnaas in 1955 by die Verenigde Nasies en in 1986 ook
   by die Europese Unie aangesluit.

   Inhoud

        * 1 Etimologie
        * 2 Geografie
             + 2.1 Noord-Portugal
             + 2.2 Sentraal-Portugal
             + 2.3 Suid-Portugal
             + 2.4 Eilandgroepe
        * 3 Demografie

[wysig] Etimologie

   Porto met die Dourorivier
   Porto met die Dourorivier

   Die naam Portugal is afgelei van die nedersetting Cale in die
   rivierdelta van die Rio Douro. Cale is moontlik 'n Griekse woord
   (kalles, "mooi") en het vermoedelik na die natuurskoon in die noorde
   van die huidige Portugal verwys, wat in die antieke tydperk deur Grieke
   gekoloniseer is. Daar is egter ook geskiedkundiges wat beweer dat Cale
   van Fenisiese herkoms is, aangesien die eerste Fenisiese kolonies reeds
   voor die Griekse tydperk ontstaan het.

   Toe Portugal deel uitgemaak het van die Romeinse Ryk, was Cale 'n
   belangrike seehawe (Latyns: Portus Cale).

   Tydens die Middeleeue het die naam verander na Portucale en later
   Portugale, alhoewel dit in die 7de en 8ste eeu slegs na die noordelike
   geweste van Portugal verwys het, dit wil sê die gebied tussen die
   riviere Rio Douro en Rio Minho.

   Die naam Portus Cale is verder verkort tot Porto, nou die tweede
   grootste stad van die land, wat homself met trots as die naamgewer van
   Portugal beskou.

[wysig] Geografie

[wysig] Noord-Portugal

   Die Minhorivier aan die Spaans-Portugese grens
   Die Minhorivier aan die Spaans-Portugese grens

   Die noorde van Portugal word deur 'n relatief koel en vogtige klimaat
   gekenmerk en bestaan uit twee historiese provinsies of landskappe:
   Minho in die noord-weste, wat na die gelyknamige rivier vernoem is, is
   een van die mees digbevokte gebiede van die land. Sy grootste stede is
   Braga en Viana do Castelo. Minho is danksy die aangename klimaat 'n
   pragtige tuinlandskap, en die wingerde, wat teen die hellings van Minho
   se riviervalleie aangelê is, lewer die beroemde portwyn en Vinho Verde
   op. Ook verskillende soorte groente aard goed in die gebied. Minho se
   natuurlike flora is 'n mengsel van spesies uit die gematigde en
   subtropiese klimaatsones. Afhangende van die ligging bo seevlak gedy
   hier eike of kastaiings, denne- en olyfbome.

   Die gewes Trás-os-Montes (letterlik: "Agter die berge") is die
   bergagtige binneland van Noord-Portugal, wat deur koue winters en baie
   warm somers gekenmerk word. Die plantegroei raak hier steeds kariger,
   hoe nader 'n mens by die Spaanse grens kom.

   Baie riviere, waaronder die Rio Minho en Rio Douro, deursny die
   bergmassiewe van Minho en Trás-os-Montes. Die noorde van Portugal spog
   met die Nasionale Peneda-Gerêspark, die belangrikste
   natuurbewaringsgebied van die land. Hier vind 'n mens nog oorblyfsels
   van natuurlike bosse, waarin onder meer steeneike groei.

[wysig] Sentraal-Portugal

   Sentraal-Portugal word deur heuwelland en berggebiede oorheers. Die
   Serra da Estrela-gebergte beskik selfs oor skioorde. Die belangrikste
   landskappe is Beira, Ribatejo (die Tejo-vlakte, wat ook die Tuin van
   Lissabon genoem word), Estremadura en die Tejo-monding aan die
   Atlantiese Oseaan. Die hele gewes is uiters vrugbaar en baie geskik vir
   wynbou - 'n tradisie, wat hier reeds deur die Romeine ingevoer is.
   Ander belangrike landbougewasse is graan, rys, sonneblomme en groente.

   Die Tejorivier verdeel Sentraal-Portugal in twee helftes. Oorstromings,
   wat in die Ribatejo vroeër gereeld voorgekom het, word nou danksy 'n
   groot aantal damme verhoed. Die belangrikste stede van
   Sentraal-Portugal is Lissabon, Aveiro, Sintra, Coimbra, Viseu, Leiria,
   Castelo Branco en Santarém.

[wysig] Suid-Portugal

   'n Tipiese Alentejo-landskap
   'n Tipiese Alentejo-landskap
   Die Asore-eiland Pico met die gelyknamige bergspits
   Die Asore-eiland Pico met die gelyknamige bergspits

   Die suide van Portugal word in drie landskappe verdeel - Terras do
   Sado, Alentejo en Algarve. Suid-Portugal bestaan hoofsaaklik uit
   vlaktes en heuwelagtige gebiede met 'n baie droë en warm klimaat.
   Alentejo, wat vroeër as Portugal se belangrikste graanstreek bekend
   gestaan het, is tans 'n yl bevolkte gebied, wat steeds meer van sy jong
   mense verloor deur migrasie na stedelike sentrums.
   Rotsformasies naby Carvoeiro, Algarve
   Rotsformasies naby Carvoeiro, Algarve

   Die gebied word nou deur uitgestrekte graanvelde met olywe en kurkeike
   oorheers. Portugal is die belangrikste verskaffer van kurk, wat uit die
   bas van kurkeike verkry word. Wyn en sonneblomme is die hoofsaaklike
   landbouprodukte. Die weivelde, wat in die lente met 'n blommeprag spog,
   speel 'n groot rol vir die plaaslike skaapteelt. Droogtes het in die
   afgelope jare tot groot verliese vir die landbousektor gelei, en die
   gebied ervaar 'n ernstige ekonomiese agteruitgang as gevolg hiervan. 'n
   Aantal damme word tans opgerig om die nypende watertekort te verlig.

   Alhoewel steeds meer eukaliptusbome in die suide aangeplant word, bly
   hierdie uitheemse plantasies omstrede, aangesien hulle baie kwesbaar is
   vir bosbrande. In die suidelike kusgebiede word veral dennebome
   aangetref en 'n aantal palmsoorte, wat behalwe vir die dwergpalm
   uitheems is.

   Algarve is Portugal se mees suidelike streek. Hierdie kusgebied het 'n
   belangrike internasionale toeristebestemming geword, wat met rotsige
   kuslandskappe en lang sandstrande spog. Die belangrikste stede is
   Portalegre, Évora, Beja, Faro en Lagos. Die belangrikste rivier in
   Algarve is die Rio Guadiana, wat gedeeltelik ook die grens met Spanje
   vorm. Die flora in die gebied, veral vetplante (sukkulente), is goed by
   hitte en droogtes aangepas.

[wysig] Eilandgroepe

   Twee eilandgroepe in die Atlantiese Oseaan maak deel uit van Portugal:
   Madeira (letterlik "Houteiland", Portugees amptelik Arquipélago da
   Madeira) met 'n oppervlak van 795 vierkante kilometer en die Asore
   (letterlik "Valkeilande", Portugees amptelik Arquipélago dos Açores)
   met 'n oppervlak van 2 352 vierkante kilometer is albei van vulkaniese
   oorsprong. Portugal se hoogste bergspits, die Monte Pico (2 351 meter),
   lê op die Asore. Die Madeira-eilandgroep se flora word deur tropiese en
   subtropiese spesies gekenmerk.

[wysig] Demografie

   Sien ook: Portugese

   Portugal is ten opsigte van sy inheemse bevolking 'n homogene land.
   Portugees is die moedertaal van die oorgrote meerderheid van die
   inwoners, met die uitsondering van die dorpe van Miranda do Douro, waar
   Mirandes, 'n Asturiese dialek, as omgangstaal gebruik word. Mirandes
   word as minderheidstaal erken.

   Die meeste Portugese is Rooms-Katolieke Christene.

   Portugal is dekades lank deur emigrasie gekenmerk, en daar bestaan
   groot Portugese gemeenskappe in lande soos Frankryk en Suid-Afrika.
   Maar Portugal het reeds sedert die tydperk van die bevrydingsoorloë in
   sy voormalige kolonies 'n immigrasieland vir mense uit dié gebiede
   geword. Met Portugal se aansluiting by die Europese Unie en die vinnige
   ekonomiese groei het tienduisende immigrante uit Afrikalande soos
   Angola, Mosambiek en Kaap Verde, Suid-Amerika (Brasilië) en Oos-Europa
   (Rusland, Oekraïne en Moldawië) hulle in die land gevestig.


   Europese Unie (EU)             Vlag van die Europese Unie
   België | Bulgarye | Ciprus | Denemarke | Duitsland | Estland | Finland
   | Frankryk | Griekeland | Hongarye | Ierland | Italië | Letland |
   Litaue | Luxemburg | Malta | Nederland | Oostenryk |
   Pole | Portugal | Roemenië | Slowakye | Slowenië | Spanje | Swede |
   Tsjeggië | Verenigde Koninkryk

   Kategorie: Portugal

