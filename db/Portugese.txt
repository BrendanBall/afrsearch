Portugese


                                                                 Portugese
            Totale bevolking:                             55 miljoen (2005)
   Belangrike bevolkings  in:          Portugal:
                                                    10 000 000 (Julie 2006)

                                                                 Brasilië:
                                                                100 000 000
                                                           Verenigde State:
                                                                  1 300 000
                                                                  Frankryk:
                                                                    600 000
                                                                    Kanada:
                                                                    500 000
                                                               Suid-Afrika:
                                                                    400 000
                                                                 Venezuela:
                                                                    400 000
                                                                  Engeland:
                                                                    200 000
                                                               Switserland:
                                                                    152 000
                                                                 Duitsland:
                                                                    117 000
                                                                    Spanje:
                                                              80 846 (2005)
                                                                Australië:
                                                                     55 000
                                                                 Luxemburg:
                                                                     54 000
                                                                    Angola:
                                                                     40 000
                                                                   België:
                                                                     38 000
                                                               Argentinië:
                                                                     30 000
                                                                 Sri Lanka:
                                                                     30 000
                                                                 Mosambiek:
                                                                     20 000
                                                                 Barbados :
                                                                      5 000
                        Taal:                                     Portugees
           Geloofsoortuiging: Oorwegend Rooms-Katolieke, Protestante, ander
     Verwante etniese groepe: • Ander Romaanse volke

                                                                 • Galisiërs
                                                                 • Spanjaarde
                                                                 • Italianers
                                                                     • Franse
                                                                    • Berbers

   Die Portugese is die inheemse bevolking van Portugal, 'n land op die
   Iberiese skiereiland in die suid-weste van Europa. Hulle taal is
   Portugees, en die oorgrote meerderheid is Rooms-Katolieke.

   Die Portugese is 'n Suid-Europese volk van gemengde afkoms. Hulle is
   afstammelinge van Voor-Romeinse Keltiese en Iberiese stamme, die
   sogenaamde Keltiberiërs, soos byvoorbeeld die Lusitaniërs, Gallaeci,
   Cynetes of Conii, en klein plaaslike stamme soos die Bracari, Celtici,
   Coelerni, Equaesi, Grovii, Interamici, Leuni, Luanqui, Limici, Narbasi,
   Nemetati, Paesuri, Quaquerni, Seurbi, Tamagani, Tapoli, Turduli,
   Turduli Veteres, Turdulorum Oppida, Turodi en Zoelae).

   Ook die Romeine het 'n belangrike invloed uitgeoefen, veral op
   kulturele gebied, en die Portugese taal het uit die plaaslike Latyn
   ontwikkel. Ander volke, wat hulle in die gebied van die huidige
   Portugal gevestig en 'n invloed by die vorming van die Portugese volk
   uitgeoefen het, was die Wes-Gote, Suevi, Quadi en Markomanne.

   Kleiner invloede het gekom van die Fenisiërs, wat half-permanente
   nedersettings aan die suidkus gestig het, die Vandale, Silingi en
   Hasdingi en die Sarmatiese Alane, wat almal deur die Wes-Gote en Suevi
   verdryf is of gedeeltelik met hulle versmelt het, en die
   Noord-Afrikaanse Berbers en Arabiërs, wat ná die Christelike
   Reconquista (herowering) van Portugal verdryf is of die Katolieke
   geloof aangeneem het.
   Monument ter ere van die Portugese ontdekkers in Lissabon
   Monument ter ere van die Portugese ontdekkers in Lissabon

   Tydens die Middeleeue was daar ook minderhede van Jode en Afrikane uit
   gebiede suid van die Sahara. Hulle is verdryf of het met die plaaslike
   bevolking versmelt. Slawe uit Afrika is uiteindelik nie meer vervang
   nie.

   Soos in baie Europese lande, was daar ook in Portugal altyd invloede
   van ander Europese volke, veral die Franse, Duitsers, Engelse, Skotte,
   Iere, Nederlanders en Vlaminge, Italianers en Spanjaarde. In die laaste
   dekades het 'n groot aantal bewoners van die voormalige Portugese
   kolonies, veral Indië, Afrika en Brasilië, na Portugal geïmmigreer. Die
   mees onlangse immigrante kom uit Slawiese lande soos Oekraïne.

   Tans is daar sowat tien miljoen Portugese in Portugal. Sowat 35 miljoen
   Brasilianers is danksy die grootskaalse immigrasie in die laat 19de en
   vroeë 20ste eeu van Portugese afkoms. Na ramings is daar as gevolg van
   Portugese immigrasie na Indië, Amerika, Macau, Oos-Timor, Indonesië en
   Afrika sedert die 16de eeu altesame meer as 100 miljoen mense wêreldwyd
   met Portugese voorvaders.

[wysig] Portugese in Europa

   Sowat 99 persent van Portugal se staatsburgers is etniese Portugese.
   Honderdduisende Portugese het hulle as gasarbeiders in ander Europese
   lande gevestig, waaronder Frankryk (600 000), Andorra (10,2 persent van
   die bevolking), België, die Verenigde Koninkryk, Luxemburg (58 400 -
   die grootste groep buitelanders), Switserland (159 700) en Spanje
   (81 000).

   Die Portugese bevolking van Duitsland was in 2004 naastenby 117 000
   mense. Die Portugees Armando Rodrigues de Sá is hier in 1964 amptelik
   as die miljoenste gasarbeider verwelkom.

[wysig] Portugese in die voormalige kolonies

   'n Groot aantal Portugese het na die voormalige kolonies van Portugal
   geëmigreer. Na ramings bly sowat twee derdes van die bevolking van die
   Asore-eilandgroep in die buiteland.

   Daar is Portugese gemeenskappe in Angola (40 000, 'n bykomende 100 000
   is Kleurlinge), Goa (Indië), Guinee-Bissau, Kaap Verde (een persent van
   die totale bevolking; 71 persent is Kleurlinge of Mestiços), Macau
   (24,9 persent Macanese van gemengde Portugees-Sjinese afkoms, Mosambiek
   (20 000), Oos-Timor, São Tomé en Príncipe (Kleurlinge en 'n klein
   Portugese minderheid).

[wysig] Portugese minderhede in ander lande

   Daar is belangrike Portugese minderhede en inwoners van Portugese
   afkoms op alle vastelande.

   Portugese Sefardiese Jode het hulle veral in Israel, Nederland, die
   Verenigde State, Frankryk, Brasilië en Turkye gevestig.

   Portugese gemeenskappe in die Verenigde State is gekonsentreer in New
   Jersey, Nieu-Engeland, Kalifornië en langs die Golfkus (Louisiana). 'n
   Aansienlike aantal Portugese het hulle sowat teen die middel van die
   19de eeu op die eilandgroep Hawaii gevestig.

   'n Groot Portugese gemeenskap het danksy immigrasie sedert 1940 ook in
   Kanada ontstaan (0,7 persent van die totale bevolking praat Portugees
   as huistaal), terwyl Portugese immigrante hulle in die laat 20ste eeu
   ook in Chili en Uruguay gevestig het. Daar is ook sowat 30 000
   Portugese in Argentinië. Portugese vissers het 'n nuwe tuiste op die
   Karibiese eilande gevind, veral op Barbados.

   As gevolg van gemengde huwelike en kulturele invloede het ook buite die
   oorspronklike Portugese koloniale ryk volke ontstaan, wat hulle eie
   kultuur en Portugees-gebaseerde dialekte ontwikkel het, veral in
   Maleisië (sowat 1 000 mense praat 'n Portugees-Kreoolse taal), op
   Barbados, Aruba, Curaçao, in Guyana, Ekwatoriaal-Guinee, Verenigde
   Arabiese Emirate en Sri Lanka (30 000).
   Kategorieë: Etniese groepe • Portugal

