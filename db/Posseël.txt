Posseël


   Die wêreld se eerste posseël, die Britse Penny Black
   Die wêreld se eerste posseël, die Britse Penny Black

   'n Posseël dien as bewys vir die vooruitbetaling van 'n bepaalde
   posgeld. Meesal is dit 'n klein reghoekige gegomde stukkie papier met
   een of meer afbeeldings, wat op 'n koevert of poskaart geheg word om
   aan te toon dat die afsender vir die aflewering reeds vooraf betaal
   het.

   Alhoewel daar nou in baie lande ook moderne massaseëls met eenvoudige
   uitleg bestaan, wat in outomate of met spesiale sagteware gedruk kan
   word, bly tradisionele seëls nog steeds miniatuurkunswerke, wat
   kulturele, historiese, politiese of ander onderwerpe behandel,
   historiese gebeurtenisse gedenk of maatskaplike en ander doeleindes met
   hulle gedrukte boodskap van prente, tekeninge en teks kan bevorder. Die
   poskantore van die verskillende lande ding gereeld met mekaar mee om
   die mooiste posseëls uit te reik, en danksy 'n groot aantal
   seëlversamelaars, wat die seëls koop sonder om van die daarmee betaalde
   diens gebruik te maak, speel seëls ook 'n belangrike ekonomiese rol en
   is 'n vername bron van inkomste vir baie kleiner lande.

   Inhoud

        * 1 Geskiedenis
        * 2 Die verskillende soorte seëls
        * 3 Filatelie
        * 4 Seëls in Suid-Afrika

[wysig] Geskiedenis

   Kaapse vastereeksseël (omtrent 1890)
   Kaapse vastereeksseël (omtrent 1890)

   Die posseël is 'n uitvinding van die Britte Rowland Hill en James
   Chalmers. As 'n voorloper gebruik Hill vanaf 1837 kwitansies vir die
   vooruitbetaling van posgeld. Die eerste seël ter waarde van een pennie,
   die beroemde One Penny Black, word op 6 Mei 1840 deur die Koninklike
   Britse Poskantoor in die vorm van 'n portret van die destydse koningin
   Victoria uitgegee. Die dikwels onaangename smaak van die gom is al
   vroeg as 'n probleem beskou; vir die eerste seëls word dus tropiese
   akasiabome gebruik om die gom van 'n meer aanvaarbare smaak te
   voorsien.

   Die nuwe seëls is as 'n rewolusie van die posverkeer beskou. Voor die
   jaar 1840 is dit gewoonlik die ontvanger van 'n brief wat die posgeld
   moes betaal - en meesal teen 'n baie verhoogde prys. Dikwels het die
   ontvangers geweier om 'n besonder duur brief aan te neem omdat hulle
   dit nie kon bekostig nie. Die geval van 'n jong Britse vrou, wat nie
   die posgeld vir 'n brief van haar verloofde kon betaal nie, gee vir
   Hill ook die aanleiding om 'n goedkoper oplossing te vind. Uiteindelik
   neem hy die besluit om die afsender die posgeld te laat betaal, en wél
   teen 'n duidelik laer prys.

   Die invoering van die posseël as bewys vir die voorafbetaling is van
   die begin af 'n groot sukses. Talle lande begin hulle posstelsel
   hervorm en reik posseëls uit. Die erste gebiede is die Switserse
   kantons Genève en Zürich asook Brasilië (1843), die Verenigde State en
   Mauritius (1847), Frankryk (1849), die Kaapkolonie, Chili en Portugal
   (1853).

   Met die eeuwisseling van die 19de tot die 20ste eeu bereik die gebruik
   van seëls sy hoogtepunt. Danksy die voortdurende uitbou van die
   spoorwegnet word die brief die belangrikste kommunikasiemiddel, en die
   oplaesyfers skiet die hoogte in. Die Oostenrykse standaardseëls van vyf
   en tien heller, wat in die jaar 1908 uitgegee is, het destyds 'n oplaag
   van sowat drie miljard elk.

   Die uitgifte van vervalste seëls neem al vroeg 'n aanvang, maar dit
   bereik 'n hoogtepunt tydens die twee wêreldoorloe en die Koue Oorlog,
   toe vervalste stukke veral vir propagandistiese doeleindes gedruk en in
   vyandelike gebied in omloop gebring is. Totalitêre state gebruik seëls
   dikwels vir hulle eie politieke propaganda.

   Met die toenemende gebruik van frankeermasjiene in ondernemings en in
   die poskantore en later ook deur die gewildheid van telefone,
   faksmasjiene en rekenaars (vir e-pos) neem die belangrikheid van seëls
   in die alledaagse lewe geleidelik af.

[wysig] Die verskillende soorte seëls

   Amerikaanse lugposseël
   Amerikaanse lugposseël
     * Vastereeksseëls is die oudste soort seëls wat vir 'n langer tydperk
       algemeen in omloop is. Dikwels bevat die reeks tenminste een seël
       vir elke belangrike posgeldtarief. Vastereeksseëls is byvoorbeeld
       ook beskikbar as seëlboekies en rolseëls, wat onder meer in
       seëlverkoopmasjiene gebruik word.

     * Spesiale seëls word elke jaar in 'n beperkte aantal benewens die
       lopende reeks vaste seëls uitgereik om sekere historiese
       gebeurtenisse of ander geleenthede te herdenk, of as eerbetoon aan
       verdienstelike mense. Daarnaas bevorder spesiale seëls kuns,
       kultuur, toerisme, welvaart, jeugsorg en ander maatskaplike
       aktiwiteite. Die uitreiking van spesiale seëls met gewilde motiewe
       is 'n belangrike bron van inkomste vir baie klein lande soos
       byvoorbeeld Liechtenstein, Vatikaanstad, San Marino en Monaco.

     * Lugposseëls word in sommige lande as spesiale uitgiftes vir die
       vooruitbetaling van lugposgeld uitgereik. Hulle mag nie vir gewone
       briewe en poskaarte gebruik word nie. Hulle uitreiking is onder
       meer aan die feit te danke dat lugpos in die eerste helfte van die
       20ste eeu nog 'n uitsondering is, wat met spesiale seëlreekse
       gewaardeer is. In die meeste Europese lande is lugposseëls met die
       einde van die Tweede Wêreldoorlog afgeskaf, terwyl hulle
       byvoorbeeld in die VSA en Kanada nog dekades lank uitgereik is.

[wysig] Filatelie

   Die filatelie, die stelselmatige versameling van posseëls, is byna net
   so oud soos die seëls self. Die term filatelie gaan terug op die
   Fransman Georges Herpin en word vir die eerste keer op 15 November 1864
   in die Paryse tydskrif vir seëlversamelaars Le Collectioneur de
   timbres-postes gebruik.

   Seëls word vandag na aanleiding van hulle land of gebied van herkoms of
   hulle motiewe versamel. Ook die moontlike waardestyging spel 'n rol,
   alhoewel die meeste hedendaagse seëls 'n oplaag van dikwels talle
   miljoene eksemplare het. 'n Uitsondering is seëls, wat per ongeluk
   misdruk is of - nadat die uitgawe gekanselleer is - om een of ander
   rede per ongeluk tog gebruik is.

   Die "Blou Mauritius" is destyds die bekendste historiese seël, alhoewel
   nie die duurste of seldsaamste nie. Tans is daar nog twaalf eksemplare,
   waarvan sewe op koeverte. Die waardevolste enkele seël is die Sweedse
   Tre-Skilling-Banco, wat in 1855 uitgegee is en in die jaar 1996 op
   vandusie teen meer as R 13 miljoen verkoop is.

[wysig] Seëls in Suid-Afrika

   Die Kaapse Driehoeke
   Die Kaapse Driehoeke

   Die Kaapse Driehoeke, wat in 1852 in Brittanje gedruk en op 1 September
   1853 in die Kaapkolonie uitgereik is, is die eerste posseëls van
   Suid-Afrika.

   Weëns 'n tekort aan die een- en vier-pennieseëls in die jaar 1860 is
   die sogenaamde "houtblokseëls" aan die Kaap gedruk. Net soos in ander
   lande neem die posverkeer in Suider-Afrika danksy die uitreiking van
   posseëls vinnig toe. Na die Groot Trek na die Suid-Afrikaanse binneland
   begin ook die nuutgestigte Boererepublieke hul eie posseëls druk of
   maak gebruik van oorgedrukte Kaapse seëls.

   Die Filatelieburo, wat in 1949 deur die Suid-Afrikaanse Poskantoor
   gestig is, help die versameling van seëls te bevorder deur onder meer
   toonbanke by poskantore aan te bied.

   Die Filateliese Federasie van Suider-Afrika is in die jaar 1923 gestig
   en gee in dieselfde jaar ook sy maandblad South African Philatelist vir
   die eerste keer uit. Suid-Afrika se Filateliestigting is op 9 Junie
   1975 gestig.
   Vir woordeboekinligting, sien die bladsy posseël op WikiWoordeboek

   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Kommunikasie

