Potjiekos


   Potjiekos is 'n verwysing na 'n eg Suid-Afrikaanse kooktegniek wat 'n
   ysterpot as hoofkookinstrument gebruik. Die ysterpot is ook bekend in
   ander dele van die wêreld as 'n dutch-oven, en word ook ysterpot, swart
   pot of net potjie genoem. Die pot word gemaak uit gietyster en het 'n
   deksel. Daar is verskillende groottes wat begin by 1/4 tot so groot as
   25. Die pot is ook verkrygbaar met 'n ronde bodem met drie pote, of met
   'n plat bodem sonder pote.

[wysig] Proses

   'n Tipiese potjiekosresep het een of ander vleis as die basis van die
   gereg en groente en sous wat saam gekook en bedien word. 'n Vuur word
   gewoonlik gemaak apart van die kookgebied. Soos wat daar kole vorm,
   word dit onder, en somtyds bo op die ysterpot gepak om die juiste
   temperatuur te kry. Dit kan enige iets van twee tot agt ure vat om
   potjiekos te maak, afhangende van die soort vleis en ander bestanddele
   wat gebruik word. Souse se droë bestanddele betaan gewoonlik uit
   verskeie speserye, sout en peper, en selfs ook kerrie. Nat bestandele
   sluit in bier, wyn, room en net gewone water. Verskillende tegnieke
   word gebruik, maar die algemeenste is om die bestanddele in lae te
   plaas, en glad nie te roer nie. Om te bedien word daar dan met 'n groot
   lepel in een skep van onder tot bo 'n bietjie van alles geskep.
   Potbrood word ook gemaak in 'n pot, maar is gewoonlik 'n bygereg vir 'n
   braaigeleentheid.

[wysig] Kultuur

   Potjiekoskompetisies is baie gewild in Suid-Afrika en Namibië onder die
   Afrikaners, maar ook in lande waar Suid-Afrikaners hervestig het oor
   die afgelope paar jaar soos Nederland, Engeland, Australië en
   Nieu-Seeland. Potjiekos word in dieselfde asem as boerewors, biltong,
   droëwors, melktert, koeksisters, afval en bobotie genoem as eg
   tradisionele Afrikaanse geregte, en daarvoor word dit as 'n sosiale
   band tussen Afrikaners gebruik regoor die wêreld. Om iemand oor te nooi
   vir Potjiekos is soos om te sê dat die genooide persoon deel van jou
   vriendekring is, en jy graag saam wil kuier en gesels. Die bekende
   sanger Anton Goosen bring hulde aan Potjiekos met sy trefferliedje van
   dieselfde titel. 'n Deel van die Voortrekkerkultuurorganisasie se
   armembleemvereistes is om te leer kook met 'n swart pot.
   Kategorieë: Kookkuns • Suid-Afrikaanse kookkuns

