Potsdam


                                                                  Potsdam

                                          Land:                  Duitsland
                                     Deelstaat:                Brandenburg
                                      Stigting:     993 (eerste verwysing)
                                    Koördinate:        52° 24' N, 13° 4' O
                                   Oppervlakte:                 187,27 km²
                                     Bevolking: 146 430 (31 Desember 2005)
                            Bevolkingsdigtheid:                  782 / km²
                                        Hoogte:          35 m bo seespieël
                                  Burgemeester:          Jann Jakobs (SPD)
                             Amptelike webwerf:                 potsdam.de

   Die Slot Sanssouci, 'n gunstelingprojek van die Pruisiese koning
   Frederik die Grote
   Die Slot Sanssouci, 'n gunstelingprojek van die Pruisiese koning
   Frederik die Grote

   Potsdam is die administratiewe sentrum en grootste stad van die Duitse
   deelstaat Brandenburg, met sowat 146 000 inwoners (2005). Potsdam lê
   digby die suidwestelike stadsgrens van die Duitse hoofstad Berlyn, wat
   'n eie deelstaat in die hart van Brandenburg vorm, en maak deel uit van
   die Europese metropolitaanse gebied Berlyn-Brandenburg.

   Potsdam is 'n gewilde toeristebestemming. Dit is die voormalige
   hoofstad van die historiese koninkryk Pruise, en beskik oor 'n ryk
   kulturele erfenis van, onder meer, koninklike kastele en parke, waarvan
   Sanssouci die bekendste is. Dit is in 1990 deur die UNESCO as 'n
   wêrelderfenisgebied gelys.

   'n Voorstad van Potsdam, Babelsberg, is een van die belangrikste
   sentrums van die televisie- en rolprentbedryf in Europa. Die
   filmateljee Babelsberg beskik oor die grootste kapasiteit en modernste
   geriewe van sy soort in Duitsland en ontwikkel nou ook tot 'n gewilde
   ateljee vir internasionale rolprentprojekte.

   Inhoud

        * 1 Geografie
        * 2 Geskiedenis
             + 2.1 Vroeë geskiedenis
             + 2.2 Middeleeue
             + 2.3 Die moderne tydperk
        * 3 Die Hollandse Buurt
        * 4 Romeinse Baddens
        * 5 Sanssouci
        * 6 Cecilienhof
        * 7 Onderwys
        * 8 Ekonomie

[wysig] Geografie

   Die Sacrowse Meer
   Die Sacrowse Meer

   Potsdam lê suidwes van Berlyn teen die Havelrivier, in 'n landskap wat
   gedurende die Ystydperk gevorm is en deur talle woude en mere oorheers
   word. Breë valleie en heuwels kenmerk die omgewing van Potsdam. Die
   Teltowkanaal en die Nutherivier mond in die stadsgebied in die Havel
   uit.

   Die stad word omring deur 'n groot aantal mere soos die Griebnitzmeer,
   Templinse Meer, Sacrowse Meer en Groot-Glienickemeer. Die hoogste
   bergspits in die stadsgebied is die Klein Ravensberg met 'n hoogte van
   114,2 meter bo seevlak.

   Die Potsdamse Datum is in die Duitse kartografie en geodesie die
   sentraalpunt vir die Bessel-ellipsoïed van die
   Gauß-Krüger-koördinatestelsel.

   Die stadsgebied bestaan uit die woongebiede Potsdam, Babelsberg,
   Bornim, Bornstedt, Drewitz, Nedlitz en Sacrow en nege stadswyke, wat
   grotendeels eers op 26 Oktober 2003 by Potsdam ingelyf is en nog steeds
   oor hulle eie verkose dorpsraad en plaaslike burgemeester beskik.

[wysig] Geskiedenis

[wysig] Vroeë geskiedenis

   In die 7de eeu het die Slawiese stam van die Hevellers 'n versterking
   langs die Havel opgerig, teenoor die uitmonding van die Nutherivier.
   Die eerste verwysing na die stad ("Poztupimi") kom voor in 'n
   historiese dokument uit die jaar 993.

[wysig] Middeleeue

   Teen die middel van die 12de eeu is sowat 700 meter van die Slawiese
   burg 'n Duitse steenkasteel digby die oorgang oor die Havel opgerig,
   wat die kern van 'n klein nedersetting geword het. 'n Dokument uit die
   jaar 1304 verwys na die stad as 'n stedeken ("klein stad"), terwyl 'n
   verwysing na sowel die stad asook sy kasteel uit die jaar 1317
   dagteken. Die naam Postamp is in dieselfde jaar vir die eerste keer
   opgeteken. Dit is van Slawiese herkoms en beteken letterlik "Postapim
   se nedersetting".

   Potsdam het in 1345 stadstatus gekry, maar het nogtans vir 'n lang tyd
   'n onbenullige markstad gebly. In 1573 was daar nog steeds slegs 192
   huise en 2 000 inwoners. Ná die verwoestings van die Dertigjarige
   Oorlog (1618-1648) het hierdie getal selfs tot 700 gekrimp.

[wysig] Die moderne tydperk

   Die Ou Raadsaal
   Die Ou Raadsaal

   Met die keurvorstelike Landdag van die jaar 1653, waartydens die
   keurvors van Brandenburg die mag van die plaaslike adel beperk het, is
   die tydperk van die absolutisme ingelui.

   Met die uitbou van die plaaslike slot, wat in die 16de eeu uit die
   kasteel ontstaan het, het danksy keurvors Frederik Willem van
   Brandenburg vanaf 1660 'n nuwe groeifase begin. Die slot, wat
   aanvanklik as tydens jagte gebruik is, is later deur die Pruisiese
   koningsgesin as 'n somerkasteel gebruik.
   'n Lugfoto van Potsdam, met die Havel in die voorgrond
   'n Lugfoto van Potsdam, met die Havel in die voorgrond

   Potsdam het tot 'n belangrike garnisoenstad van die Pruisiese leër
   ontwikkel, en gevolglik het talle ambagsmanne, wat militêre uitrusting
   en ander goedere vervaardig het, hulle in die stad gevestig. Danksy die
   militêre betekenis het Potsdam vinnig gegroei, en tydens die Eerste en
   Tweede Stadsuitbreiding is nuwe woonbuurte opgerig. Koning Frederik II
   die Grote het sedert 1745 net buite die destydse stad sy slot
   Sanssouci, saam met 'n uitgestrekte tuin en ander geboue, op 'n wynberg
   laat oprig. Tydens die 19de eeu het talle regeringsamptenare hulle in
   Potsdam gevestig.

   In die tyd van die Nasionaalsosialisme het op 21 Maart 1933 die "Dag
   van Potsdam" plaasgevind, 'n plegtigheid in die Potsdamse
   Garnisoenkerk, waartydens die bejaarde Duitse Rykspresident Paul von
   Hindenburg en die nuwe Rykskanselier Adolf Hitler hande geskud het.
   Hierdie gebeurtenis is as 'n simboliese bond tussen die Duitse Weermag
   (Reichswehr) en die Nasionaalsosialisme beskou.

   In die laaste fase van die Tweede Wêreldoorlog is die historiese
   stadsentrum op 14 April 1945 deur 'n geallieerde bomaanval verwoes.
   Nogtans is Potsdam die meeste bomaanvalle gespaar. Die ligmarkerings,
   waarmee die geallieerde lugmagte gewoonlik hulle teikens vir die
   bomwerpers gemarkeer het, is in suidoostelike rigting weggedryf, en
   sodoende het die meeste swaar bomme en lugmyne in die Ravensbergreeks
   suid van die hoofstasie geval. Hier is talle bomkraters bewaar.
   Marmerpaleis
   Marmerpaleis

   Desondanks het die laaste bomaanval 'n groot deel van die historiese
   stadskern verniel, en slegs klein dele soos die Nuwe Markplein, die
   Nikolaikerk, die Ou Raadsaal en die Hollandse Buurt is bewaar. Die
   buurt tussen die Ou Markplein en die Ou Vaart langs die
   Vriendskapseiland het onherroeplik verlore gegaan. Van die kasteel is
   net die buitenste mure bewaar. Die Breë Straat is deur brande verwoes,
   en weens die ontploffing van ammunisie is ook die nabygeleë
   Garnisoenkerk aan die brand gesteek. Die kerkskip en die boonste
   verdieping van die kerktoring met sy beroemde klokkespel uit die 18de
   eeu, 'n bekende baken van Potsdam, is verniel.
   Die Nikolaikerk. Die obelisk voor die portaal dateer uit die jaar 1755
   Die Nikolaikerk. Die obelisk voor die portaal dateer uit die jaar 1755

   Kort ná hierdie aanval het die Nasionaalsosialiste Potsdam tot vesting
   verklaar, om te verhoed dat die aanrukkende Russiese troepe gebruik kon
   maak van die hoofpaaie na Berlyn. Spoorwegbrûe is opgeblaas, en
   vernielde tremwaens het as boumateriaal vir straatversperrings gedien.
   Die torings van die Nikolaikerk en Heilige-Geeskerk het as uitkykposte
   gedien. In die laaste dae van die oorlog is hierdie kerke deur die
   Russiese artillerie swaar beskadig, en die Nikolaikerk is eers in 1981
   herstel. Die Rooi Leër het Potsdam op 30 April 1945 ingeneem.

   Die slot Cecilienhof, woonplek van die laaste Duitse kroonprins, was
   van 17 Julie tot 2 Augustus 1945 die toneel van 'n byeenkoms van die
   geallieerde magte - die VSA (verteenwoordig deur president Harry S.
   Truman), Groot-Brittanje (aanvanklik Winston Churchill, later Clement
   Richard Attlee) en Sowjetunie (Josef Stalin). Hier is uiteindelik die
   Ooreenkoms van Potsdam onderteken.

   In die Duitse Demokratiese Republiek (DDR) het Potsdam sedert 1952 as
   die administratiewe hoofstad van die distrik (Bezirk) Potsdam gedien.
   Die Kommunistiese bewind van die Duitse Demokratiese Republiek was
   ywerig om die simbole van die Pruisiese militarisme in Potsdam te
   verwyder. Gevolglik is baie historiese geboue, waarvan 'n groot aantal
   reeds tydens die oorlog beskadig is, gesloop.

   Weens sy ligging suidwes van Berlyn het Potsdam ná die oprigting van
   die Berlynse Muur aan Wes-Berlyn gegrens. Die stad was nie net afgesny
   van Wes-Berlyn nie, ook die reistye van pendelaars, wat in Oos-Berlyn
   gewerk het, is sodoende verdubbel. Die Glienicke-brug oor die Havel,
   wat Potsdam met Berlyn verbind het, is tydens die Koue Oorlog verskeie
   kere gebruik om spioene uit te ruil.

   Potsdam het ná die Duitse hereniging in 1990 die hoofstad van die
   deelstaat Brandenburg geword. 'n Aantal historiese geboue word tans
   herbou en herstel.

[wysig] Die Hollandse Buurt

   Die Hollandse Buurt
   Die Hollandse Buurt

   Die Hollandse Buurt is 'n stadswyk in die hart van Potsdam, wat in die
   tydperk tussen 1733 en 1740 onder die leiding van die Nederlandse
   boumeester Jan Bouman (Johann Boumann) opgerig is. Die buurt bestaan
   uit 134 huise, wat van rooi bakstene gebou is, en deur twee strate in
   vier blokke verdeel word. Die buurt met sy Nederlandse barokboustyl,
   die enigste van sy soort in Duitsland, is in sy oorspronklike vorm
   bewaar.

   Die buurt was oorspronklik daarop gemik om Nederlandse ambagsmanne na
   Potsdam te lok - in 'n tyd toe die tekort aan opgeleide mannekrag ook
   nadelige gevolge vir die staatsinkomste gehad het. Nadat minder
   Nederlanders as verwag hulle in Potsdam gevestig het, het Franse en
   Pruisiese sakemanne, kunstenaars en soldate in die huise ingetrek.

   In die tyd van die Duitse Demokratiese Republiek het dele van die buurt
   bouvallig geword, maar die stadswyk is ná die Duitse hereniging
   grotendeels gerestoureer en het intussen weer 'n gewilde woonplek
   geword.

   Danksy die aantreklike mengsel van woonstelle, klein winkels, galerye,
   ateljees, kroeë, restourante en kafees lok die buurt inheemse besoekers
   en toeriste. Drie keer per jaar vind gewilde feeste plaas: Die
   Tulpefees in April, die Pottebakkersmark in September en die Hollandse
   Kersfeesmark in Desember.

[wysig] Romeinse Baddens

   Die Tuinierhuis met die Romeinse Baddens
   Die Tuinierhuis met die Romeinse Baddens

   Die Romeinse Baddens noordoos van die slot Charlottenhof in die
   Sanssouci-park weerspieël keurvors Frederik Willem IV se verlange na
   Italië. Die kompleks, wat in die tydperk tussen 1829 en 1840 opgerig
   is, verenig 'n aantal Romeinse en Oud-Italiaanse boustyle.

   Frederik Willem het die slot Charlottenhof (1826-1829) en daarna die
   Romeinse Baddens nog in sy tyd as kroonprins laat oprig. Die
   troonopvolger het self 'n groot aantal ideë en ontwerptekeninge vir die
   projekte bygedra en groot invloed op die argitek Karl Friedrich
   Schinkel se planne uitgeoefen. Die boubedrywighede is deur Ludwig
   Persius, 'n leerling van Schinkel, beheer.
   Die binneruimte van die Romeinse Baddens
   Die binneruimte van die Romeinse Baddens

   Die Romeinse Bad (1834-1840) in die boustyl van 'n antieke villa, wat
   ook sy naam aan die kompleks verleen het, en die Teepawiljoen (1830) in
   die boustyl van 'n antieke tempel vorm die twee hoofgeboue. Hulle is
   verbind deur middel van pergolas, arkades en tuine. Schinkel het die
   geboue volgens sy herinneringe aan sy tweede Italiaanse reis van die
   jaar 1828 ontwerp. Die Romeinse Bad - waarin nooit gebaai is nie - het
   uit die romantiese fantasie van die kroonprins voortgespruit.

   Die name van die kamers dui op 'n mengsel van antieke villa en Romeinse
   terme. Die atrium, die binnehof van 'n Romeinse woonhuis, dien hier as
   ontvangkamer. Die impluvium, 'n bekken waarin in die Romeinse tyd
   reënwater in die atrium opgevang is, het sy naam hier aan 'n hele kamer
   verleen. Die viridarium ('n Romeinse groen- of koudhuis) is hier 'n
   klein tuinhof. Aan die Oud-Romeinse terme se terminologie is net die
   apodyterium (ontkleekamer) en caldarium (warmbad) ontleen.

   Die nostalgiese kompleks van die Romeinse Baddens grens aan 'n
   kunsmatige meer, wat deur die beroemde Duitse tuin- en landskapsargitek
   Peter Joseph Lenné aangelê is. Die sogenaamde masjienepoel het sy naam
   aan die stoomenjinhuis met sy pompstasie te danke, wat in 1923
   afgebreek is. 'n Monument herinner aan die gebou.

[wysig] Sanssouci

   Die kasteel Sanssouci met die wynberg en waterfontein
   Die kasteel Sanssouci met die wynberg en waterfontein

   Die kasteel Sanssouci (Frans sans souci = sonder sorg) lê in die
   oostelike deel van die gelyknamige park en is een van die bekendste
   kastele in Potsdam. Sanssouci is deur die Pruisiese koning Frederik die
   Grote self ontwerp en in die tydperk tussen 1745 en 1747 as 'n klein
   somerkasteel onder die leiding van die argitek Georg Wenzeslaus von
   Knobelsdorff in die rokoko-boustyl opgerig.

   Tydens die heerskappy van Frederik Willem IV is die kasteel in die jare
   1840 tot 1842 volgens die planne van Ludwig Persius in sy huidige vorm
   omgebou.
   Die Fluitkonsert van Sanssouci. Skildery deur Adolph Menzel (1852)
   Die Fluitkonsert van Sanssouci. Skildery deur Adolph Menzel (1852)

   In 1990 is die kompleks van Sanssouci met sy kastele en die
   uitgestrekte park deur UNESCO as 'n wêrelderfenisgebied gelys. Die
   kompleks, wat dikwels die "Pruisiese Versailles" genoem word, vorm
   volgens die UNESCO 'n sintese van die 18de eeuse kunsstyle in Europa se
   stedelike en hoofse argitektuur. Sanssouci word as 'n uitmuntende
   voorbeeld van die boukuns en landskapargitektuur teen die agtergrond
   van die monargistiese staatsidee beskou.

   Die argitektuur van Sanssouci versinnebeeld die harmonie tussen mens en
   natuur, onder meer deur sy ligging op die spits van 'n wynberg. Die
   wynbou, wat in Brandenburg sedert die 13de eeu gedokumenteer is, het
   nooit 'n belangrike rol by die ontwerp van die vorstelike parke van die
   gebied gespeel nie. In Sanssouci is die wynberg egter as die middelpunt
   van die park ontwikkel en met 'n klein kasteel bekroon - wat Frederik
   die Grote sy Weinberghäuschen ("wynberghuisie") genoem het.

   Die Pruisiese koning was van plan om hier tydens die somer met 'n
   pragtige uitsig oor die landskap in die middel van die natuur "sonder
   sorg" te woon om sy wye veld van belangstellings, waaronder kuns, te
   volg en om hom besig te hou met politieke vraagstukke. 'n Windmeul, wat
   reeds in 1736 op die wynberg in bedryf was, het die landelike idille
   nog versterk.

[wysig] Cecilienhof

   Die kasteel Cecilienhof
   Die kasteel Cecilienhof

   Die kasteel Cecilienhof lê in die noordelike deel van die Neue Garten
   (Nuwe Tuin), naby die oewer van die Jungfernmeer. Hierdie laaste
   kasteel, wat deur die huis Hohenzollern gebou is, is onder die
   heerskappy van keiser Willem II vir die kroonprins Willem en sy
   eggenote Cecilie van Mecklenburg-Schwerin opgerig. Die kasteel is
   volgens die planne van die argitek Paul Schultze-Naumburg in die jare
   1914 tot 1917 in die boustyl van 'n Engelse landgoed uitgevoer.

   Die kasteel het wêreldwyd bekend geword danksy die Potsdam-konferensie
   van die geallieerde leiers van Brittanje, die VSA en die Sowjetunie,
   wat hier van 17 Julie tot 2 Augustus 1945 plaasgevind het.

   Die fasades van Cecilienhof word oorheers deur bakstene en
   vakwerkelemente van donker eikehout. Kenmerkend is die 55 skoorstene in
   die Tudor-styl, waarvan geeneen op die ander lyk nie.

   Ná die konferensie is die kasteel en sy park vir die eerste keer vir
   die publiek toeganklik gemaak. Die kasteel is aanvanklik gebruik as 'n
   opleidingsentrum van die Demokratiese Vrouebond (Demokratischer
   Frauenbund, DFD) van die DDR. In 1960 is 'n hotel in die westelike
   vleuel geopen, wat op gaste met buitelandse valuta gemik was. Die
   luukse hotel bestaan nog steeds.

   Die kasteel dien ook as 'n museum, wat die Potsdam-konferensie
   behandel. Ook die privaat vertrek van die kroonprins en sy eggenote
   staan oop vir besoekers. Daarnaas onthaal die regering van die
   deelstaat Brandenburg hier soms gaste soos byvoorbeeld die Britse
   koningin Elizabeth II in die jaar 2004.

   Die kasteel Cecilienhof is deur UNESCO in 1990 saam met die kastele en
   parke van Potsdam-Sanssouci en Berlyn (Glienicke en Poue-eiland) as 'n
   wêrelderfenisgebied gelys. Dit word beheer deur die Stigting vir
   Pruisiese Kastele en Tuine in Berlyn-Brandenburg.

[wysig] Onderwys

   Die Nuwe Paleis-kampus van die Universiteit van Potsdam
   Die Nuwe Paleis-kampus van die Universiteit van Potsdam

   Potsdam beskik oor 'n aantal belangrike onderwysinstellings. Die
   Universiteit van Potsdam is in 1991 as 'n universiteit van die
   deelstaat Brandenburg gestig. Sy voorlopers was die Brandenburgse Hoër
   Onderwysskool (Brandenburgische Landeshochschule), wat in 1948 gestig
   en teen die begin van die vyftigerjare met die Pedagogiese Skool "Karl
   Liebknecht", een van die grootste in die DDR, versmelt is.

   Ander belangrike tersiêre onderwysinstellings is die Hoër Onderwysskool
   vir Film en Televisie "Konrad Wolf" (HFF Babelsberg), wat in 1954 as
   Duitse Hoër Onderwysskool vir Filmkuns gestig is en sedert 1985 sy
   huidige naam Hochschule für Film und Fernsehen (HFF) dra.

   Die Technikon Potsdam is 'n nuutgestigte instelling, wat deur die
   deelstaat Brandenburg in die lewe geroep is. Dit het saamgesmelt met
   die voormalige Potsdam-kampus van die Hoër Onderwysskool vir Reklame en
   Ontwerp.

[wysig] Ekonomie

   Potsdam trek voordeel uit sy ligging digby Berlyn, maar het desondanks
   tot 'n onafhanklike ekonomiese sentrum ontwikkel, wat veral op die
   mediabedryf, inligtings- en kommunikasietegnologieë, biotegnologie,
   handel, banke, assuransies en toerisme steun. Die hoëtegnologiebedryf
   is tans die snelgroeiendste sektor.

   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Stede in Duitsland • Brandenburg

