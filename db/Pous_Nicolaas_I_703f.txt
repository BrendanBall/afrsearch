Pous Nicolaas I


       Pous Nicolaas I die Grote
   Image: NicholasI.jpg
   Pontifikaat begin  24 April 858
   Pontifikaat eindig 13 November 867
       Voorganger     Benedictus III
        Opvolger      Adrianus II
         Gebore       ±820
                      Rome, Italië
         Sterf        13 November 867
                      Rome, Italië
   Ander pouse genaamd Nicolaas

   Nicolaas I die Grote was die 105de pous van die Rooms-Katolieke Kerk.

   Inhoud

        * 1 Biografie
        * 2 Pontifikaat
             + 2.1 Optrede teenoor biskoppe
             + 2.2 Huwelikswette
             + 2.3 Betrekkinge met die Bisantynse Kerk
        * 3 Nalatenskap
        * 4 Verering
        * 5 Bibliografie
        * 6 Verwysings
        * 7 Eksterne Skakels
        * 8 Nota
        * 9 Opvolging

[wysig] Biografie

   Pous Nicolaas I die Grote is gebore in Rome in 'n vername familie, die
   seun van Theodore, ongeveer in 820. Bekend vir sy vroomheid,
   goedhartigheid, kennis en welsprekendheid het hy tot die kerk toegetree
   op jeugdige ouderdom. Hy word as sub-deken aangestel deur Pous Sergius
   II en as deken deur Pous Leo IV. Op 24 April 858 volg hy Pous
   Benedictus III op deur die invloed van keiser Lodewyk II van die
   Heilige Romeinse Ryk. Hy regeer tot sy dood op 13 November 867. Hy word
   opgevolg deur Pous Adrianus II. Die naam ‘Nicolaas’ beteken 'oorwinnaar
   oor/uit die volk'.

[wysig] Pontifikaat

   Wes-Europa was in die tyd spiritueel uitgeput en politiek onseker. Die
   Sarasene en die Vikings het gereeld invalle gedoen en geplunder.
   Nicolaas is gesien as die pligsgetroue verteenwoordiger van die
   pouslike mag van Rome. Hy was vervul met 'n hoë besef van sy missie vir
   die handhawing van die Christelike moraliteit en die verdediging van
   die wet van God teen magtige wêreldse biskoppe.

[wysig] Optrede teenoor biskoppe

   Aartsbiskop Johannes van Ravenna het die inwoners van die pouslike
   staat onderdruk. Hy het sy assistent-biskoppe hardhandig behandel,
   onwettig geld van hulle gevra en het ook priesters onwettig in die
   tronk gesit. Hy het dokumente vervals om sy eise teen die pous te staaf
   en het pouslike gesante sleg behandel. Aangesien die waarskuwings van
   die pous het op dowe ore geval het en die aartsbiskop tot drie keer toe
   geweier het om voor 'n pouslike tribunaal te verskyn, is hy
   geëkskommunikeer. Die aartsbiskop beroep hom op die keiser in Pavia en
   trek met twee keiserlike gesante na Rome. Nicolaas het hom voor die
   sinode in Rome in die herfs van 860 laat verskyn, maar Johannes het
   ontvlug. Die pous het toe persoonlik na Ravenna gegaan om al die sake
   te ondersoek en te regulariseer. Die aartsbiskop het hom weer op die
   keiser beroep, maar is aangesê om hom aan die pous te onderwerp, iets
   wat hy toe gedoen het op die sinode in Rome in November 861. Later het
   Johannes egter 'n verbond gesluit met die geëkskommunikeerde
   aartsbiskoppe van Trier en Keulen, hy is weer geëkskommunikeer en moes
   hom weer aan die pous onderwerp.

   'n Verdere konflik het ontstaan tussen Nicolaas en aartsbiskop Hincmar
   van Reims oor die magte van die pous. Biskop Rothad van Soissons het by
   die pous appèl aangeteken teen die beslissing van die sinode van
   Soissons in 861 wat hom geëkskommunikeer het. Hincmar het die appèl
   teengestaan, maar moes erken dat die pous die reg het om in ernstige
   sake ('causae majores') die reg het om onafhanklik 'n oordeel te vel.
   Hencmar het ook met die pous verskil oor die aanstelling van Wulfad as
   aartsbiskop van Bourges, maar ook hier moes Hincmar hom by die pouslike
   besluit neerlê en het die Frankiese sinodes die besluite van die pous
   bekragtig.

[wysig] Huwelikswette

   Nicolaas het dieselfde ywer aan die dag gelê in ander sake van kerklike
   dissipline, veral wat die huwelikswette betref. Ingeltrude, die vrou
   van hertog Boso van Spoleto, het by haar man weggeloop om by haar
   geliefde bly. Nicolaas het die biskoppe van die gebiede van Karel II
   die Kale gevra om haar te ekskommunikeer tensy sy na haar man
   terugkeer. Aangesien sy nie ag geslaan het op die oproep om voor die
   sinode van Milaan in 860 te verskyn, is sy toe geëkskommunikeer.

   Nicolaas is ook betrek by die desperate pogings van Lotarius II van
   Lotaringe om van sy eerste vrou ontslae te raak. Lotarius het sy eerste
   wettige vrou Theutberga verlaat om met Waldrada te trou. Die biskoppe
   van Lotaringe op sinode van Aken op 28 April 862 het die troue
   goedgekeur. Tydens die sinode van Metz in Junie 863 het die pouslike
   afgevaardigdes, wat deur die koning omgekop is, die besluit bekragtig
   en die afwesige Theutberga veroordeel. Die pous het egter sy eie
   tribunaal opgeroep. Die twee aartsbiskoppe, Gunter van Keulen en
   Thietgaud van Trier is voor die Lateraanse sinode gebring in Oktober
   863 waar hulle veroordeel en afgeset is asook Johannes van Ravenna en
   Hagano van Bergamo. Die keiser, Lodewyk II het die aartsbiskoppe
   probeer beskerm en koning Lotarius het Rome met 'n leër aangeval. Die
   pous is vir twee dae in die Sint Pieterskerk vas gevang sonder kos,
   maar het nie bes gegee nie. Die keiser (wat 'n koors ontwikkel het) is
   met die pous versoen en het Rome verlaat. Hy het die aartsbiskoppe
   opdrag gegee om terug te gaan huis toe. Nicolaas het aanhou probeer om
   Lotarius met sy wettige vrou te versoen, maar te vergeefs.

   Nog 'n huwelikskrisis waarin Nicolaas hom bemoei het, was die huwelik
   van Judith die dogter van Karel II die Kale en Boudewyn, die graaf van
   Vlaandere, sonder haar vader se goedkeuring. Frankiese biskoppe het
   Judith geëkskommunikeer, maar die pous het verdraagsaamheid bepleit om
   die vryheid van die huwelikskeuse te beskerm.

[wysig] Betrekkinge met die Bisantynse Kerk

   In Bisantium is Nicolaas gesien as 'n pous wat die pouslike mag wou
   uitbrei as "heerser van die kerk" teenoor die siening van "eerste
   tussen gelykes" (primus inter pares) wat die Bisantyne aan die biskop
   van Rome toegeken het. Hy het aangevoer dat die afsetting van die
   patriarg Ignatius in 857 strydig was met die kerklike reg. Hy het in 8
   Mei 862 'n brief geskryf aan alle oosterse biskoppe waarin hy vra dat
   hulle wyer om Photius, wat in Ignatius se plek aangestel is, te erken.
   In die sinode van Rome in 863 is Photius geëkskommunikeer.

   Volgens die Bisantyne was Photius wettige en geldig verkies in 858. Dit
   is twee maande later deur 'n sinode bevestig. Dit het gelei tot 'n
   skeuring in die in die kerk oor die "Filioque" klousule en Nicolaas se
   heerser-beginsel. Die sinode van Konstantinopel in 867 ekskommunikeer
   Nicolaas en verwerp sy heerser-beginsel, sy inmenging in Bulgarye en
   die toevoeging van die "Filioque" klousule aan die geloofsbelydenis van
   Nicea.

   Bulgarye is bekeer deur Griekse sendeling. In Augustus 863 stuur koning
   Boris 'n afgevaardigde na die pous met 106 vrae oor die leer en
   dissipline van die kerk. Nicolaas het die vrae uitvoerig beantwoord in
   sy "Responsa Nicolai ad consulta Bulgarorum"^[1]. Saam met die
   antwoorde het die pous ook 'n gesant na Bulgarye gestuur om Boris oor
   te haal om by die Roomse kerk aan te sluit. Dit was vergeefs, die
   Bulgare het by die Ortodokse Kerk aangesluit.

[wysig] Nalatenskap

   Pous Nicolaas I het sending aangemoedig. Hy het die saamsmelting van
   die bisdomme van Bremen en Hamburg goedgekeur en het Sint Ansgar,
   aartsbiskop van Bremen en sy opvolgers as pouslike gesante vir die
   Dene, Swede en Slawe aangestel. Hy het baie besluite geneem en briewe
   geskrywe. Hy het ook aktief opgetree teen biskoppe wat hulle kerklike
   taak verontagsaam het.

   In Rome het Nicolaas verskeie gemeentes gestig en voortdurend
   religieuse lewe aangemoedig. Hy was self vroom en het 'n asketiese lewe
   gely. Regino van Prüm skryf dat die inwoners van Rome en sy tydgenote
   die pous hoogs gerespekteer het^[2].

   Daar word baie gedebatteer oor die kwessie of die pous gebruik gemaak
   het van die vervalste "pseudo-Isidoriese"-dekrete. Na deurtastende
   navorsing bevind Schrörs dat die pous nie die dekrete gebruik het nie
   en ook nie bekend was met die volledige inhoud daarvan nie. Hy het
   miskien 'n algemene kennis van die dekrete gehad, maar het nie sy
   siening van die wet daarop baseer nie. Sy moontlike kennis van die
   dekrete het hy van die Frankiese keiserryk bekom^[3]^[4].

[wysig] Verering

   Pous Nicolaas I word as heilige vereer in die Rooms-Katolieke Kerk en
   die Ortodokse Kerk. Sy feesdag is op 13 November.

[wysig] Bibliografie

     * Davis, R. (2001) Book of the Pontiffs (English Translation of the
       Liber Pontificalis) Liverpool University Press. ISBN 0-85323-545-7
     * Duff, Eamon. Saints and Sinners: A History of the Popes, Yale
       University Press, 2001. pp 62–63. ISBN 0300091656
     * Maxwell-Stuart, P. G. Chronicle of the Popes: The Reign-by-Reign
       Record of the Papacy from St. Peter to the Present, Thames &
       Hudson, 2002. ISBN 0500017980.

[wysig] Verwysings

    1. ^ Mansi, "Coll. Conc.", XV, p401 e.v.
    2. ^ 'Chronicon', "ad annum 868", in "Mon. Germ. Hist. Script. I", 579
    3. ^ Schörs, "Papst Nikolaus I. und Pseudo-Isidor" in 'Historisches
       Jahrbuch, XXV' (1904), p1 e.v.
    4. ^ Idem, "Die pseudoisidorische 'Exceptio spolii' bei Papst Nikolaus
       I" in 'Historisches Jahrbuch, XXVI'(1905), p. 275 e.v.

[wysig] Eksterne Skakels

   Wikisource
   Die Engelse Wikisource bevat bronmateriaal oor hierdie onderwerp onder
   die titel:
   Catholic Encyclopedia (1913)/Pope St. Nicholas I
     * CE Inskrywing in die Catholic Encyclopedia (Engels)

     * BBKL Inskrywing (met Literatuurverwysings) in die
       Biographisch-Bibliographisches Kirchenlexikon (Duits)
     * PTA Inskrywing in "Popes through the Ages" deur J. Brusher S.J.
       (Engels)

[wysig] Nota

   Saamgestel en vertaal uit die Nederlandse, Engelse, Duitse en Franse
   wikipedia.

[wysig] Opvolging

   Vooraf gegaan deur:
   Benedictus III     Pous (Pontifex Maximus)
                      858 – 867              Opgevolg deur:
                                             Adrianus II

   Pouse van die Rooms-Katolieke Kerk

   Petrus - Linus - Anacletus I - Clemens I - Evaristus - Alexander I -
   Sixtus I - Telesforus - Higinus - Pius I - Anicetus - Soter - Eleuterus
   - Victor I - Zefirinus - Callixtus I - Urbanus I - Pontianus - Anterus
   - Fabianus - Cornelius - Lucius I - Stefanus I - Sixtus II - Dionisius
   - Felix I - Eutichianus - Gajus - Marcellinus - Marcellus I - Eusebius
   - Miltiades - Silvester I - Markus - Julius I - Liberius - Damasus I -
   Siricius - Anastasius I - Innocentius I - Zosimus - Bonifatius I -
   Celestinus I - Sixtus III - Leo I - Hilarius - Simplicius - Felix III -
   Gelasius I - Anastasius II - Simmachus - Hormisdas - Johannes I - Felix
   IV - Bonifatius II - Johannes II - Agapetus I - Silverius - Vigilius -
   Pelagius I - Johannes III - Benedictus I - Pelagius II - Gregorius I -
   Sabinianus - Bonifatius III - Bonifatius IV - Deusdedit - Bonifatius V
   - Honorius I - Severinus - Johannes IV - Theodorus I - Martinus I -
   Eugenius I - Vitalianus - Adeodatus - Donus - Agato - Leo II -
   Benedictus II - Johannes V - Konon - Sergius I - Johannes VI - Johannes
   VII - Sisinnius - Konstantyn - Gregorius II - Gregorius III - Sagarias
   - Stefanus II (III) - Paulus I - Stefanus III (IV) - Adrianus I - Leo
   III - Stefanus IV (V) - Paschalis I - Eugenius II - Valentinus -
   Gregorius IV - Sergius II - Leo IV - Benedictus III - Nicolaas I -
   Adrianus II - Johannes VIII - Marinus I - Adrianus III - Stefanus V
   (VI) - Formosus - Bonifatius VI - Stefanus VI (VII) - Romanus -
   Theodorus II - Johannes IX - Benedictus IV - Leo V - Sergius III -
   Anastasius III - Lando - Johannes X - Leo VI - Stefanus VII (VIII) -
   Johannes XI - Leo VII - Stefanus VIII (IX) - Marinus II - Agapetus II -
   Johannes XII - Leo VIII - Benedictus V - Johannes XIII - Benedictus VI
   - Benedictus VII - Johannes XIV - Johannes XV - Gregorius V - Silvester
   II - Johannes XVII - Johannes XVIII - Sergius IV - Benedictus VIII -
   Johannes XIX - Benedictus IX - Silvester III - Benedictus IX -
   Gregorius VI - Clemens II - Benedictus IX - Damasus II - Leo IX -
   Victor II - Stefanus IX - Nicolaas II - Alexander II - Gregorius VII -
   Victor III - Urbanus II - Paschalis II - Gelasius II - Callixtus II -
   Honorius II - Innocentius II - Celestinus II - Lucius II - Eugenius III
   - Anastasius IV - Adrianus IV - Alexander III - Lucius III - Urbanus
   III - Gregorius VIII - Clemens III - Celestinus III - Innocentius III -
   Honorius III - Gregorius IX - Celestinus IV - Innocentius IV -
   Alexander IV - Urbanus IV - Clemens IV - Gregorius X - Innocentius V -
   Adrianus V - Johannes XXI - Nicolaas III - Martinus IV - Honorius IV -
   Nicolaas IV - Celestinus V - Bonifatius VIII - Benedictus XI - Clemens
   V - Johannes XXII - Benedictus XII - Clemens VI - Innocentius VI -
   Urbanus V - Gregorius XI - Urbanus VI - Bonifatius IX - Innocentius VII
   - Gregorius XII - Martinus V - Eugenius IV - Nicolaas V - Callixtus III
   - Pius II - Paulus II - Sixtus IV - Innocentius VIII - Alexander VI -
   Pius III - Julius II - Leo X - Adrianus VI - Clemens VII - Paulus III -
   Julius III - Marcellus II - Paulus IV - Pius IV - Pius V - Gregorius
   XIII - Sixtus V - Urbanus VII - Gregorius XIV - Innocentius IX -
   Clemens VIII - Leo XI - Paulus V - Gregorius XV - Urbanus VIII -
   Innocentius X - Alexander VII - Clemens IX - Clemens X - Innocentius XI
   - Alexander VIII - Innocentius XII - Clemens XI - Innocentius XIII -
   Benedictus XIII - Clemens XII - Benedictus XIV - Clemens XIII - Clemens
   XIV - Pius VI - Pius VII - Leo XII - Pius VIII - Gregorius XVI - Pius
   IX - Leo XIII - Pius X - Benedictus XV - Pius XI - Pius XII - Johannes
   XXIII - Paulus VI - Johannes Paulus I - Johannes Paulus II - Benedictus
   XVI

   Teenpouse

   Hippolitus – Novatianus – Felix II – Ursinus – Eulalius – Laurentius –
   Dioscurus – Eugenius I - Theodorus II – Paschalis I – Theofilactus -
   Konstantyn II – Philippus – Johannes – Anastasius – Christoforus –
   Bonifatius VII – Donus II - Johannes XVI – Gregorius – Silvester III –
   Benedictus X – Honorius II – Clemens III – Theodoricus – Albertus –
   Silvester IV – Gregorius VIII – Celestinus II – Anacletus II – Victor
   IV – Paschalis III – Callixtus III – Innocentius III – Nicolaas V –
   Clemens VII – Benedictus XIII – Alexander V – Johannes XXIII – Clemens
   VIII – Benedictus XIV – Felix V

   Kategorieë: Pouse • Heiliges in die christendom

