Poësie


   Poësie (van die Griekse woord "poiesis" (ποίησις), "maak" of "skep") is
   'n kunsvorm wat, benewens die oordra van 'n idee en die oordra van 'n
   woordbegrip, ook kwaliteite van skoonheid oordra. Dit word grootliks in
   mondelinge en letterkundige werk bedryf, en die luisteraar of leser,
   asook die skrywer of uitvoerder, voel dat dit nie gewoon prosa is nie.
   (Vir die res van die artikel word na die leser verwys, wanneer ook die
   luisteraar bedoel word.)

   Dit kry dit reg deur die gebruik van verdigting, assonansie,
   alliterasie, metafoor en ander taalverskynsels, om 'n musikale of
   sang-agtige karakter te verkry. Gedigte maak dikwels staat op
   woordbeelding, woord-assosiasie en die musikale kwaliteit van die
   taalgebruik, om dit te vermag. Omdat dit die karakter is van poësie om
   die linguistieke vorm te beklemtoon, eerder as om taal te gebruik vir
   slegs die inhoud daarvan, is poësie berug vir die graad van moeilikheid
   om gedigte van een na 'n ander taal toe te vertaal. In poësie, is dit
   die verbintenisse en die gewig wat woorde dra wat van meeste belang is.
   Hierdie skakerings en betekenis-nuanses is moeilik om te interpreteer
   en veroorsaak dat verskillende lesers 'n spesifieke gedeelte van, of
   die hele, gedig verskillend "hoor." Daar is nooit een definitiewe
   verklaring nie.

   Inhoud

        * 1 Die karakter van poësie
        * 2 Klank in poësie
        * 3 Vorm in poësie
        * 4 Poësie en retoriek
        * 5 Die geskiedenis van poësie
        * 6 Sien ook
        * 7 Eksterne skakels

[wysig] Die karakter van poësie

   Meestal kan poësie van prosa onderskei word, deurdat prosataal gemik is
   om inligting oor te dra deur middel van 'n logieser en meer rigiede
   verhaalstruktuur. Ongelukkig is dit nie altyd só maklik nie, aangesien
   prosa-poësie die karaktertrekke van poësie het, maar versteek is binne
   na wat oppervlakkig na prosa lyk. Verder is daar ook vertellingspoësie,
   en drama-poësie. Beide tipes word gebruik om 'n verhaal te vertel en
   lyk dus na die roman en toneelstuk.

   Die woord poësie kom van die ou Griekse werkwoord poieo (Ek maak of
   skep), in sy vervoeging as selfstandige naamwoord: poiesis (die
   skeppingsdaad).

[wysig] Klank in poësie

   Ritme is waarskynlik die allerbelangrikste deel van die klankelement
   van poësie. Die ritme van elke versreël word dikwels in 'n spesifieke
   meter geplaas. Verskillende soorte meter het sleutelrolle gespeel in
   die Klassieke, Vroeg-Europese, Oosterse en Moderne poësie. Wat vryvers
   aanbetref, is die versreëls se ritme meer dikwels 'n losser kadans.

   Afrikaanse poësie gebruik gereeld rym. Versreëls wat aan die einde
   daarvan met een of meer ander versreëls in die gedig rym, meestal in 'n
   rympatroon, vorm die grondslag van 'n hele aantal algemene digvorme
   soos die ballades, die sonnette en rymende koeplette. Rym word egter
   nie regdeur in die kunsvorm gebruik nie. Talle van die moderne poësie
   vermy juis rympatrone. Rym is eintlik 'n "nuwe" Westerse verskynsel,
   sedert die Middeleeue, toe dit geleen is uit Arabies. Die Klassieke
   Grieks en Latyn het glad nie rym gebruik nie.

   Alliterasie was sentraal tot die struktuur van die vroeë Germaanse en
   Engelse poësie. (Dit word alliteratiewe vers) genoem. Hierdie
   alliteratiewe patrone het ook meter gebruik: die leser verwag, as
   gevolg van die meter, dat alliterasie of rym gaan voorkom. Dit is in
   kontras met die hoofmetodiek van "parallelisme" in Hebreeuse of
   Bybelpoësie. Dié vorm het 'n retoriese struktuur: opeenvolgende
   versreëls stem ooreen met die vorige, deur hul grammatikale -, klank-,
   konsepstruktuur, of al drie. Dit is ook hierdie tipe poësie wat tot die
   antifoniese vertolking en gedigvorme gelei het.

   Bo en behalwe rympatrone en alliterasie, help assonansie, konsonansie,
   dissonansie en binnerym om genotvolle elemente van die gedig te skep.

[wysig] Vorm in poësie

   Siende dat poësie geskep word deur middel van taal, gebruik dit soos
   die prosa dieselfde taaleenhede soos frases, sinne en paragrawe. Maar
   dit gebruik ook organisasie-eenhede wat net in die poësie voorkom.
   Hierdie sluit die versreël, die koeplet, die strofe, die stanza en die
   versparagraaf in. Versreëls kan net so op hul eie staan, betreffende 'n
   begripseenheid. 'n Voorbeeld hiervan is: "Die vy die val dat sop so
   spat." Aan die ander kant kan 'n versreël in die middel van die frase
   of sin ophou: "Is kopstamp dan nie maar" en die res van die
   begripseenheid word dan gewoonlik in die volgende versreël voltooi:
   "net deel van wysword nie?" Hierdie tegniek word enjambement genoem, en
   word gebruik sodat die leser 'n sin van verwagting het oor wat nou gaan
   volg, of omdat die tegniek 'n sekere dinamika aan die vloei van die
   gedig verleen. Baie dikwels verkry 'n gedig die beste resultate deur 'n
   spanning tussen die taaleenhede en die vormeenhede te skep. Vandat die
   drukpers ontwikkel is, het digters al hoe meer beheer gekry oor hoe hul
   gedig op papier lyk. Witspasie en vorm het al hoe meer belangrik as
   instrumente in die digter se gereedskapkissie geword. In die
   modernistiese poësie is die proefneming tussen taal en vorm --
   versreëls kan byvoorbeeld op verskillende areas van die bladsy voorkom
   -- soms waaroor die hele samestelling van die gedig gaan, soos in
   konkrete poësie.

[wysig] Poësie en retoriek

   Vergelykings en metafore word dikwels in poësie gebruik. Reeds in die
   jaar 350 voor Christus het Aristoteles geskryf dat dit in poësie die
   belangrikste is om die metafoor te bemeester. Sommige digters verkies
   egter, veral sedert die opkoms van die Modernisme, om minder van
   hierdie tipe digtegnieke gebruik te maak, en verkies eerder om 'n
   direkte voorstelling van voorwerpe en ervarings neer te pen. Aan die
   ander kant, gebruik moderne digters, veral die Surrealiste, dié tegniek
   tot sover as wat dit kan gaan, en maak dikwels gebruik van katakrese.

[wysig] Die geskiedenis van poësie

   Poësie het gedy nog lank voordat die geskrewe woord bestaan het. Dit
   het waarskynlik die doel gedien om die gemeenskap se geskiedenis te
   bewaar, om stories te vertel, om stambome te onthou of selfs wette neer
   te lê in die geheue. As sulks het dit 'n nabye verhouding gehad met die
   liturgie in hierdie gemeenskappe, aangesien dit makliker was in hierdie
   vorm om die profesieë, en die priesters of priesteresse se smeekgebede
   na die gode toe te onthou. Vandag nog is die oorgrote meerderheid van
   die wêreld se heilige geskrifte in die vorm van poësie eerder as in
   prosa-vorm. Die res van die bespreking van die geskiedenis van die
   poësie neem die leser op 'n pad deur die Engelse letterkunde, ter
   illustrasie van hoe poësie ontwikkel het. Soortgelyk kon die fokus ook
   vanaf die Germaanse, Chinese of Indiese oogpunt wees. Die eerste poësie
   is in die Angelsaksiese periode geskryf, in 'n voorloper van moderne
   Engels. Omdat daar geen drukpers was nie, en omdat die mense in
   toentertyd se gemeenskap meestal nog nie geletterd was nie, moes
   digters noodgedwonge komplekse rymsisteme, die herhaling van bekende
   frases en alliterasie gebruik. Só het hulle hul werk mooi, maar
   herhaalbaar gemaak. Die gedigte van die dag het basiese idees oorgedra,
   en het veldslae, gelowige- en droomvisioenmateriaal ingesluit. Daar was
   ook 'n hele paar stuitige raaisels. Uit hierdie tydperk het slegs
   30,000 versreëls bly voortbestaan. Tog wys hierdie werke 'n diepe
   droefheid en 'n gevoel van vervreemding. (Die Angelsaksers het min
   godsdienstige sekerheid gehad. Hulle kultuur het tussen die heidendom
   en die opkoms van die Christendom verskeurd gestaan. Voorts was dit die
   tydperk van die onvoorspelbare en wrede invalle vanaf Skandinawië.) Die
   heel beroemdste gedig van daardie tydperk, Beowulf – wat waarskynlik
   laat in die agste eeu geskryf is – rou oor die verbygaan van die
   voorchristelike era (en monsters soos Grendel en die draak), maar doen
   dit binne 'n konteks van wysheid en insig oor hoe verbygaande alles is.

[wysig] Sien ook

     * Afrikaanse digters
     * Suid-Afrikaanse digters

[wysig] Eksterne skakels

     * Internet Poetry Archive
     * Free poetry contest, poems, publishing, links and chat
     * 'n Afrikaanse webwerf waarnatoe 'n mens jou eie Afrikaanse gedigte
       kan stuur

   Kategorie: Letterkunde

