President


   President is 'n titel van 'n leier van een of ander organisasie, soos
   'n land of maatskappy. Die term se Latynse oorsprong beteken letterlik
   "voorsitter", maar die woord dui deesdae gewoonlik op 'n beampte met
   uitvoerende bevoegdhede.

   Presidentskap in 'n land dui gereeld op 'n demokraties verkose leier in
   'n republiek wat die rol van regeringsleier en staatshoof vervul, maar
   daar is wel uitsonderings. In Israel en Duitsland, byvoorbeeld, is die
   presidente nie so magtig nie, en word hulle deur die parlement gekies
   en vervul hoofsaaklik 'n seremoniële rol. Soms gebruik diktators ook
   die titel vir hulself, soms met die titel "Lewenslange President".

   Inhoud

        * 1 Presidentskap in verskillende regeringsvorme
             + 1.1 Presidensiële stelsel
             + 1.2 Parlementêre stelsel
             + 1.3 Semi-presidensiële stelsel
             + 1.4 Gesamentlike presidentskap
        * 2 Sien ook
        * 3 Verwysings

[wysig] Presidentskap in verskillende regeringsvorme

[wysig] Presidensiële stelsel

   In die presidensiële stelsel van regering geld die algemene geval waar
   die president die rol van regeringsleier en staatshoof vervul. In
   Suid-Afrika staan die regeringsleier en staatshoof sedert 1994 bekend
   as 'n president. Voorheen (1961 - 1994) was die amp bekend as die
   staatspresident. Die VSA en meeste lande in Latyns-Amerika volg ook
   hierdie stelsel.

[wysig] Parlementêre stelsel

   Ander state het 'n parlementêre stelsel van regering waar die president
   slegs die staatshoof is en die Eerste Minister die hoof van die
   regering is. Lande met sulke stelsels is Namibië, Finland, Duitsland,
   Indië, Ierland, Israel, Italië en Singapoer. Die president in 'n
   parlementêre stelsel vervul dus primêr 'n seremoniële rol.

   "President van die regering" in parlementêre stelsels is 'n titel wat
   soms gebruik word vir die hoof van die regering, nie van die land nie.
   Die titel "president" word dus gebruik in die tradisionele betekenis
   van "voorsitter van die kabinet". Om verwarring te voorkom word daar
   soms internasionaal na sulke "presidente" eenvoudig verwys as eerste
   ministers. Daar is dan gewoonlik 'n aparte staatshoof wat as president
   of monarg dien.

[wysig] Semi-presidensiële stelsel

   'n Derde stelsel is die semi-presidensiële stelsel, ook bekend as die
   Franse stelsel, waarin daar ook 'n president en 'n eerste minister is.
   Anders as met die parlementêre stelsel kan die president
   noemenswaardige dag-tot-dag mag hê. Die verhouding tussen die president
   en die eerste minister kan grootliks afhang van die politieke
   samestelling van die nasionale vergadering, wat bepaal van watter
   politieke party die eerste minister aangestel moet word deur die
   president. Hierdie stelsel kan gesien word as 'n kombinasie van die
   presidensiële en parlementêre stelsels en is ontwikkel aan die begin
   van die Vyfde Republiek van Frankryk deur Charles de Gaulle. Verder
   word dit ook gebruik in Rusland, Sri Lanka en ander post-koloniale
   lande wat die Franse model nagemaak het.

[wysig] Gesamentlike presidentskap

   Slegs 'n klein minderheid van moderne republieke het nie 'n enkele
   staatshoof nie, byvoorbeeld:
     * Switserland, waar die leierskap van die staat gesamentlik gevestig
       is in 'n federale raad van sewe lede. Daar is wel 'n president wat
       lid is van hierdie raad soos gekies deur die algemene vergadering
       (parlement) vir 'n jaar; die president is bloot primus inter pares
       (eerste onder gelykes). Hierdie president word egter internasionaal
       as staatshoof hanteer.
     * Bosnië en Herzegovina, wat 'n drie-lid presidentskap het. Die
       aanstelling van president roteer tussen die drie lede.
     * San Marino, met twee Capitano Regente.

[wysig] Sien ook

     * Demokrasie
     * Monarg
     * Goewerneur-Generaal
     * Eerste Minister
     * Staatspresident

[wysig] Verwysings

     * President by die Engelse Wikipedia
     * President by die Nederlandse Wikipedia

   Kategorieë: Politiek • Titels

