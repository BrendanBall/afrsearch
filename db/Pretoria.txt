Pretoria


                                          Pretoria
                                                 Kaart               Wapen

                                                                      Vlag

                                                  Land         Suid-Afrika
                                             Provinsie             Gauteng
                        Metropolitaanse Munisipaliteit        Stad Tshwane
                                            Koördinate  25°43' S, 28°14' O
                                              Stigting                1855
                                          Oppervlakte:
                                              - Totaal         2 199 vk km
                                     Hoogte bo seevlak             1 370 m
                                            Bevolking:
                                       - Totaal (2005)           1 884 046
                                  - Bevolkingsdigtheid           856/vk km
                                               Tydsone       SAST / UTC +2
                                            - Somertyd                Geen
                                               Klimaat
                                                - Tipe Subtropiese klimaat
                    - Gemiddelde jaarlikse temperatuur               18 °C
                           - Gem. temp. Januarie/Julie      22,4 / 11,7 °C
                       - Gemiddelde jaarlikse neerslae              675 mm
                                          Burgemeester      Gwen Ramokgopa
                                     Amptelike Webwerf      tshwane.gov.za

   Pretoria (Ndebele: iPitori) is die administratiewe hoofstad van
   Suid-Afrika en is geleë in die provinsie Gauteng, ongeveer 50 km noord
   van Johannesburg. Die stad word omring deur die Magaliesberg-reeks.

   Pretoria is in 1855 deur Voortrekkers gestig en het in 1860 die
   hoofstad van Transvaal en in 1910 ook die hoofstad van die nuutgestigte
   Unie van Suid-Afrika geword. In 1931 het Pretoria stadstatus verkry.
   Die stad dien oorwegend as 'n administratiewe sentrum, en die plaaslike
   dienstesektor verskaf die meeste werkgeleenthede. Nogtans beskik
   Pretoria oor 'n nywerheidsbasis, wat veral op die yster- en staalbedryf
   steun, en dien daarnaas as 'n spoorwegsentrum.

   Pretoria se tersiêre instellings sluit die Universiteit van Suid-Afrika
   (gestig in 1873 en tans een van die vernaamste instellings ter wêreld
   vir afstandsonderwys), en die Universiteit van Pretoria (gestig in
   1908) in.

   Sedert 2000 vorm Pretoria deel van die Tshwane-metropool. Op 7 Maart
   2005 het die Stad van Tshwane Metropolitaanse Munisipaliteit in 'n
   vergadering besluit om die Stad van Tshwane formeel as ‘n geografiese
   pleknaam te registreer op die databasis van die Suid-Afrikaanse
   Geografiese Name Raad (SAGNR) in terme van die SAGNR Wet 118 van 1998.
   Sedertdien is die Tshwane stadsraad in 'n omstrede proses betrokke om
   Tshwane as die amptelike en enigste naam van die stad te vestig. [1].

   Inhoud

        * 1 Geskiedenis
        * 2 Infrastruktuur
        * 3 Jakarandastad
        * 4 Geografie
        * 5 Demografie
        * 6 Ekonomiese basis
        * 7 Besienswaardighede
        * 8 Eksterne skakels
        * 9 Verwysings

[wysig] Geskiedenis

   Die eerste setlaars in die gebied van die huidige Pretoria is lede van
   die Nguni-stam, wat later as Ndebele (letterlik "vlugtelinge") bekend
   staan.

   Pretoria is in 1855 deur Marthinus Pretorius, 'n Voortrekker-leier, as
   Pretoria Philadelphia ("Die Broederskap van Pretoria") gestig en na sy
   vader Andries Pretorius vernoem, wat ná sy oorwinning oor die Zoeloes
   in die Slag van Bloedrivier as 'n volksheld vereer is. Andries
   Pretorius het ook 'n belangrike rol by die onderhandelinge met
   Groot-Brittanje gespeel, wat in 1852 met die ooreenkoms van Sandrivier
   tot die onafhanklikheid van Transvaal onder die nuwe naam
   Zuid-Afrikaansche Republiek (ZAR) lei. Pretoria word op 1 Mei 1860 die
   hoofstad van die ZAR.

   Tydens die Eerste Vryheidsoorlog is Pretoria tussen Desember 1880 en
   Maart 1881 deur Britse troepe beleër.

   Die Tweede Vryheidsoorlog (1899 tot 1902) lei tot die ondergang van die
   ZAR en lui 'n tydperk van Britse oorheersing in Suid-Afrika in.
   Pretoria kapituleer op 5 Junie 1900 en word deur troepe onder die bevel
   van Frederick Sleigh Roberts ingeneem. Met die ondertekening van die
   Vredesooreenkoms van Vereeniging word die oorlog op 31 Mei 1902 in
   Pretoria beëindig.

   Die Afrikanerrepublieke ZAR en Oranje-Vrystaat is met die Kaapkolonie
   en Natal in 1910 verenig in die Unie van Suid-Afrika, met Pretoria as
   sy administratiewe hoofstad (terwyl Kaapstad die parlementêre en
   wetgewende hoofstad word). In die tydperk tussen 1860 en 1994 dien
   Pretoria ook as die setel van die provinsiale regering van Transvaal.

   Op 14 Oktober 1931 kry Pretoria amptelike stadstatus. Pretoria word ook
   as die akademiese hoofstad van Suid-Afrika beskou -dit is die tuiste
   van 'n aantal universiteite en navorsingsinstellings, onder andere die
   Universiteit van Pretoria, Universiteit van Suid-Afrika en die WNNR.

   Pretoria se Kerkstraat is een van die teikens van die ANC se
   terreuraanvalle in Suid-Afrika in die jare 1982 tot 1984. In die
   bomontploffing in hierdie straat is op 20 Mei 1983 agtien mense dood en
   217 beseer.

   Op 24 November 1995 kry Pretoria sy eerste Swart burgemeester, Slo
   Ramokhoase.

   Vandag vorm Pretoria staatkundig deel van die Metropolitaanse
   Munisipaliteit van Tshwane, één van die drie onder Suid-Afrika se vyf
   grootste metropolitaanse gebiede wat in die provinsie Gauteng te vinde
   is.

[wysig] Infrastruktuur

   Kerkplein in die middestad van Pretoria
   Kerkplein in die middestad van Pretoria

   Pretoria se strategiese ligging, sy aangename klimaat en die
   beskikbaarheid van hoogs opgeleide mannekrag het van die stad 'n
   leidende onderwys- en navorsingsentrum gemaak. Daar word beraam dat
   tussen 85 en 90 persent van alle navorsings- en
   ontwikkelingsaktiwiteite in Suid-Afrika in Pretoria gekonsentreer is.
   Belangrike instellings sluit Krygkor, die Mediese Navorsingsraad, die
   Wetenskaplike en Nywerheidsnavorsingsraad (WNNR), die Navorsingsraad
   vir Menslike Wetenskappe en tersiêre instellings soos die Universiteit
   van Suid-Afrika (UNISA) en die Universiteit van Pretoria (UP) in.

   Daar bestaan goeie toegangsroetes van Johannesburg (N1), Polokwane (N1)
   en Witbank (N4). Die Gautrein is 'n 80-kilometer sneltrein wat vir die
   Gautengprovinsie beplan word waarvolgens Johannesburg, Pretoria en die
   OR Tambo Internasionale Lughawe met mekaar verbind sal word. Daar word
   beplan dat daar Gautreinstasies by die bestaande Pretoriastasie en in
   Hatfield sal wees. Die Tshwane metro beplan ook 'n kringspoor wat as 'n
   stedelike ontwikkelingskorridor sal dien met 'n pendelspoorweg
   verbinding as basis wat om die Pretoriastadskern sal loop as deel van
   'n geïntegreerde multimodus vervoerstelsel vir Tshwane. Pretoria is
   slegs 28 kilometer van die OR Tambo Internasionale Lughawe, 35
   kilometer van Lanserialughawe en word bedien deur die Wonderboomlughawe
   wat binne die stadsgrense is. Daar word beplan om Wonderboomlughawe te
   ontwikkel tot 'n derde internasionale lughawe in Gauteng.

   Inwoners en sakeondernemings in Pretoria en omstreke sal ook baat by
   die Tshwane Global Digital Hub projek waarvolgens die bestaande optiese
   vesel infrastruktuur in die metropool benut gaan word om bekostigbare
   breëband Internettoegang en ander Inligting en Kommuikasie dienste te
   verskaf.

   Die Tshwanemark in die weste van Pretoria is die tweede grootste mark
   in Suid-Afrika. Die mark het 'n nasionale en internasionale
   kliëntebasis. Die mark se hoof bedryf is die koop en verkoop van
   varsprodukte insluitend vrugte en groente, vleis en blomme, maar dit
   het ook fasiliteite vir grootmaatverpakking, verwerkingsondernemings,
   grootmaat koeldrankverkope.

[wysig] Jakarandastad

   Pretoria se bynaam "Jakarandastad" verwys na die sowat 70 000
   Jakarandabome wat in en om Pretoria groei en in Oktober met hulle
   pragtige perskleurige bloeisels 'n besondere karakter aan die stad gee.
   Die bome is in 1888 deur J.D. Cilliers, 'n plaaslike tuinier, uit Rio
   de Janeiro ingevoer. Cilliers het die eerste bome in sy tuin
   aangeplant, maar later het hulle orals in die stad begin floreer.

[wysig] Geografie

   Pretoria is 'n baie aangename en kosmopolitaanse stad, geleë in die
   oorgangsgebied tussen die Hoëveld- en die Bosveld-gebiede. As gevolg
   van sy ligging het Pretoria 'n besonder ryk voëllewe.

[wysig] Demografie

   Pretoria se bevolking word geraam op ongeveer een miljoen. Algemene
   omgangstale in die Pretoria-omgewing sluit onder meer Afrikaans,
   Tswana, Engels en Ndebele in. In 1991 was Pretoria naas Wynberg, 'n
   voorstad van Kaapstad, die sensusdistrik met die grootste getal
   Afrikaanssprekendes.

[wysig] Ekonomiese basis

   Die sakekern van Pretoria
   Die sakekern van Pretoria

   Een van die pioniers van die plaaslike yster- en staalbedryf was
   Cornelis F. Delfos, wat in 1916 'n hoogoond in Pretoria opgerig het.
   Dié bedryf was gegrond op Suid-Afrika se eie grondstowwe. Nogtans het
   'n lewensvatbare nywerheid eers met die hulp van die regering tot stand
   gekom. Die Suid-Afrikaanse yster- en staalbedryf is as staatsbeheerde
   nywerheid gevestig, en die Pretoria-aanleg van die Yster- en
   Staalkorporasie Beperk (Yskor) is in 1930 opgerig. Toe die Tweede
   Wêreldoorlog in 1939 uitgebreek het, het die aanleg se jaarlikse
   produksie reeds meer as 300 000 ton beloop.

   Pretoria is nog steeds 'n sentrum van die Suid-Afrikaanse yster- en
   staalbedryf, alhoewel die stad nou ook oor 'n beduidende motor-,
   spoorweg- en masjienboubedryf beskik. Volgens 'n ondersoek van die
   Noordwes-Universiteit in Potchefstroom is Pretoria die derde
   belangrikste ekonomiese sentrum in die land na Johannesburg en
   Kaapstad. In 2002 is 8,55 persent van Suid-Afrika se bruto geografiese
   produk deur Pretoria opgelewer.

[wysig] Besienswaardighede

   Pretoria is ook bekend as die Jakarandastad a.g.v. die lanings
   Jakarandabome langs menige strate. In die lente is die sowat 30 000
   bome vol pers bloeisels - 'n prag om te aanskou. Die Ou Kerkplein is
   die historiese sentrum van Pretoria, wat vroeër ook 'n gewilde
   bymekaarkomplek vir burgers en handelaars was. 'n Aantal statige ou
   geboue, wat 'n belangrike rol in die geskiedenis van die stad gespeel
   het, en die monument ter ere van President Paul Kruger verleen 'n
   besonderse karakter aan die plein.

   Ander besienswaardighede en toeristeaantreklikhede sluit in:
   Die Uniegebou
   Die Uniegebou
     * Die Uniegebou, ontwerp deur die argitek Sir Herbert Baker.
     * Die Voortrekkermonument in die suide van die stad is 'n monument
       ter herinnering aan die Groot Trek.
     * Krugerhuis (Die woning van die president van die ZAR, Paul Kruger).
     * Melrosehuis (Die Vrede van Vereeniging wat 'n einde gebring het aan
       die Tweede Vryheidsoorlog is in 1902 hier geteken)
     * Vryheidspark
     * Marabastad
     * Museums soos die Transvaalmuseum, Fort Klapperkop en die Militêre
       Museum, die African Window nasionale kultuur-historiese museum van
       Suid-Afrika, Die Sammy Marksmuseum
     * Menlyn Parkwinkelsentrum, Pionier opelugmuseum, Anton van Wouw
       Huis, Pierneefmuseum, Lugmagmuseum, Pretoria Destinations, Eksteen
       Vervoertegnologiemuseum
     * 'n Aantal parke en natuurgebiede insluitend Austin Roberts
       Voëlpark, Burgerspark, Venningpark, Springbokpark, Magnoliadal,
       Fonteinedal, Groenkloofnatuurreservaat, Wonderboomnatuurreservaat,
       Morelettaspruit, Pretoria Akwarium en Reptielhuis, die Nasionale
       Dieretuin van Suid-Afrika, Pretoria Nasionale Botaniese Tuin
     * Die Miriammentempel, die oudste Hindoetempel in Pretoria, is in
       1905 opgerig en aan Miriammen, die godin van siektes, gewy
     * Queenstraatmoskee, Vermeulenmoskee, Sint Alban's Katedraal
     * Kunsgallerye en museums soos die Pretoriase Kunsmuseum en die
       gallery van die Suid-Afrikaanse kunsvereniging
     * Die Staatsteater, die Kleinteater

[wysig] Eksterne skakels

     * - Munisipale webtuiste
     * - S A Toerismeraad webtuiste
     * 'n Kaart met foto's van baie van die besienswaardighede

[wysig] Verwysings

   Kategorieë: Suid-Afrika • Pretoria • Stede in Suid-Afrika • Hoofstede
   in Afrika

