Pretoriabrug


   Die Pretoriabrug in Ottawa, Kanada
   Die Pretoriabrug in Ottawa, Kanada

   Die Pretoriabrug is 'n hefbrug in Ottawa, Kanada. Dit span die
   Rideaukanaal wat die Glebe en Centrewon na Old Ottawa East verbind. Die
   brug is in 1925 gebou toe dit 'n vroeër hout swaaibrug vervang het op
   Argylestraat net noord van die ou brug. Dit is 'n hefbrug, wat beteken
   dat die sentrale deel van die brug gelig kan word om bote onderdeur te
   laat.

   In die laat sewentigerjare is ontdek dat padsout die brug ernstig
   beskadig het. Voorstelle is gemaak om 'n groter en hoër brug te bou.
   Teenstand is gebied deur dié wat die brug gesien het as 'n
   kultuurhistoriese struktuur. Uiteindelik is besluit om die brug oor te
   bou amper presies soos dit gelyk het.

   Die brug is vernoem na Pretoriastraat, waarvan dit 'n verlenging is.
   Pretoriastraat, voorheen Janestraat, was hernoem in 1902 om die Britse
   oorwinning in die Anglo-Boereoorlog te vier en Kanadese wat daar gedien
   het, te eer. Pretoria was die hoofstad van die destydse boererepubliek,
   Transvaal. Die naam het later kontroversieel geraak toe die meeste
   Kanadese dit begin assosieer het met die apartheidsregime in
   Suid-Afrika. In die laat tagtigerjare van die 20ste eeu is 'n beweging
   begin om die brug te herdoop na Nelson Mandelabrug (in 2003 is daar in
   Gauteng, Suid-Afrika 'n brug geopen met die naam). Dit is teëgestaan
   deur ander wat gevoel het dit is 'n belangrike monument vir Kanadese
   wat geveg het in Suid-Afrika. Die stadsraad het geweier om betrokke te
   raak en die naamwysigingsvoorstel het uiteindelik op niks uitgeloop
   nie.
   Kategorieë: Brûe • Ontario

