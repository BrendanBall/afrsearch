Pretoriase Kunsmuseum


   Syaansig van die Pretoriase Kunsmuseum
   Syaansig van die Pretoriase Kunsmuseum

   Die Pretoriase Kunsmuseum is 'n kunsmuseum in Arcadia, Pretoria in
   Suid-Afrika. Die museum is geleë in Arcadia Park wat die hele blok
   tussen, Park-, Wessels-, Schoeman-, en Johannstraat beslaan.

   Die Pretoria Kunsmuseum het tot stand gekom om die Stadsraad van
   Pretoria se kunsversameling wat sedert die 1930's opgebou is te
   huisves. Die versameling het veral 'n hupstoot gekry toe Lady Michaelis
   in 1932, na haar man, Sir Max Michaelis, se dood 'n groot aantal
   kunswerke aan die stadsraad bemaak het. Die versameling het veral 17de
   eeuse werk van die Noord-Hollandse skool bevat. Suid-Afrikaanse werke
   het die van Henk Pierneef, Pieter Wenning, Frans Oerder, Anton van Wouw
   en Irma Stern ingesluit. Die versameling is aanvanklik in die Stadsaal
   gehuisves. Aangesien Suid-Afrikaanse museums in Kaapstad en
   Johannesburg reeds goeie versamelings van 17de, 18de en 19de eeuse
   Europese kuns gehad het, is besluit om te fokus op die saamstel van 'n
   verteenwoordigende versameling van Suid-Afrikaanse kuns. Benewens
   bogenoemde kunstenaars is werk van Hugo Naudé, Maggie Loubser en andere
   aangeskaf. Die aankoop van Internasionale werk was gefokus op meer
   bekostigbare grafiese drukke uit Europa en die VSA. Meer onlangs is
   groter klem gelê op kontemporêre Suid-Afrikaanse kuns en die bou van 'n
   historiese meer verteenwoordigende versameling wat ook tradisionele
   kuns en nuwe-media insluit.^[1]. Na die afsterwe van die beeldhouer
   Lucas Sithole 1994 is die helfte van sy onvoltooide werk deur die
   Haenggi stigting aan die museum geskenk nadat dit deur kunshistorikus
   Elza Miles gedokumenteer is. ^[2] Die Suid-Afrikaanse versameling sluit
   nou ook werk van Gerard Sekota en Judith Mason in.^[3] Sedert die
   middel 1990's word die Nuwe Handtekeninge kompetisie ook by die
   Pretoria Kunsmuseum gehou. ^[4]

   Die Pretoria Stadsraad het in 1954 besluit dat 'n gebou opgerig moes
   word om die kunsversameling te huisves. Die argiteksfirma Burg, Lodge
   en Burg en W.G. McIntosh, en die boukontrakteur J. Zylstra (Pty )Ltd is
   aangestel. Die kurator van die Johannesburg Kunsmuseum, Anton Hendriks
   het in adviserende hoedanigheid opgetree en die stadsklerk van
   Pretoria, Henry Preiss, wat die dryfveer agter die projek was, het in
   1956 met vakansie in Europa getoer waar hy kunsmuseums bestudeer
   het.^[1]

   Bouwerk het op 26 Januarie 1962 begin en die hoeksteen is op 19 Oktober
   1962 deur die destydse eerste minister Dr H.F. Verwoerd en die
   burgemeester van Pretoria, Raadslid E. Smith, gelê. Die gebou uit beton
   en glas is oor 'n tydperk van 18 maande teen 'n bedrag van R400 000
   voltooi. Die ontwerp is in die modernistiese Internasionale Styl
   ontwerp en tegniese innovasies wat op daardie tydstip uitvoerbaar was
   is gebruik. Die museum is amptelik ingehuldig op 20 Mei 1964 deur die
   nuwe burgemeester van Pretoria, Dr P.J. van der Walt. . Die eerste
   kurator van die nuwe Pretoria Kunsmuseum was Dr Albert Werth wat vroeg
   in 1963 aangestel is en tot met sy aftrede in 1991 as Direkteur van die
   kunsmuseum in die diens van die museum was.^[1]

   Addisionele uitstalruimte is in 1975 geskep met die oprig van
   afskeiding van 'n oop gedeelte tussen die hoofingang en die Oos-Galery.
   Die gebou is in 1988 en weer in 1999 opgegradeer. In laasgenoemde geval
   in voorbereiding van die internasionale uitstalling, Leonardo da Vinci:
   wetenskaplike, uitvinder, kunstenaar. 'n Beeldetuin is ook op die
   stadium tot die museum toegevoeg.^[1]

[wysig] Verwysings

    1. ^ ^1,0 ^1,1 ^1,2 ^1,3 PAM, History, Besoek op 30 Desember 2006
    2. ^ Museums.com, LUCAS SITHOLE VIRTUAL MUSEUM, Besoek op 30 Desember
       2006
    3. ^ SouthAfrica.info Art galleries in Gauteng, Besoek op 30 Desember
       2006
    4. ^ Sasol New Signatures, Besoek op 30 Desember 2006

   Kategorieë: Pretoria • Kunsmuseums en galerye van Suid-Afrika •
   Arcadia, Pretoria

