Primêre Kronieke


   Die Primêre Kronieke (Ou Kerkslawies: Повѣсть времяньныхъ лѣтъ;
   Russies: Пóвесть врéменных лет, Powest wremennich ljet; Oekraïens:
   Пóвість врéмяних літ, Powist wremjanich lit; Wit-Russies: Апóвесць
   мíнулых часóў, Apowests minoelich tsjasoũ) is die geskiedenis van
   Kiëf-Roes van omstreeks 850 tot 1110. Dit is oorspronklik omstreeks
   1113 in Kiëf saamgestel.

   Inhoud

        * 1 Drie uitgawes
        * 2 Twee manuskripte
        * 3 Die waarde vandag
        * 4 Verwysings

[wysig] Drie uitgawes

   Die oorspronklike werk word beskou as dié van ’n monnik met die naam
   Nestor, en daarom is vroeër daarna verwys as Nestor se Kronieke. Van
   die baie bronne wat hy gebruik het, is vroeëre (nou verlore) Slawiese
   kronieke, Bisantynse annale van John Malalas en George Hamartolus,
   inheemse legendes en Noorse sagas, verskeie Griekse godsdiensgeskrifte,
   Roes-Bisantynse verdrae en mondelinge vertellings deur Jan Wisjatitsj
   en ander militêre leiers. Nestor het aan die hof van Swjatopolk II van
   Kiëf gewerk en het moontlik sy pro-Skandinawiese beleidrigtings
   gesteun.

   Die eerste deel is vol kort stories, waaronder die aankoms van die drie
   Warangiër-broers, die stigting van Kiëf, die moord op Askold en Dir,
   die dood van Oleg, wat doodgepik is deur ’n slang wat in die geraamte
   van sy perd versteek was, en die wraak van Olga, vrou van Igor, op die
   Drewliane, wat haar man vermoor het. Die verhaal oor die werk van die
   monnike Cyrillus en Methodius onder die Slawiese volke is ook baie
   interessant, en uit sy pen leer ons van die summiere wyse waarop
   grootprins Wladimir die Grote die aanbidding van Peroen en ander gode
   beëindig het.

   In 1116 is Nestor se geskrif aansienlik bewerk deur igoemen
   (kloosterhoof) Silwestr, wat sy naam aan die einde van die geskrif
   bygevoeg het. Aangesien Wladimir Monomach die beskermheer was van die
   dorpie Widoebitsji, waar die klooster geleë is, is hy in die nuwe
   weergawe opgehemel en was hy die sentrale figuur van latere verhale.
   Hierdie tweede weergawe van Nestor se werk het behoue gebly in die
   Laurentiese Kodeks (sien hieronder).

   ’n Derde weergawe het twee jaar later gevolg en het gesentreer op
   Wladimir se seun en erfgenaam, Mstislaf die Grote. Die skrywer van
   hierdie hersiene weergawe was waarskynlik Grieks, want hy het baie van
   die data oor Bisantynse sake gekorrigeer en bygewerk. Hierdie laaste
   weergawe van Nestor se werk het behoue gebly in die Ipatijefse Kodeks
   (sien hieronder).

[wysig] Twee manuskripte

   Omdat sowel die oorspronklike weergawe van die kronieke as die vroegste
   bekende kopieë (die Laurentiese Kodeks en die Ipatijefse Kodeks)
   verlore gegaan het, is dit moeilik om te bepaal hoe die oorspronklike
   teks woord vir woord gelui het.

   Die Laurentiese Kodeks is in 1377 deur die Nizjni Nowgorod-monnik
   Laurentius gekopieer vir prins Dmitri van Soezdal. Die oorspronklike
   teks wat hy gebruik het, is ’n verlore kodeks wat in 1305 saamgestel is
   vir grootprins Michail van Twer. Dié weergawe loop tot 1305, maar die
   jare 898-922, 1263-83 en 1288-94 makeer om onbekende redes.

   Die Ipatijefse Kodeks is deur die Russiese historikus Nikolai Karamzin
   ontdek in die Ipatijef-klooster by Kostroma. Die manuskrip dateer van
   die 15de eeu en sluit baie inligting in uit die verlore 12de-eeuse
   Kiëfse en 13de-eeuse Galitsje Kronieke. Die taal van dié werk is die
   Oos-Slawiese weergawe van Kerkslawies, met baie bykomende onreëlmatige
   Oos-Slawismes.

[wysig] Die waarde vandag

   Anders as baie ander Middeleeuse kronieke wat deur Europese monnike
   geskryf is, is die Primêre Kronieke die enigste geskrewe getuienis van
   die vroegste geskiedenis van die Oos-Slawiese volke. Die omvattende
   vertelling van die geskiedenis van Kiëf-Roes is ongeëwenaar, hoewel
   belangrike regstellings voorkom in die Nowgorodse Eerste Kronieke. Dit
   is ook waardevol as ’n voorbeeld van die ou Oos-Slawiese geskrewe taal.

[wysig] Verwysings

     * Vergelyking van die kronieke deur Donald Ostrowski (in Cyrillies).
     * Die hoofkodekse (Laurentiese, Ipatijefse, Nowgorodse) (in
       Cyrillies)
     * Uittreksels uit die Primêre Kronieke (onder meer die stigting van
       Nowgorod, aanvalle deur Bisantium en die bekering van Wladimir).

   Kategorieë: Geskiedenis van Rusland • Slawiese mitologie

