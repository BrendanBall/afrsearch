Prins Christian Victor van Sleeswyk-Holstein


   Prins Christian Victor van Sleeswyk-Holstein (Albert Ludwig Ernst
   Anton; 14 April 1867 – 29 Oktober 1900) was 'n lid van die Britse
   koningshuis wat in Suid-Afrika aan maagkoors gesterf het. Hy was die
   oudste seun van Prinses Helena, derde dogter van Koningin Victoria.

   Prins Christian is op 14 April 1867, by Windsorkasteel gebore. Sy vader
   was Prins Christian van Sleeswyk-Holstein, die derde seun van
   Christian, Hertog van Augustenborg en Gravin Louise van
   Danneskjold-Samsøe. Sy moeder was Prinses Helena die vyfde kind en
   derde dogter van Koningin Victoria en Prins Albert van
   Sakse-Coburg-Gotha. Sy ouers het in die Verenigde Koninkryk gewoon en
   die prins is gesien as 'n lid van die Britse koninklike familie.

   Die prins het sy onderwys ontvang van Wellington College, Magdalen
   College, Oxford en die Koninklike Militêre Akademie Sandhurst. Hy was
   in die opsig die eerste lid van die koninklike familie wat nie tuis
   onderig is nie. Op Wellington het hy voetbal gespeel en hy was kaptein
   van die krieketspan by Wellington, Magdalen College en Sandhurst. In
   1887 het hy selfs 'n wedstryd op professionele vlak gespeel.

   Na afloop van sy studies aan Sandhurst is hy aangestel in die regiment
   “60th King's Royal Rifles” in 1888 en later in “4th King’s Royal Rifle
   Corps”. Vervolgens het hy in verskillende gebiede gedien. Hy het onder
   Lord Kitchener in 1898 gedien toe die Britse troepe deur die Dervishe
   by Omdurman naby Khartoem in Soedan verslaan is. Hy het deelgeneem aan
   die Ashanti Ekspedisie na Ghana. In 1900 is hy gestuur om in die
   Anglo-Boereoorlog te veg waar hy onder onder Lord Roberts gedien het.
   In Suid-Afrika doen hy malaria op en sterf op 29 Oktober aan maagkoors
   op 33-jarige ouderdom. Hy is op 1 November in Pretoria begrawe.

   Prins Christiaan Victor is tydens sy lewe geëer as “Ridder Grootkruis
   van Bad” (GCB) en “Ridder Grootkruis in die Koninklike Victoriaanse
   Order” (GCVO). 'n Metaal kruis is ter ere van hom in die Sint Alban
   Anglikaanse Katedraal in Pretoria aangebring.
   Kategorie: Engelse en Britse prinse

