Prinses Diana


   Diana, Prinses van Wallis in 1987.
   Diana, Prinses van Wallis in 1987.

   Diana, Prinses van Wallis (Diana Frances Mountbatten-Windsor, gebore
   Spencer) (1 Julie 1961 — 31 Augustus 1997) was die eerste vrou van Sy
   Koninklike Hoogheid prins Charles, Prins van Wallis. Sedert haar
   huwelik in 1981 tot met haar egskeiding in 1996 het sy bekend gestaan
   as Haar koninklike hoogheid, die Prinses van Wallis. Sy was algemeen
   bekend as prinses Diana in die media ten spyte daarvan dat sy geen
   aanspraak gehad het op dié titel nie, wat net gereserveer is vir 'n
   prinses deur geboortereg. Sy was beroemd vir haar inspirerende
   liefdadigheidswerk, maar ook vir die skandale wat haar huwelik
   geteister het. Haar bittere aantygings van ontrouheid en wreedheid
   teenoor haar man het baie media-aandag geniet gedurende die 1990's.
   Vele biografieë, tydskrifartikels en TV-drama's het gevolg.

   Sedert haar verlowing aan prins Charles in 1981 tot met haar dood in 'n
   motorongeluk in 1997, was prinses Diana waarskynlik die beroemdste vrou
   in die wêreld. Sy was 'n mode-ikoon, 'n ideale voorbeeld van vroulike
   skoonheid, bewonder en nageboots vir haar hoëprofiel-betrokkenheid by
   VIGS-aangeleenthede en die internasionale beweging teen landmyne.

   Gedurende haar leeftyd is daar gereeld na haar verwys as die
   mees-gefotografeerde persoon ter wêreld. Vir haar bewonderaars was
   Diana 'n rolmodel en na haar dood was daar selfs oproepe om haar te
   verhef tot sint Diana. Ander verwys egter na haar lewe as 'n
   waarskuwing dat 'n obsessie met roem en publisiteit 'n mens uitendelik
   sal vernietig.
   Kategorie: Britse prinsesse

