Progressiewe Federale Party


   Die Progressiewe Federale Party was die Amptelike Opposisie in die
   Suid-Afrikaanse Parlement van 1977 tot 1987.

   Inhoud

        * 1 Oorsprong
        * 2 Eensame jare
        * 3 'n Deurbraak
        * 4 Samesmelting
        * 5 Slabbert bedank
        * 6 Verkiesing van 1987
        * 7 P.F.P. word D.P.
        * 8 Bronne

[wysig] Oorsprong

   Die P.F.P. se geskiedenis kan tot in Augustus 1959 terugvoer word toe
   'n hele paar van sy latere leiersfigure van die Verenigde Party
   weggebreek het oor in die besonder die party se weiering om 'n
   resolusie te steun waarin gevra is om nog grond vir swart vestiging aan
   te koop, maar in die algemeen oor die party se gebrek aan 'n duidelike
   alternatief vir die destyds steeds magtiger wordende Nasionale Party se
   apartheidsbeleid. Hulle het die Progressiewe Party gestig, wat die
   voorganger van die Progressiewe Reformiste Party en uiteindelik die
   Progressiewe Federale Party was.

   Van die sogenaamde "Jong Turke" wat die V.P. verlaat en later prominent
   in die P.F.P. sou word, was Helen Suzman, Colin Eglin, Ray Swart en
   Zach de Beer.

[wysig] Eensame jare

   In die 1961-verkiesing het net Helen Suzman haar setel (Houghton) in
   die Parlement behou. Sy het 13 jaar lank vrou-alleen haar beginselvaste
   stem laat hoor teen 'n stortvloed diskriminerende wetgewing en haar
   uitgespreek teen aanhouding sonder verhoor, paswette,
   instromingsbeheer, werkafbakening op grond van kleur, die verdeling van
   geriewe op grond van ras, Groepsgebiede, en gedwonge verskuiwings
   uitgespreek. Sy het vakbondregte vir swartes geëis, en haar vir beter
   lone en werksomstandighede beywer. Sy het gevangenisse besoek en beter
   toestande vir gevangenes verkry.

[wysig] 'n Deurbraak

   In die verkiesing van 1974, die laaste waaraan die P.P. in daardie
   gedaante deelgeneem het, het Suzman se droom dat van haar kollegas
   hulle by haar sou aansluit, waar geword. "Ek het 'n droom," het sy vir
   haar gehore voor 1974 vertel terwyl sy uiterlik vol vertroue was,
   "waarin ek op my voorbankie sit en saam met my sit Colin Eglin, Gordon
   Waddell, Van Zyl Slabbert en Réné de Villiers" (onderskeidelik
   kandidate in Seepunt, Johannesburg-Noord, Rondebosch en Parktown.

   Die P.P. het behoorlik uit die groef van drie verskiesings waarin hy
   net een setel kon verower, toe Waddell, Rupert Lorimner (Orange Grove),
   en Slabbert hulle tesame met Eglin en De Villiers hulle by haar
   aangesluit het. 'n Sewende lid, dr. Alex Boraine, het kort daarna die
   Verenigde Party se kandidaat in die tussenverkiesing in Pinelands,
   Kaapstad, verslaan en so was daar sewe Parlementslede en drie lede van
   Provinsiale Rade.

[wysig] Samesmelting

   Die is egter 15 maande later op geneem in die Progressiewe Reformiste
   Party, toe Harry Schwarz en andere, wat die V.P. verlaat het om die
   Reformiste Party te stig, in 1975 met die Progressiewe Party
   saamgesmelt het om die Progressiewe Reformiste Party te skep. In 1977
   het die V.P. met die Demokratiese Party (1973) saamgsmelt om die Nuwe
   Republiek Party te skep. Nog V.P.-lede het toe weggebreek en die
   Komitee vir 'n Verenigde Opposisie geskep, wat hom later by die P.R.P.
   aangesluit het om die Progressiewe Federale Party op 5 September 1977
   te skep.

   In die verkiesing van 29 April 1981 het die P.F.P. 78 kandidate gestel
   waarvan 26 die paal gehaal het, die meeste in die party se kort
   geskiedenis nadat hy in 1977 net 19 kiesafdelings gewen het. Die stemme
   het ook toegeneem van 177 705 in 1977 tot 265 297 in 1981.

   Die P.F.P. was sterk gekant teen die grondwetlike voorstelle wat op die
   driekamerparlement sou uitloop en het sy kiesers aangemoedig op "nee"
   in die referendum te stem, omdat dit sou beteken die ideaal van 'n
   verenigde parlement met alle kiesers op een kiesersrol is in die ban
   gedoem. Ondanks die Konserwatiewe Party wat ook die "nee"-stem gesteun
   het.

[wysig] Slabbert bedank

   Die P.F.P. het vroeg in 1986 'n groot terugslag beleef met die
   bedanking van sy gewilde leier, dr. Frederick van Zyl Slabbert, leier
   van die Amptelike Opposisie in die Volksraad en L.P. vir Claremont. Hy
   het aangevoer hy het ontnugter geraak met die regering se opvatting van
   wat beskou kon word as ware hervorming, terwyl hy ook die Parlement se
   voortgesette relevansie in die oplossing van Suid-Afrika se politieke
   probleme bevraagteken het. 'n Paar dae later het dr. Alex Boraine, L.P.
   vir Pinelands, ook bedank. As stigters van Idasa was hulle aan die
   voorpunt van die ontmoeting van 50 vooraanstaande Suid-Afrikaners in
   Dakar, Senegal, met leiers van die African National Congress op 1 Julie
   1987.

[wysig] Verkiesing van 1987

   Die P.F.P. en die N.R.P. het besluit om nie mekaar se kandidate in die
   verkiesing op 30 November 1987 teen te staan nie. Die algemene beweging
   onder wit kiesers in daardie jaar was egter na regs, toe die
   Konserwatiewe Party 22 kiesafdelings wen, die P.F.P. net 19 en die
   N.R.P. net een. DIe K.P. het die Amptelike Opposisie geword, die eerste
   keer sedert 1948 dat die N.P. hom links van die Amptelike Opposisie
   bevind - selfs nie eers tydens die Pakt-regering van die jare 20 en 30
   was die dit die geval nie.

   Nadat Colin Eglin met die bedanking van Slabbert eenparing as
   partyleier verkies is, is hy in 1988 opgevolg deur dr. Zach de Beer.
   Die verkiesing van 1977 is gekenmerk deur die onafhanklike kandidate
   Wynand Malan, dr. Dennis Worrall en dr. Esther Lategan, wat die N.P.
   die stryd aangesê het in onderskeidelik Randburg, Helderberg en
   Stellenbosch. Malan het gewen en Worrall het met net 39 stemme verloor.
   Lategan het met 1 781 verloor op Stellenbosch, tradisioneel die
   hartland van Nasionalisme.

[wysig] P.F.P. word D.P.

   De Beer het onderhandelings voortgesit wat daarop uitgeloop het dat die
   Onafhanklike Party van Worrall, die Nasionale Demokratiese Beweging van
   Malan en die Progressiewe Federale Party saamgesmelt het om die
   Demokratiese Party op 8 April 1989 in die lewe te roep.

[wysig] Bronne

     * Van der Spuy, D.C. (hoofred.), Amptelike Jaarboek van die Republiek
       van Suid-Afrika (Eerste Uitgawe), Departement van Inligting,
       Pretoria, 1975.
     * Van Wyk, Bettie (hoofred.), Official Yearbook of the Republic of
       South Africa 1979, Chris van Rensburg Publications (Pty.) Limited,
       1979.
     * Keyter, Elise (red.) Official Yearbook of the Republic of South
       Africa 1989/90, Buro van Inligting vir die Departement van
       Buitelandse Sake, Pretoria, 1990.
     * Alhadeff, Vic, A Newspaper History of Soth Africa, Don Nelson,
       Kaapstad, 1990.
     * Rosenthal, Eric, Encyclopaedia of Southern Africa, Juta and Company
       Limited, Kaapstad en Johannesburg, 1978.
     * Cameron, Trewhella (hoofred.), Nuwe Geskiedenis van Suid-Afrika,
       Human & Rousseau, Kaapstad en Pretoria, 1986.
     * Mostert, J.P.C., Politieke Partye in Suid-Afrika, Instituut vir
       Eietydse Geskiedenis, U.O.V.S., Bloemfontein, 1986.

   Kategorie: Voormalige politieke partye in Suid-Afrika

