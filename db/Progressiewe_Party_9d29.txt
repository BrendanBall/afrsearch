Progressiewe Party


   Die Progressiewe Party het uit die Verenigde Party ontstaan en was die
   oorspronklike voorloper van die huidige Amptelike Opposisie in die
   Suid-Afrikaanse parlement, die Demokratiese Alliansie.

   Inhoud

        * 1 Agtergrond
        * 2 V.P.-kongres
        * 3 Progressiewes bedank
        * 4 Eerste verkiesing
        * 5 'n Deurbraak
        * 6 Bronne
        * 7 Eksterne skakels

[wysig] Agtergrond

   Na die parlementsitting van 1959 het verdere verdeeldheid in die
   Verenigde Party duidelik begin word. Die Verenigde Federale Party en
   Liberale Party het reeds in 1953 van die V.P. afgestig, maar die
   grootste skeuring in die party se geskiedenis sou op 13 Augustus 1959
   gebeur.

   Liberaalgesinde lede van die V.P. was al hoe meer ten gunste van
   volledige, politieke integrasie as die amptelike V.P.-beleid het het
   hulle toenemend ten gunste van groter swart verteenwoordiging in die
   Parlement en 'n gemeenskaplike kieserslys vir alle stemgeregtigdes
   begin uitspreek.

[wysig] V.P.-kongres

   Die verdeeldheid is op die V.P. se sentrale kongres op 13 en 14
   Augustus 1959 op dramatiese wyse op die spits gedryf. Konserwatiewe
   lede van die V.P. het gehoop hulle sou die progressiewe lede op die
   kongres uit die party kon verdryf. Die hoofverskil tussen die
   meerderheid, konserwatiewe lede van die party en die minderheid,
   progressiewe lede was die party se houding jeens die aankoop van meer
   grond vir die tuislande. Die konserwatiewes was sterk daarteen gekant
   omdat dit minder plaasgrond in wit hande sou beteken. Daar was selfs
   konserwatiewe partylede wat beweer het die V.P. was besig om veld te
   wen op die platteland teen die Nasionale Party weens daardie party se
   beleid om wittes se grond vir die tuislande se uitbreiding te koop.

   Die kongres het gou-gou ontaard in 'n vurige aanval op die
   progressiewes, wat hulle vir die eerste keer in dieselfde kamp gedryf
   het. Die storm het twaalf ure lank gewoed met sir De Villiers Graaff,
   partyleier, wat geen poging aangewend het om die aanslag op die
   progressiewes te keer nie. Van die afgevaardigdes het die progressiewe
   sprekers vir "kafferboeties" en "liberaliste" uitgeskel en gesê hulle
   behoort nie in die party aan te bly nie. Midde-in die tussenwerpsels
   het mev. Helen Suzman, wat besig was om die progressiewe standpunt te
   probeer verduidelik, na die afgevaardigdes naaste aan haar gedraai en
   gesê: "What a lot of bastards!"

   Aan die einde van die bespreking het Graaff snaaks genoeg teen die
   voorstel om nie verdere grond vir swart vestiging aan te koop nie,
   gepraat en ook daarteen gestem. Die voorstel is met 'n gerieflike
   meerderheid aanvaar en so het die einde van die progressiewes se
   lidmaatskap van die V.P. aangebreek.

[wysig] Progressiewes bedank

   Buitekant die stadsaal het dr. Zach de Beer en Colin Eglin vir Townley
   Owen-Williams en Clive van Ryneveld genooi om 'n vergadering saam met
   dr. Jan Steytler, Kaapse V.P.-leier, by te woon. Ray Swart was ook
   keelvol vir die konserwatiewe rigting van die party en het hom by hulle
   aangesluit. Suzman het reeds haar motor aangeskakel en was op pad om te
   vertrek nadat sy uit die kongres gestorm het, toe sy Eglin, De Beer,
   Swart en die ander progressiewe afgevaardigdes in haar truspieëltjie
   gewaar. Sy het uitgeklim en die vergadering saam met die nege ander
   opgewonde progressiewes in kamer 309 van die Maitland-hotel bygewoon.

   Uiteindelik het sewe L.V.'s en 'n aantal lede van provinsiale rade uit
   die V.P. bedank en die Progressiewe Party in November 1959 gestig.
   Steytler was die verkose leier en Harry Lawrence, voormalige minister
   in genl. Jan Christiaan Smuts se kabinet, voorsitter. Die party se
   aanvanklike beleid het 'n gekwalifiseerde stemreg, gegrond op
   standaarde van beskawing, grondwetlike beskerming vir minderheidsgroepe
   en 'n federale regeringsvorm ondersteun.

[wysig] Eerste verkiesing

   In die algemene verkiesing van Oktober 1961 het al die P.P.-kandidate
   verloor, buiten Suzman, wat 13 jaar lank vrou-alleen haar party se
   standpunt teen 'n stortvloed apartheidswetgewing moes verdedig.

[wysig] 'n Deurbraak

   In 1974 het nog vyf P.P.-L.V.'s hulle na die verkiesing by haar
   aangesluit, met 'n sewende na die tussenverkiesing in Pinelands. Buiten
   Suzman (kiesafdeling Houghton), was daar Colin Eglin (Seepunt), Réné de
   Villiers (Parktown), 'n voormalige redakteur van The Star, Gordon
   Waddell (Johannesburg-Noord), Rupert Lorimer (Orange Grove} en prof.
   Frederick van Zyl Slabbert (Rondebosch). Dr. Alex Boraine het kort
   daarna die Pinelands-tussenverkiesing gewen.

   Skaars 15 maande nadat die P.P. homself uiteindelik as 'n politieke mag
   gevestig het, het die party met die Reformiste Party van Harry Schwarz
   saamgesmelt om die Progressiewe Reformiste Party op 26 Julie 1975 te
   vorm.

[wysig] Bronne

     * Van Wyk, Bertie (hoofred.), Official Yearbook of the Republic of
       South Africa 1979, Chris van Rensburg Publications (Pty) Limited,
       Johannesburg, 1979.
     * Mostert, J.P.C., Politieke Partye in Suid-Afrika, Instituut vir
       Eietydse Geskiedenis, U.O.V.S., Bloemfontein, 1986.
     * Alhadeff, Vic, A Newspaper History of Soth Africa, Don Nelson,
       Kaapstad, 1990.
     * Rosenthal, Eric, Encyclopaedia of Southern Africa, Juta and Company
       Limited, Kaapstad en Johannesburg, 1978.

[wysig] Eksterne skakels

   Helen Suzman vereer deur U.S.
   Kategorie: Voormalige politieke partye in Suid-Afrika

