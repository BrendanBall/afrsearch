Projekbestuur


   Projekbestuur is die dissipline wat hom bemoei met die organisering en
   bestuur van hulpbronne op so 'n wyse dat hierdie hulpbronne ál die werk
   lewer wat vereis word om 'n projek binne die bepaalde werksomvang, tyd-
   en kostebeperkings te voltooi. 'n Projek word gesien as 'n tydelike en
   eenmalige poging om 'n unieke produk of diens te skep. Die feit dat dit
   eenmalig en tydelik is onderskei dit van prosesse of bedrywe wat
   permanente of semi-permanente voortdurende funksionele werk is om
   dieselfde produk of diens oor-en-oor te vervaardig. Die bestuur van
   hierdie twee stelsels is dikwels baie verskillend en vereis anderste
   tegniese vaardighede en filosofie, wat dus die ontwikkeling van
   projekbestuur as 'n dissipline opsigself noodsaak.

   Die eerste uitdaging van projekbestuur is om te verseker dat 'n projek
   gelewer word binne die raamwerk van die bepaalde beperkinge. Die
   tweede, meer ambisieuse, uitdaging is die optimale toekenning van
   hulpbronne en die integrasie van hierdie insette benodig om die
   voorafbepaalde doelwitte te bereik. Die projek is daarom 'n versigtig
   gekose stel aktiwiteite wat gekies word met die doel om die hulpbronne
   (tyd, geld, mense, materiale, energie, ruimte, voorrade, kommunikasie,
   kwaliteit, risiko ens.) sodanig in te span dat die voorafbepaalde
   doelwitte bereik word.

   Inhoud

        * 1 Die Projekbestuurder
        * 2 Die Projekdriehoek
             + 2.1 Tyd
             + 2.2 Koste
             + 2.3 Werksomvang
        * 3 Projekbestuursaktiwiteite
        * 4 Projekbestuursdokumentasie
        * 5 Projekbeheer veranderlikes
        * 6 Geskiedenis van Projekbestuur
        * 7 Benaderinge
             + 7.1 Die tradisionele benadering
             + 7.2 Kritieke pad
             + 7.3 Prosesgebaseerde (flinke) bestuur
        * 8 Projekstelsels
             + 8.1 Projekbeheerstelsels
             + 8.2 Ontwikkelingsfases
                  o 8.2.1 Aanvangsfase
             + 8.3 Beplanning en ontwerp
             + 8.4 Produksie of uitvoering
             + 8.5 Afsluiting en onderhoud
        * 9 Projekbestuur - Korporatiewe Standaarde
        * 10 Projekbestuursverenigings
             + 10.1 Internasionale Standaarde
        * 11 Sien ook
        * 12 Literatuurverwysings
        * 13 Eksterne skakels

[wysig] Die Projekbestuurder

   Pojekbestuur is dikwels die verantwoordelikheid van 'n enkele
   projekbestuurder. Hierdie indiwidu neem selde direk aan die aktiwiteite
   deel wat die eindproduk lewer, maar strewe eerder daarna om die
   vordering en onderlinge produktiewe samewerking van die verskeie partye
   op so 'n manier te bevorder dat die algehele risiko vir mislukking
   verminder word.

   Enige tipe produk of diens – geboue, voertuie, elektronika,
   rekenaarsagteware, finansiële dienste ens. - se implementering kan deur
   'n projekbestuurder hanteer word en die bedryf daarna deur 'n
   produkbestuurder.

[wysig] Die Projekdriehoek

   Soos enige menslike onderneming, is die uitvoer van projekte onderhewig
   aan sekere beperkinge. Tradisioneel is hierdie beperkinge gelys as:
   omvang, tyd en koste. Ander verfyn die model verder deur
   produkkwaliteit en/of werkverrigting in die werksomvang van mekaar te
   onderskei en dit dus in 'n vierkantige model verander.

   Die tydbeperkinge verwys na die hoeveelheid tyd wat beskikbaar is om 'n
   projek te voltooi. Die kostebeperking verwys na die begrote hoeveelheid
   fondse wat beskikbaar is vir die projek. Die beperking op werksomvang
   verwys na die werk wat gedoen moet word om die projek te voltooi.
   Hierdie beperkinge is dikwels strydig met mekaar: 'n vergrote
   werksomvang beteken gewoonlik dat die tyd en geld vir die projek
   vermeerder moet word, as min tyd beskikbaar is vir die uitvoer van die
   projek, beteken normaalweg dat meer geld gespandeer sal moet word en
   die werksomvang verminder moet word en 'n klein begroting beteken dat
   die tyd vermeerder sal moet word en die werksomvang verminder sal moet
   word. Projekbestuur as vakgebied behels die verskaffing van die
   gereedskap en tegnieke wat die projekspan (nie alleen die
   projekbestuurder nie) in staat stel om hul werk te organiseer sodat
   hulle hul werk binne die gegewe beperkinge suksesvol kan uitvoer.

[wysig] Tyd

   Die tyd word vir analitiese redes opgebreek in die tyd wat vereis word
   om die komponente van die projek te voltooi en dan weer verder
   afgebreek na die tyd wat vereis word vir elke taak wat bydra tot die
   voltooiïng van daardie betrokke komponent.

[wysig] Koste

   Die koste verbonde aan die ontwikkeling van 'n projek hang af van
   verskeie veranderlikes wat hoofsaaklik insluit: lone, materiaalkostes,
   risikobestuur, aanlegte (geboue, masjiene ens.), toerusting en wins.

[wysig] Werksomvang

   Die werksomvang spesifiseer die eindresultaat. Die oorhoofse definisie
   van wat die projek veronderstel is om te bereik en 'n spesifieke
   beskrywing van wat die resultaat moet wees. 'n Belangrike komponent van
   die omvang is die kwaliteit van die finale produk. Die hoeveelheid tyd
   wat belê word om die indiwiduele take te voltooi, speel gewoonlik 'n
   belangrike rol in die uiteindelike kwaliteit van die oorhoofse projek.
   Sommige take kan in 'n sekere tyd bevredigend voltooi word, maar kan
   dalk met meer tyd buitengewoon goed afgehandel word. Oor die tydsduur
   van 'n groot projek, kan kwaliteit 'n betekenisvolle impak op die
   tydsduur en koste van 'n projek hê (en ook andersom).

[wysig] Projekbestuursaktiwiteite

   Projekbestuur bestaan uit verskeie soorte aktiwiteite soos onder
   andere:
    1. Beplanning van die werk en doelwitte
    2. Analise en Ontwerp van doelwitte
    3. Risikobepaling en -voorkoming
    4. Raming van benodigde hulpbronne
    5. Die toeken van hulpbronne
    6. Organisering van die werk
    7. Die aanskaf van materiële- en menslike hulpbronne
    8. Die taakverdeling
    9. Die bestuur van aktiwiteite
   10. Die beheer van projekuitvoering
   11. Die tredhou van en verslagdoening oor vordering
   12. Die analiseer van die resultate bereik, gebaseer op die feite

[wysig] Projekbestuursdokumentasie

   Alle suksesvolle projekte lewer bevredigende dokumentasie oor doelwitte
   en aflewerbares. Hierdie dokumente is 'n meganisme om te verseker dat
   diegene wat die projek onderskryf, die kliënte en projekspan almal
   dieselfde verwagtinge koester oor die projek.
    1. Projekhandves
    2. Lewensvatbaarheidstudie
    3. Werksomvangbeskrywing
    4. Werkverdelingstruktuur
    5. Veranderingsbeheerplan
    6. Risikobestuursplan
    7. Kommunikasieplan
    8. Bestuursmodel
    9. Risiko-register
   10. 'n Joernaal oor kwessies hanteer
   11. Hulpbronbestuursplan
   12. Projekskedule
   13. Statusverslag
   14. Gantt-grafiek
   15. Verantwoordelikheidsverdelingsmatriks
   16. Databasis van risikos
   17. Databasis van lesse geleer
   18. Analise van belanghebbendes

   Hierdie dokumentasie word gewoonlik geredelik beskikbaar gemaak aan die
   belanghebbendes (soos bv. op 'n intranet) sodat hulle dit kan nagaan.
   Die prosedure vir veranderinge en opdaterings van sodanige dokumente
   word duidelik uitgestip op die projek se konfigurasiebestuur- (of
   veranderingsbeheerplan).

[wysig] Projekbeheer veranderlikes

   Projekbestuur poog om die invloed van eksterne veranderlikes op die
   projekuitvoering te bestuur. Die veranderlikes kan wees:

   Risiko
          Moontlike punte waar falings/mislukkings kan voorkom. Die
          risikos kan oorkom of afgeweer word, gegewe voldoende
          beplanning, tyd en hulpbronne.

   Geleenthede
          Tydens uitvoering van 'n projek kan geleenthede opduik wat benut
          kan word as die projek goed bestuur word ('n Geleentheid kan hom
          byvoorbeeld voordoen om 'n skielike prysstyging van die
          toekomstig beplande produk wat die projek gaan fasiliteer, uit
          te buit, deur die projekomvang te vergroot of vinniger klaar te
          maak).

   Kliënte (hetsy interne of eksterne ondersteuners van die projek),
   eksterne organisasies (soos regeringsinstansies en wetgewers) kan enige
   van die drie belangrike veranderlikes dikteer, nl. tyd, koste en
   omvang.

   Die risikoveranderlike word deur die projekspan bestuur, verkieslik
   deur gebruik te maak van weldeurdagte beramings- en
   reaksiebeplanningstegnieke. Deur middel van 'n onderhandelingsproses
   onder die rolspelers in die projek word 'n ooreenkoms bereik oor die
   finale doelwitte in terme van die tyd, koste, omvang en risiko en word
   gewoonlik in die projekhandves of kontrak uiteengesit.

   Om goeie beheer oor hierdie veranderlikes uit te oefen moet 'n
   projekbestuurder goed onderlê wees en ervare wees in dié drie
   belangrike velde (tyd, koste, omvang en risiko) asook in ses ander
   gebiede naamlik integrasie, kommunikasie, menslike hulpbronne,
   kwaliteitsversekering, ontwikkeling van skedules en aankope.

[wysig] Geskiedenis van Projekbestuur

   Projekbestuur as 'n vakgebied het uit verskeie ander vakgebiede
   ontwikkel, insluitende konstruksie, meganiese ingenieurswese, militêre
   projekte ensovoorts. Henry Gantt word as een van die vaders van
   projekbestuur beskou en het heelwat beplannings- en beheertegnieke
   ontwikkel en is veral bekend vir sy gebruik van die Gantt-grafiek as 'n
   projekbestuurshulpmiddel. Hy word ook geassosieer met Frederick Winslow
   Taylor se teorieë van wetenskaplike bestuur en sy studie oor die werk
   betrokke by skeepsbou en die bestuur daarvan. Sy werk het die grondslag
   gedien vir die ontwikkeling van baie moderne
   projekbestuurshulpmiddelle, insluitind werksverdelingstrukture en
   hulpbrontoekenning.

   Die 1950s het die era van moderne projekbestuur ingelui. Projekte is
   voorheen op 'n ad-hoc basis bestuur deur meestal van Gantt-grafieke
   gebruik te maak en informele tegnieke en hulpmiddelle. In daardie tyd
   is twee wiskundige projekskeduleringsmodelle ontwikkel: (1) die Program
   Evaluasie en Hersieningstegniek (in Engels afgekort as PERT) en (2) die
   kritieke padmetode. Hierdie tegnieke is vinnig deur privaat
   ondernemings in gebruik geneem.

   Die Project Management Institute (PMI) is in 1969 in die V.S.A gestig
   om die belange van projekbestuurders in die nywerheid te dien. 'n
   Plaaslike tak van die PMI is in 1982 in Suid-Afrika gestig, maar is
   sedert 1997 herdoop tot Project Management South Africa na 'n
   hersiening van die samewerkingsooreenkoms tussen die PMI en PMISA,
   hoofsaaklik vanweë die hoë koste van lidmaatskap vir Suid-Afrikaanse
   lede. Die hersiene ooreenkoms het meegebring dat bande met die PMI
   behou word, al is dit dan met verminderde voordele (geen afslag op PMI
   produkte ensomeer).

[wysig] Benaderinge

   Daar bestaan verskillende benaderinge ten opsigte van die bestuur van
   die aktiwiteite van 'n projek naamlik: flinke-, iteratiewe-,
   inkrementele- en gefaseerde benaderings.

   Ongeag die benadering wat gevolg word, moet versigtige oorweging
   geskenk word om duidelikheid te verkry rondom die projek se doelwitte
   en baie belangrik wat die rolle en verantwoordelikhede van alle
   rolspelers en belanghebbendes gaan wees.

[wysig] Die tradisionele benadering

   Met 'n tradisionele benadering word 'n reeks stappe bepaal wat voltooi
   moet word. In die tradisionele benadering kan ons onderskei tussen 5
   komponente (4 stadia plus beheer) in die ontwikkeling van 'n projek:
    1. projek aanvang;
    2. projekbeplanning
    3. produksie- of uitvoer stadium
    4. monitering of beheerstelsel
    5. voltooiïng van die projek

   Baie nywerhede gebruik variasies van hierdie stadia. By bouprojekte
   gaan 'n projek tipies deur Voorafbeplanning-, Konsepontwerp-,
   Skematiese ontwerp-, Ontwerpsontwikkeling-, Konstruksietekening- (of
   Kontrakdokumentasie) en Konstruksiebeheerfases. In die ontwikkeling van
   programmatuur word daar na die benadering as 'n waterval benadering
   verwys d.w.s. 'n reeks take wat opmekaar volg op 'n reglynige volgorde.
   Waterval-ontwikkeling werk goed vir kleiner, goed gedefinieërde
   projekte, maar vir groot projekte met onbepaalde of onbekende omvang is
   dit minder geskik. Al verskil die name vir die stadia van nywerheid tot
   nywerheid word dieselfde stappe vir probleemoplossing gevolg --
   definisie van die probleem, die opweeg van alternatiewe, die keuse van
   'n rigting, implementering en evaluasie.

[wysig] Kritieke pad

   Die kritieke ketting is 'n uitbreiding op die tradisionele kritieke
   padmetode.

   Tydens studies van projekbestuur is daar opgemerk dat verskeie
   PERT-gebaseerde modelle nie baie geskik is vir die multi-projek
   maatskappy omgewing van vandag nie. Die meeste van die modelle is gemik
   op grootskaalse, eenmalige projekte wat nie op 'n roetine grondslag
   uitgevoer word nie. Deesdae word baie soorte bestuurstake egter as
   projekte uitgevoer. Om komplekse modelle vir projekte te gebruik wat 'n
   paar weke duur het dikwels gelei tot onnodige kostes en beperkte
   buigsaamheid in sekere gevalle. Om die probleem reg te stel het
   projekbestuurders probeer om liggewig modelle te identifiseer, soos
   onder andere die Ekstreme Programmering vir die ontwikkeling van
   programmatuur en skrumtegnieke.

[wysig] Prosesgebaseerde (flinke) bestuur

   'n Verdere uitbreiding op die begrip van projekbeheer is die insluiting
   van prosesgebaseerde bestuur. Hierdie veld word omsluit deur die
   gebruik van rypheidsmodelle soos CMMI en ISO/IEC15504 (SPICE) modelle.
   Ratse projekbestuursbenaderinge is gebaseer op die beginsels van
   menslike interaksiebestuur wat gegrond is op 'n prosesbenadering tot
   menslike samewerking. Dit vorm 'n skerpe kontras met die tradisionele
   benadering. In flinke programmatuurontwikkeling of plooibare
   produkontwikkelingsbenaderinge, word die projek gesien as 'n reeks
   kleiner takies wat bedink en uitgevoer word soos die situasie vereis op
   'n aanpasbare manier, eerder as 'n volledig voorafbeplande proses.

[wysig] Projekstelsels

   Soos hierbo genoem, sluit tradisionele projekontwikkeling vyf elemente
   in: beheerstelsels en vier stadia.

[wysig] Projekbeheerstelsels

   Projekbeheer is daardie element van 'n projek wat verseker dat die
   projek koers hou, op tyd en binne begroting bly. Projekbeheer begin
   reeds vroeg in die projek tydens die beplanningsfase en eindig laat in
   die projek met die nabetragtingsproses. Elke projek vereis gewoonlik 'n
   geskikte mate van beheer, te veel daarvan kan tydrowend wees en te min
   daarvan kan baie duur wees. Daar moet duidelikheid verkry word oor die
   koste verbonde indien beheer nie voldoende is nie in terme van foute,
   regstellingsaksies en bykomende oudit fooie.

   Beheerstelsels word benodig ten opsigte van koste, risiko, kwaliteit,
   kommunikasie, tyd, verandering, aankope en menslike hulpbronne. Verder
   moet ouditeure in aanmerking neem hoe belangrik die projekte vir die
   finansiële state is, hoe afhanklik die rolspelers is op beheermaatreëls
   en hoeveel daarvan bestaan. Ouditeure behoort ook die
   ontwikkelingsproses en prosedures waarop dit geïmplementeer word, na te
   gaan. Die proses van ontwikkeling en die kwaliteit van die finale
   produk behoort ook aangeslaan te word indien nodig of wanneer dit
   aangevra word. Ondernemings mag dalk vereis dat ouditersfirmas regdeur
   die proses betrokke is om probleme vroeg op te tel sodat hulle makliker
   reggestel kan word.

   Ondernemings gebruik soms 'n formele ontwikkelingsproses vir stelsels.
   Dit help om te verseker dat stelsels suksesvol ontwikkel word. 'n
   Formele proses is meer doeltreffend in die daarstel en sterk
   beheermaatreëls en dit is die taak van die ouditeur om te verseker dat
   die proses goed ontwerp is en in praktyk ook toegepas word. 'n Goeie
   formele ontwikkelingsplan vir projekbeheerstelsels bepaal:
     * 'n Strategie om die ontwikkeling met die organisasie se breër
       doelwitte te vereenselwig
     * Standaarde vir nuwe stelsels
     * Projekbestuursbeleid ten opsigte van tydsberekening en begroting
     * Prosedures wat die proses beskryf

[wysig] Ontwikkelingsfases

   Ongeag die metodologie wat gebruik word, sal die ontwikkelingsproses
   van 'n projek 'n sekere aantaal fases insluit: aanvangsfase, produksie
   of uitvoering en die afsluitings/onderhoudsfase.

[wysig] Aanvangsfase

   Die aanvangsfase bepaal die aard en omvang van die ontwikkeling. As
   hierdie fase nie na behore uitgevoer word nie, is dit onwaarskynlik dat
   die projek suksesvol gaan wees in die voldoening aan die besigheid se
   behoeftes. Die sleutel hier tot goeie beheer is 'n goeie verstaan van
   die besigheidsomgewing en om te verseker dat al die nodige
   beheermaatreëls by die projek ingesluit word.

   Die aanvangsfase behoort 'n deeglike plan in te sluit wat die volgende
   gebiede dek:
     * 'n Studie wat die besigheidsbehoefte in meetbare doelwitte
       analiseer.
     * 'n Hersiening van die bestaande bedryf se werking.
     * 'n Konsepontwerp van die bedryf van die finale produk.
     * Toerustingsvereistes.
     * 'n Finansiële analise van die kostes en voordele insluitende 'n
       begroting.
     * 'n Keuse van rolspelers, insluitende gebruikers en
       ondersteuningspersoneel vir die projek.
     * 'n Handves vir die projek wat koste, take, aflewerbares en skedules
       uitstip.

[wysig] Beplanning en ontwerp

   Na die aanvangsfase, word die stelsel ontwerp, soms deur 'n kleiner
   prototipe/loodsaanleg van die finale produk te bou en te toets.
   Toetswerk word gewoonlik deur 'n kombinasie van toetsers en gebruikers
   gedoen en kan plaasvind na die prototipe gebou is of selfs daartydens.
   Die resultaat van die ontwerpsfase behoort die volgende in te sluit:
     * 'n Produk moet die borge van die projek en gebruikers se
       goedkeuring wegdra en in besigheidsbehoeftes voorsien.
     * Dit moet werk soos bedoel is
     * Moet sodanig vervaardig kan word dat dit aan kwaliteitstandaarde
       voldoen
     * Moet binne die tyds- en begrotingsperke vervaardig kan word.

[wysig] Produksie of uitvoering

   Die uitvoeringsfase sluit die werklike implementering van die ontwerp
   of plan in. In programmeringstelsels sluit dit die omskakeling (oordrag
   van data vanaf ouer stelsels na nuwer stelsels), dokumentasie en
   opleiding in. Vanaf 'n ouditeur se oogpunt is opleiding belangrik omdat
   dit gebruikers help om die programmatuur korrek te gebruik. Die meeste
   van 'n projek se werk en die meeste kapitaaluitgawes word op die
   stadium aangegaan.

[wysig] Afsluiting en onderhoud

   Die afsluit van 'n projek sluit die formele aanvaarding van die projek
   en die beëindiging daarvan in. Administratiewe aktiwiteite sluit in die
   opslaan van die lêers in argiewe en die dokumentasie van die lesse wat
   geleer is tydens uitvoering.

   Onderhoud is 'n voortdurende proses en sluit in:
     * Voortdurende ondersteuning van die eindgebruikers
     * Die regstel van foute
     * Die opdateer van programmatuur met tyd

   Op hierdie stadium moet ouditeure gewoonlik aandag skenk aan hoe
   doeltreffend en vinnig gebruikersprobleme opgelos word.

[wysig] Projekbestuur - Korporatiewe Standaarde

   Daar is baie maatskappye wêreldwyd wat standaarde vir projekbestuur
   ontwikkel het waarop hulle uitsluitlike besitreg het, asook ander wat
   op oop standaarde gegrond is. Die mees prominente maatskappye in dié
   verband is:
     * Openstandards Project Management & Consulting Services Inc. (Meer
       oor die Openstandards Projekbestuursmetode)
     * IBM (RUP)
     * HSBC (Risikogebaseerde projekbestuur (RBPM))
     * CGI
     * ITIL

   Hierdie maatskappye bied ook proffesionele sertifiseringskemas.

[wysig] Projekbestuursverenigings

   Verskeie nasionale en professionele verenigings bestaan wat hul ten
   doel stel om die ontwikkeling van projekbestuur as vakgebied en as
   beroep te bevorder. Die mees prominente verenigings sluit in:
     * The Australian Institute of Project Management (AIPM)
     * The International Project Management Association (IPMA)
     * The Project Management Institute (PMI)
     * The International Association of Project & Program Management
       (IAPPM)
     * The International Project Management Commission (IPMC)
     * Project Management South Africa (PMSA)

[wysig] Internasionale Standaarde

     * Openstandards Project Management & Consulting Services Inc. (Die
       Openstandards Projekbestuursmetode)
     * 'n Gids tot die PMBOK databasis van projekbestuurskennis
       (PMBOK-Gids)
     * APM Body of Knowledge 5th ed. (APM - Association for Project
       Management (UK))
     * PRINCE2 (PRojects IN a Controlled Environment)
     * P2M (A guidebook of Project & Program Management for Enterprise
       Innovation, 'n derde-generasie Japanese projekbestuursmetode)
     * V-Modell ('n Duitse projekbestuurstegniek)
     * HERMES (Die Switserse algemene projekbestuursmetode)

[wysig] Sien ook

     * Algemene bestuur as sakefunksie in ondernemings

[wysig] Literatuurverwysings

     * Scott Berkum, 2005, Art of Project Management, O'Reilly Media,
       Cambridge, MA, ISBN 0-596-00786-8 [1]
     * Fred Brooks, 1995, The Mythical Man-Month, 20ste Gedenkuitgawe,
       Adison Wesley, ISBN 0-201-83595-9
     * Gary Heerkens, 2001, Project Management (The Briefcase Book
       Series), McGraw-Hill, ISBN 0-07-137952-5
     * Harold Kerzner, 2003, Project Management: A Systems Approach to
       Planning, Scheduling, and Controlling, Wiley, ISBN 0-471-22577-0
     * James Lewis, 2002, Fundamentals of Project Management, 2de uitgawe,
       American Management Association, ISBN 0-8144-7132-3
     * Meredith, Jack R. and Mantel, Samuel J., 2002, Project Management:
       A Managerial Approach, 5th ed., Wiley, ISBN 0-471-07323-7
     * Project Management Institute, A Guide To THe Project Management of
       Knowledge, 2003, 3de uitgawe, Project Management Institute, ISBN
       1-930699-45-X [2]
     * Stellman, Andrew en Greene, Jennifer; 2005, Applied Software
       Project Management, O'Reilly Media, Cambridge, MA; ISBN
       0-596-00948-8 [3]
     * Thayer, Richard H. en Yourdon, Edward; 2000, Software Engineering
       Project Management, 2de Uitgawe, Wiley-IEEE Computer Society Press,
       ISBN 0-8186-8000-8
     * Stephen Jonathan Whitty, A Memetic Paradigm of Project Management,
       2005, International Journal of Project Management, 23 (8) 575-583
       [4]

[wysig] Eksterne skakels

     * American Academy of Project Management
     * Association for the Advancement of Cost Engineering, International
     * Association for Project Management
     * Interactive Project Management Wiki
     * International Research Network on Organizing by Projects
     * International Project Management Association
     * International Project Management Commission
     * Project Management Association of America
     * The Australian Institute of Project Management
     * The Institute of Project Management of Ireland
     * The Project Management Institute

   See also: Project management best practices
   Kategorieë: Ingenieurswese • Projekbestuur

