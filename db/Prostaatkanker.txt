Prostaatkanker


   Prostaatkanker is 'n kanker van 'n man se prostaatklier en is die
   kanker (uitsluitende longkanker) wat die algemeenste in mans voorkom.
   Die klier is begrawe onder die blaas en tussen die rektum, die
   sluitspier, 'n paar slagare en bondels senuwees. In 'n jong man is dit
   omtrent so groot soos 'n okkerneut en dit omring 'n deel van die
   urinekanaal.

   Die kwaadardige selle waaruit die kanker bestaan, groei baie stadig.
   Oor die algemeen kan mens sê as die kanker vroeg ontdek word, is dit
   geneesbaar. Dit groei egter stil-stil sonder om onmiddellik duidelike
   simptome te vertoon. Die kanker kan ook deur die limvaatstelsel of deur
   bloed na ander dele van die liggaam versprei.

   Prostaatkanker tas meesal mans ouer as vyftig jaar aan, maar in baie
   gevalle sal ander mediese probleme meer lewensgevaarlik wees as die
   prostaatkanker omdat dit so stadig ontwikkel. Behandeling neig dus om
   meer aggressief te wees wanneer dit in 'n jonger man ontdek word as in
   'n ouer man.

   Inhoud

        * 1 Faktore wat 'n rol speel
        * 2 Voorkoming van prostaatkanker
        * 3 Simptome
        * 4 Ontdekking van prostaatkanker
        * 5 Behandeling
             + 5.1 Snykunde
             + 5.2 Bestralingsterapie
             + 5.3 Kriogeniese Terapie
             + 5.4 Chemoterapie
             + 5.5 Hormoonterapie
        * 6 Komplikasies van die behandeling
             + 6.1 Snykunde
             + 6.2 Bestralingsterapie
             + 6.3 Kriogeniese terapie
             + 6.4 Hormoonterapie
        * 7 Na dit alles, wat nou?

[wysig] Faktore wat 'n rol speel

     * Ouderdom: Hoe ouer 'n man word hoe groter is sy kans om die kanker
       te ontwikkel. In 'n dekade kan mens se kans selfs tienvoudig
       toeneem.
     * Oorerflikheid: As gesinslede, vader of broer, prostaatkanker
       ontwikkel, beteken dit dat mens se kans verdubbel, in vergelyking
       met die res van die bevolking, om ook onder dit te ly.
     * Omgewing: Prostaatkanker is 'n Westerse siekte. As mans van die
       Ooste na die Weste toe emigreer, staan hulle 'n groter kan om
       prostaatkanker te ontwikkel. Vermoedelik speel dieet 'n groot rol
       in die verskynsel.
     * Vitamine D: Dit is welbekend dat hierdie vitamine 'n rol speel in
       die gesondheid van selle. Dit hou hulle duidelik onderskei van
       mekaar met gesonde selwande. Wanneer kanker oorneem, verander selle
       in 'n chaotiese massa pleks van individuele gesonde selle. Die
       vitamine beskerm dus die liggaam direk teen kanker. 'n Tekort aan
       die vitamine verhoog die risiko dat kanker oor die algemeen 'n
       houvas kan kry. Vitamine D word in die liggaam opgebou uit
       cholesterol wanneer sonlig (spesifiek ultraviolet) op die vel skyn
       en dan word dit in die niere omgesit na 'n aktiewe vorm, 1,25
       dihidroksie vitamine D. Dit is hierdie vorm van vitamine D wat die
       gesondheid van selle bevorder.
     * Velkleur: 'n Man met 'n donker vel absorbeer minder ultraviolet
       bestraling as 'n man met 'n ligte velkleur. Tussen mans met 'n
       ligte en donker velkleur is daar 'n meetbare verskil in die
       persentasie wat sterf van prostaatkanker as hulle dieselfde
       lewensstyl lei.
     * Hormone: Die hormoon testosteroon blyk die hooffaktor te wees wat
       prostaatkanker in staat stel om te groei. 'n Tweede hormoon wat 'n
       rol kan speel by die ontwikkeling van die kanker, word in Engels
       genoem "insulin-like growth factors (IGF)" (insulienagtige
       groei-faktore) maar meer moet hieroor vasgestel word.

[wysig] Voorkoming van prostaatkanker

   Enersyds kan oorerflike kanker nie altyd voorkom word nie, want dit kan
   voor geboorte al begin. Andersyds blyk dit dat 'n groot oorsaak van
   prostaatkanker, dieet, verander kan word. Wetenskaplikes is besig om
   vas te stel spesifiek hoe om die dieet te verander, maar intussen kan
   mens oor die algemeen sê dat jy jou inname van rooi vleis en ander
   kalorieë moet verminder en dit vervang met meer vrugte en groente.
   Verbrand ook meer kalorieë deur oefening. As jou risiko vir
   prostaankanker hoog is en jy onmiddellik jou dieet en gewoontes
   verander, verlaag dit nie jou risiko onmiddellik nie, dit is eerder 'n
   geleidelike proses.

[wysig] Simptome

   Duidelike simptome verskyn nie totdat die kanker al gevorderd is nie.
   Die volgende lys is simptome wat, as hulle voortdurend voorkom, kan
   aandui dat die kanker begin groei na gebiede buite die prostaat. Van
   die simptome kan ook deur ander prostaat of blaasprobleme veroorsaak
   word.
     * 'n Merkbare afname in urine-hoeveelheid
     * Ongewone onderbrekings gedurende urinering
     * 'n Behoefte om dikwels te urineer
     * Pyn gedurende urinering of saadstorting
     * Bloed in urine of in semen

[wysig] Ontdekking van prostaatkanker

   Die mees basiese metode wat 'n geneesheer gebruik om prostaatkanker te
   vind is deur die prostaatklier via die pasiënt se rektum met sy vinger
   te ondersoek om na vergroting of verharding van die klier te soek. Saam
   met die liggaamlike ondersoek word 'n bloedtoets gedoen om die prostaat
   spesifieke antigeen (PSA) te meet. Die PSA neem toe wanneer kanker
   teenwoordig is, maar kan ook deur prostaatontsteking en
   nie-kwaadaardige groeisels verhoog word. 'n PSA van meer as 2,5 vir
   mans in hulle veertigerjare, meer as 3,5 vir mans in hulle vyftigerjare
   en van meer as 4 in hulle sestigerjare dui op die moontlikheid van
   kanker. Wanneer een van die bogenoemde toetse aandui dat kanker 'n
   moontlikheid is, doen die dokter gewoonlik 'n biopsie om
   prostaatweefsel te versamel vir 'n ondubbelsinnige diagnose. Die
   biopsie word in 'n paar minute deur die wand van die rektum gedoen.

   As die biopsie bevestig dat kanker teenwoordig is, kan dit nodig wees
   om uit te vind presies hoe ver die kanker versprei het. Dit word
   gewoonlik deur aftasting met rekenaartomografie gedoen om 'n duidelik
   beeld van die betrokke deel van die pasiënt se liggaam te kry. Wanneer
   die kanker vroeg ontdek word en byvoorbeeld nog nie gevoel kan word
   deur 'n liggaamlike ondersoek nie, kan daar aanvaar word dat dit nog
   nie versprei het nie en kan mens voortgaan met die beplanning van
   behandeling sonder om 'n aftasting (skandering) te doen.

[wysig] Behandeling

   As gereelde ondersoeke en 'n biopsie dui op kanker, maar dit nog in 'n
   vroeë stadium gediagnoseer is, is daar nie rede tot kommer nie. Die
   kanker groei baie stadig en is al jare in die pasiënt se liggaam
   teenwoordig. Dit is dus raadsaam om die weke na die kanker se
   ontdekking goed te benut deur inligting in te win en goeie besluite oor
   behandeling te neem.

   Die geneesheer neem 'n aantal dinge in ag wanneer hy bepaal hoe om die
   kanker te beveg:
     * Of die kanker versprei het, hoeveel en waarheen die kanker
     * Die pasiënt se gesondheidstoestand
     * Die pasiënt se ouderdom

   Wanneer die kanker nie versprei het nie kan dit die geneesheer se doel
   wees om op te tree om die pasiënt te genees of die geneesheer kan
   besluit om eerder te wag en dinge dop te hou om te sien wat gaan gebeur
   voor daar op 'n behandeling besluit word. Die twee benaderings word nog
   gedebatteer. Aan die een kant sê hulle dat dit vroeg is en die pasiënt
   genees kan word dus moet daar aan die werk gespring word. Aan die ander
   kant sê hulle dat vroeë aksie nie genoeg jare aan die pasiënt se lewe
   byvoeg nie. As die kanker wyd versprei is en genesing baie moeilik of
   onmoontlik blyk dan skuif die geneesheer se fokus na vertraging van die
   groei van die kanker en behandeling van die pasiënt se ongemak en pyn.

[wysig] Snykunde

   As die kanker netjies beperk is dan word die prostaatklier in sy geheel
   deur snykunde verwyder. Dis 'n delikate operasie want senuweebondels is
   aan beide kante van die prostaatklier teenwoordig en die urinebuis loop
   reg deur die middel van die klier. 'n Nuwe (2005) ontwikkeling is dat
   die operasie met die hulp van 'n robotsjirurg gedoen kan word wat dit
   'n meer betroubare proses maak.

[wysig] Bestralingsterapie

   Die operasie mag dan opgevolg word met bestraling en/of
   hormoonbehandeling. Weereens, as dit vroeg ontdek word en nie versprei
   het nie is die operasie moontlik al wat nodig is. Bestralingterapie
   gebruik ioniserende strale (hoë energie partikels) om die gewas te
   vernietig. Dit kan aangewend word om beperkte gewasse te vernietig of
   om verspreide gewasse te krimp of om urine- en stoelprobleme en pyn te
   verminder. Die duur van en aantal bestralings behandelinge hang af van
   hoe gevorderd die kanker is.

   As 'n alternatief kan radioaktiewe materiaal in die prostaatklier
   geplant word om oor 'n tyd die kwaadaardige gewas te vernietig. Die
   behandeling word bragiterapie genoem.

[wysig] Kriogeniese Terapie

   Kriogeniese terapie kan ook gebruik word om die prostaatklier te
   vernietig deur middel van 'n baie lae temperatuur instrument.

[wysig] Chemoterapie

   Chemoterapie word soms gebruik maar dit is in die geval prostaat kanker
   nie baie betroubaar nie.

[wysig] Hormoonterapie

   Hormoonterapie word deur inspuiting of as pille toegedien. Die doel van
   hormoonbehandeling is om die die manlike hormoon (testosteroon) wat die
   groei van die prostaatkanker kan aanhelp te verminder. Die behandeling
   kan of testosteroon produksie stop of dit kan die hormoon se werking
   blok. Suksesvolle hormoonterapie krimp die kwaadaardige gewas of laat
   dit ten minste stadiger groei. Hormoonbehandeling word toegepas
   wanneer:
     * dit nodig is om die effek van 'n operasie of bestraling te versterk
       veral in pasiënte waar die kanker mag terugkeer.
     * die pasiënt ander ernstige mediese probleme het wat 'n operasie of
       bestraling onprakties maak.
     * die operasie en/of bestraling nie suksesvol was nie en die kanker
       terugkeer.

[wysig] Komplikasies van die behandeling

[wysig] Snykunde

   Impotensie is 'n moontlikheid want die senuwees wat ereksies beheer
   loop langs die prostaatklier. Een of beide die senuwees mag verwyder
   moet word. Jonger pasiënte waar die senuwees gespaar word sal tydelik
   impotent wees maar na 'n aantal maande sal hulle dit herwin. Wanneer
   die senuwees verwyder word is die skade permanent.

   Inkontinensie of verlies aan urine beheer is ook 'n moontlikheid maar
   is gewoonlik tydelik.

   Die risiko dat iemand een of beide die bogenoemde probleme gaan teëkom
   neem toe met ouderdom.

[wysig] Bestralingsterapie

   Uit die aard van die behandeling word naburige weefsel ook beskadig
   sodat die pasiënt probleme met sy blaas mag ervaar, maagwerking mag hê
   en pynvolle ontlasting mag ervaar. Nuwe masjiene begin beskikbaar word
   wat baie akkurate strale uit enige hoek op die gewas kan mik met
   minimale skade aan omliggende weefsel met drasties verminderde
   komplikasies.

   Bragiterapie vernietig ook omliggende weefsel met ongemaklike
   nagevolge.

[wysig] Kriogeniese terapie

   Daar is 'n aansienlike moontlikheid dat die lae temperatuur van die
   terapie skade aan die urinebuis en nabygeleë senuwees kan doen alhoewel
   daar 'n toestel is om die urinebuis warm te hou. Uit die aard van die
   saak bly daar dan 'n klein hoeveelheid prostaat weefsel agter na die
   behandeling.

[wysig] Hormoonterapie

   Hormoonbehandeling kan algemene moegheid, verminderde seksdrang,
   impotensie, skielike warm gevoelens, gewigtoename en swelling en
   sensitiwiteit van die borste veroorsaak.

[wysig] Na dit alles, wat nou?

   Elke man met prostaatkanker se situasie is uniek en die volgende
   statistieke sê niks oor wat met 'n indiwidu gaan gebeur nie. Die
   pasiënt se vooruitsig hang af van hoe vroeg die kanker ontdek is, van
   die pasiënt se ouderdom, die grootte van die gewas en of dit al begin
   versprei het. Soms word 'n vyfjaar oorlewings persentasie gebruik. By
   voorbeeld is die vyfjaar oorlewing (manne wat na vyf jaar nog leef)
   tussen 80% en 90% in die geval waar die kanker nog nie begin versprei
   het nie. Ander sê dat mens 'n 90% kans het om die kanker te oorleef as
   dit vroeg ontdek word.

   Dit is belangrik om gereeld 'n mediese ondersoek te kry (bloedtoets vir
   PSA, rektale ondersoek) om seker te maak dat die kanker vroeg ontdek
   word, of in die geval van iemand wat alreeds kanker gehad het maar
   klaar is met behandeling, om terugkerende kanker so gou as moontlik te
   vang. 'n Kankerlyer moet nie aarsel om die geneesheer te kontak met
   vrae oor enige van die bogenoemde simptome wat weer kop uisteek nie.

   Bronne:
     * Vlaamse Liga tegen Kanker
     * Walsh, Patric C. en Janet Farrar Worthington: Guide to Surviving
       Prostate Cancer
     * Nederlandse Kanker bestreiding: KWF (Koningin Wilhelmina Fonds
       1949)

   Kategorie: Siektes

