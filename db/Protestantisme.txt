Protestantisme


   Die Protestantisme is soos die Rooms-Katolieke Kerk en die Ortodokse
   kerke een van die belangrikste strominge in die Christendom. Die
   beweging het ontstaan in die 16e eeu na 'n wegbreek van die
   Rooms-Katolieke Kerk nadat verskillende teoloë, onder andere Maarten
   Luther, Huldrych Zwingli en Johannes Calvyn, in konflik geraak het met
   die Rooms-Katolieke Kerk oor die leer en praktyk in die kerk. Van die
   grootste verskille met die Rooms-Katolieke Kerk is:
     * Die gesag van die pous word nie erken nie.
     * Maria en die heiliges word nie vereer nie.
     * Slegs twee sakramente (doop en nagmaal) in plaas van sewe.
     * 'n Sinodale struktuur eerder as 'n biskoplike regering.

   Inhoud

        * 1 Geskiedenis
        * 2 Leer
        * 3 Strominge
             + 3.1 Internasionaal
        * 4 Bronnelys

[wysig] Geskiedenis

   Protestante sien die 16e eeu gewoonlik as die begin van protestantisme,
   maar die eerste tekens kan al teruggespeur word na 'n bietjie vroeër.

   Die Renaissance het die akademie baie gestimuleer. Teoretiese debatte
   het plaasgevind oor die aard van die kerk, die omvang en gesag van die
   pous asook van prinse. Onder die nuwe perspektiewe, was een van die
   mees radikale dié van John Wyclif aan Oxford wat in die 14de eeu met
   die eerste Engelse Bybelvertaling begin het, en toe ook dié van Jan Hus
   aan die Universiteit van Praag. Binne die Rooms-Katolieke Kerk is
   hierdie debat beëindig by die Konsilie van Konstanz (1414-1418). Jan
   Hus is tereggestel en Wyclif is as ketter verbrand, in postuum.
   Alhoewel die Konsilie van Konstanz die Middeleeuse beskouing van die
   kerk versterk het, het dit nie alle nasionale en teologiese spanninge
   opgelos nie.

   'n Belangrike omwenteling vind plaas in 1517 met die publikasie van
   Luther se 95 stellings. Luther was 'n monnik en professor by die
   Universiteit van Wittenberg en met sy stellings is die debat oor die
   gesag van die pous en die verkoop van aflate weer oopgestel. Op min of
   meer die selfde tyd begin 'n soortgelyke beweging in Switserland onder
   Zwingli. Die drukkuns maak dit moontlik vir idees om baie vinnig deur
   Europa te versprei en so het die lidmate toegang gekry tot die skrif
   sonder om afhanklik te wees van tussenkoms van die priester.

   Na hierdie eerste deel van die Reformasie help die werk van Calvyn om
   konsensus tussen groepe in Switserland, Duitsland, Skotland, Hongarye
   en ander plekke te bewerkstellig. Die wegbreek van Rome in Engeland
   begin in 1529 onder Koning Henry VIII, en voeg Engeland by die
   Protestantse beweging.

[wysig] Leer

   Die leer van die Protestantisme, soos wat dit aanvanklik ten opsigte
   van die Rooms-Katolieke Kerk se leer gedefinieer is, kan saamgevat word
   in hierdie latynse uitsprake:
     * Solus Christus: Jesus Christus alleen

          Jesus Christus is die enigste weg tot verlossing, soos Hy self
          leer.

     * Sola scriptura: Die Skrif alleen

          In teenstelling met die Rooms-Katolieke Kerk, wat haar leer op
          die Bybel, kerktradisie, en ook die beslissings van die
          kerkleiers (in besonder die pous) baseer, baseer die
          Protestantisme sy leer op die Skrif alleen.

     * Sola fide: Geloof alleen

          Teenoor die stelsel van goeie werke, boetedoening, kwytskelding
          van straf deur priesters, en die vagevuur, leer die
          Protestantisme dat die mens slegs deur geloof in Jesus Christus
          van sonde gered kan word.

     * Sola gratia: Genade alleen

          Verlossing geskied deur genade alleen, en nie as gevolg van
          goeie werke nie. Verlossing kan nie verdien word nie.

   Wat besonderhede van Protestante kerke se leer betref, is daar heelwat
   verskillende strominge en soms sterk meningsverskille. Daar bestaan ook
   groot verskeidenheid in die vorm wat kerkdienste aanneem.

[wysig] Strominge

   Die Protestantisme bestaan uit 'n aantal verskillende strominge. Daar
   is geen sentrale gesag onder Protestante kerke nie. Alhoewel sommige
   protestante strominge internasionaal strek, word meeste op nasionale
   vlakke georganiseer.

[wysig] Internasionaal

     * (Evangelies) Lutheranisme
     * Calvinisme
     * Anglikanisme
     * Pinksterbeweging
     * Metodisme
     * Baptisme
     * Presbiterianisme

[wysig] Bronnelys

     * Die Engelse en Nederlandse weergawes by hulle onderskeie
       Wikipedias.

   Kategorie: Christendom

