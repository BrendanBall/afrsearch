Protokol (rekenaars)


   In rekenaarwetenskap is 'n protokol 'n konvensie of standaard wat die
   verbinding, kommunikasie, en data-oordrag tussen twee rekenaareindpunte
   beheer of moontlik maak. Op sy eenvoudigste kan 'n protokol gedefinieer
   word as die reëls wat die sintaks, semantiek en sinkronisasie van
   kommunikasie beheer. Protokolle kan deur hardeware, sagteware of 'n
   kombinasie van die twee geïmplementeer word. Op die laagste vlak kan 'n
   protokol gedefinieer word as die gedrag van 'n hardeware verbinding.

   Inhoud

        * 1 Tipiese eienskappe
        * 2 Belangrikheid
        * 3 Algemene Protokolle
        * 4 Sien ook

[wysig] Tipiese eienskappe

   Dit is moeilik om oor protokolle te veralgemeen omdat daar so 'n groot
   verskeidenheid van doelle en grade van verfyning is. Die meeste
   protokolle spesifiseer een of meer van die volgende eienskappe:
     * Die opsporing van die onderliggende fisiese verbinding (bedraad of
       draadloos) of die bestaan van die ander eindpunt of nodus.
     * Handskud
     * Onderhandeling oor die verskeie verbindingseienskappe
     * Hoe om 'n boodskap te begin en te beëindig
     * Hoe om 'n boodskap te formatteer
     * Wat om te doen met korrupte of swak geformatteerde boodskappe
       (foutregstelling)
     * Hoe om onverwagte onderbreking in verbindings te hanteer en wat om
       daarna te doen
     * Die afsluit van die sessie of verbinding

[wysig] Belangrikheid

   Die wydverspreide gebruik en uitbreiding van kommunikasieprotokolle is
   'n voorvereiste vir die Internet, asook 'n hoofbydraer tot die sukses
   van hierdie medium. Die Internetprotokol (of IP) en
   Transmissiebeheerprotokol (of TCP) is die belangrikste van almal en die
   begrip TCP/IP verwys na die versameling van die mees gebruikte
   protokolle. Die meeste van die Internet kommunikasieprotokolle word
   beskryf in RFC-dokumente van die Internet Ingenieurstaakmag (oftewel
   die IETF).

   Objekgeoriënteerde programmering het die gebruik van die begrip
   uitgebrei tot die protokolle wat beskikbaar is vir die verbinding en
   kommunikasie tussen objekte.

   Oor die algemeen word slegs die eenvoudigste protokolle op hul eie
   gebruik. Die meeste protokolle, veral in die konteks van kommunikasie
   en netwerke, word saamgevoeg in protokolstapels waar die verskeie take
   hierbo gelys verdeel word onder die verskeie protokolle in die stapel.

   Waar die protokolstapel na 'n spesifieke kombinasie van protokolle wat
   saam werk verwys, verwys die Verwysingsmodel na 'n
   sagteware-argitektuur wat elke laag en die dienste wat elkeen behoort
   te lewer, lys. Die klassieke sewe-laag verwysingsmodel is die
   OSI-model, wat gebruik word om die begrippe met betrekking tot 'n
   protokolstapel te verbeeld. Die verwysingsmodel is ook 'n goeie
   voorbeeld van meer algemene begrippe in sagteware-ingenieursweese soos
   die versteking, modulariteit en delegering van take.

[wysig] Algemene Protokolle

     * HTTP (Hyper Text Transfer Protocol)
     * POP3 (Post Office Protocol 3).
     * SMTP (Simple Mail Transfer Protocol).
     * FTP (File Transfer Protocol).
     * IP (Internet Protocol).
     * DHCP (Dynamic Host Configuration Protocol).
     * IMAP (Internet Message Access Protocol).

[wysig] Sien ook

     * Internetprotokolsuite
     * Lys van netwerkprotokolle

   Kategorie: Rekenaar

