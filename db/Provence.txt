Provence


   Provence is 'n historiese landskap langs die Mediterreense kus van
   Suidoos-Frankryk, tussen die Rhônevallei in die weste en Italië in die
   ooste. In die noorde word dit deur die landskap Dauphiné (région
   Rhône-Alpes) begrens. Die huidige naam is afgelei van die Latynse naam
   Provincia, waarmee die Romeine in die omgangstaal na hierdie deel van
   die provinsie Gallia Narbonensis verwys het. In die Romeinse tydperk
   vestig 'n groot aantal veterane van die Romeinse leër hulle in die
   gebied.

[wysig] Geografie

   Die bergspits van Mont Ventoux
   Die bergspits van Mont Ventoux
   'n Uitsig oor die baai van Saint-Tropez
   'n Uitsig oor die baai van Saint-Tropez

   Die huidige départements Alpes-de-Haute-Provence, Var, Vaucluse en
   Bouches-du-Rhône maak deel uit van die historiese gebied Provence.
   Hulle vorm saam met die départements Hautes-Alpes en Alpes-Maritimes
   die administratiewe région Provence-Alpes-Côte d'Azur. Die onafhanklike
   vorstedom Monaco lê halfpad tussen Nice en die Frans-Italiaanse grens.

   Provence bevat 'n wye verskeidenheid landskapsvorme, wat van die
   vrugbare riviervallei van die Rhône in die weste tot by die
   berglandskap van die Seealpe in die ooste strek (met Mont Ventoux, die
   Luberon en die Alpilles as die belangrikste berggebiede). Die suidelike
   kusgebiede langs die Middellandse See word onder meer deur die
   vleilandskap van Camargue gekenmerk.

   Die reliëf van Provence word deur heuwellandskappe oorheers. Erosie,
   wat as gevolg van die swaar somerreëns 'n tipiese verskynsel in
   Provence is, het diep bergklowe en ravyne gevorm. Die kusgebied van
   Cassis staan bekend vir sy steil rotswande, wat soms meer as 500 meter
   hoog is, en les calanques, klein fjorde met soms skouspelagtige
   rotsformasies en grotte.
   Die dam van Serre-Ponçon
   Die dam van Serre-Ponçon
   Die canyon van die Gorges du Verdon
   Die canyon van die Gorges du Verdon

   Die hoogland van Provence in die noorde spog met die hoogs geleë dorp
   in Europa (St. Veran, wat 2 020 meter bo seevlak lê), die hoogs geleë
   stad (Briançon, 1 326 meter bo seevlak) en die grootste kunsmatige meer
   van Frankryk, die Lac de Serre-Ponçon, wat ná die oprigting van 'n dam
   in die Durancerivier ontstaan het.

   Die Verdon, 'n takrivier van die Durance, het ravyne met 'n lengte van
   veertig kilometer en steil rotswande met 'n hoogte tussen 200 en 800
   meter in die kalkgesteente van sy omgewing gesny. Grotte, watervalle en
   buitengewone rotsformasies kenmerk die gebied. Twee waterkragsentrales
   in die Verdonrivier, Castillon en Chaudanne, en een by die dam van die
   Sainte-Croixmeer lewer elektrisiteit vir die metropolitaanse gebied van
   Marseille op, terwyl die Sainte-Croixmeer Marseille van drinkwater
   voorsien.

   Danksy die baie gematigde klimaat het Provence tot een van die
   belangrikste Franse reisbestemmings ontwikkel. Die somers is baie warm
   en droog, terwyl die winters in die kusgebied baie mild, vogtig in die
   oostelike deel en koud in die berglandskap van die noorde is. Die
   temperatuurverskil tussen somer en winter is in die hoogland van die
   Verdonrivier net vier tot ses °C. Die flora in die warmer gedeelte
   langs die kus het by die droë klimaat aangepas en word veral deur die
   garrigue oorheers. Veldbrande kom dikwels voor in die gebied.

   Die belangrikste Provensaalse stede is Marseille, die historiese
   hoofstad en huidige administratiewe sentrum van die département
   Bouches-du-Rhône en die région Provence-Alpes-Côte-d'Azur, Nice,
   Toulon, Cannes, Aix-en-Provence, Avignon, Arles en Orange.

[wysig] Geskiedenis

   In die antieke tydperk maak Provence deel uit van die Narbonensis. Sy
   oorspronklike bewoners is Liguriërs en later ook Kelte, tog begin ook
   die Grieke en Fenisiërs sedert 600 v.C. kolonies langs die kus van
   Provence stig. Die Griekse stad Massilia (die huidige Marseille)
   ontwikkel tot een van die belangrikste handelsentrums van die
   Middellandse See.
   Provence staan onder meer bekend vir sy laventel
   Provence staan onder meer bekend vir sy laventel
   'n Tipiese winkel in Provence
   'n Tipiese winkel in Provence

   Sedert die 2de eeu v.C. vestig 'n groot aantal Romeinse setlaars hulle
   in die gebied, wat uiteindelik by die Romeinse Ryk ingelyf word. Die
   naam Provence, afgelei van die Latynse provincia ("provinsie"), verwys
   na die feit dat Provence een van die eerste en mees geromaniseerde
   provinsies van die Romeinse Ryk was.

   Die Christendom is reeds vroeg in die gebied ingevoer, en teen die 3de
   eeu het Provence al 'n oorwegend Christelike bevolking. 'n Groot aantal
   kloosters en kerke is in hierdie tydperk opgerig, en die Benediktynse
   abdy van Lérins naby Cannes speel 'n belangrike rol by die bewaring van
   die kulturele erfenis van die antieke tydperk en by die uitbreiding van
   die Christelike godsdiens.

   Ná die neergang van die Romeinse Ryk ly die gebied onder die herhaalde
   invalle van vreemde volke: Die Wes-Gote verower Provence in die 5de
   eeu, die Franke in die 6de eeu en die Arabiere in die 8de eeu.

   In 843 word Provence 'n deel van die Frankiese ryk van Lothar I. Ná sy
   afsterwe in 855 kry die gebied onder die heerskappy van Lothar se
   jongste seun Karel feitlik selfregerende status danksy die selfbewuste
   optrede van die plaaslike adel. Die opkoms van die feodalisme teen die
   einde van die 9de eeu lei tot politieke anargie. In die tydperk tussen
   1032 en 1246 vorm Provence 'n deel van die Heilige Romeinse Ryk, tog
   stel die heersers min belang in Provence. Die moeilike politieke
   situasie en die gebrek aan militêre beskerming maak van Provence 'n
   geskikte teiken vir die strooptogte van Berberse pirate uit
   Noord-Afrika.
   Die dorp Gourdon (département Alpes-Maritimes)
   Die dorp Gourdon (département Alpes-Maritimes)
   Die gebied van die historiese graafskap Provence
   Die gebied van die historiese graafskap Provence

   Tot by die einde van die 12de eeu is die grawe van Provence feitlik die
   heersers van die gebied, alhoewel die grawe van Toulouse en die grawe
   van Barcelona gelyktydig aanspraak maak op die heerskappy oor Provence.
   Die grawe van Barcelona en Aragón slaag uiteindelik in 1154 daarin om
   Provence by hulle gebied in te lyf.

   Die groeiende seehandel in die Mediterreense gebiede strek tot voordeel
   vir die Provensaalse stede, en Marseille word vinnig die belangrikste
   hanelsentrum in die westelike Middellandse See. Die stad smee
   handelsbetrekkinge met die Italiaanse stadstaat Genua en die Levantynse
   gebied. Marseille se koopmanne beskik selfs oor 'n kolonie in die
   Latynse Koninkryk van Jerusalem.

   Met die uitsterwe van die Katalaanse grawe word Provence in die jaar
   1246 'n leengebied van die Franse kroon onder die heerskappy van Karel
   van Anjou, die hoof van die Angevin-dinastie en broer van die Franse
   koning Lodewyk IX. Karel beywer hom vir die ekonomiese ontwikkeling van
   die gebied en stel 'n gevorderde administratiewe en regstelsel in. Hy
   verlaat Provence in 1266 en bly eers in Napels en later in Palermo.
   Provence word in hierdie tydperk deur Karel se bekwame beamptes
   geregeer. Die noue handelsbande met Napels en die verskuiwing van die
   Pousdom se hoofkwartier na Avignon het 'n baie gunstige uitwerking op
   die plaaslike ekonomie. In die 14de eeu word Provence een van die
   welvarendste gebiede in Europa.

   Met die dood van Karel van Maine in 1481 oorerf die Franse koning
   Lodewyk XI die gebied, wat sedert 1486 tot die Franse kroondomein
   behoort. Daar bestaan egter 'n aantal belangrike enklawes: Orange, wat
   tot by die jaar 1672 'n besitting van die huis Oranje-Nassou bly; die
   Comtat Venaissin met Avignon as sy sentrum, wat tot by 1791 deur die
   Pousdom regeer word; en die stede Nice en Menton, wat eers in 1860 by
   Provence ingelyf is.

   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Frankryk

