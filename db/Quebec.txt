Quebec


          Hierdie artikel handel oor die Kanadese provinsie. Sien gerus
          Quebec (dubbelsinnigheid) vir 'n lys van artikels wat met
          dieselfde titel geassosieer word.

                                                       Province de Québec
                                                       Province of Québec
                                                      Provinsie van Quebec


                  Vlag                            Landswapen
     (Vlag van Provinsie van Quebec) (Landswapen van Provinsie van Quebec)

                           Leuse : Je me souviens
                            Beeld:Quebec-map.png
                                    Ander provinsies en gebiede van Kanada
                                                               Land Kanada
                                                       Hoofstad Quebecstad
                                                    46° 49' N, 71° 12' W
                                                    Grootste stad Montreal
                                       Goewerneur-generaal Pierre Duchesne
                  Eerste Minister Jean Charest (Parti libéral du Québec)
                                                Oppervlakte 1 542 056 km²
                                                    - Land 1 183 128 vk km
                                             - Water 176 928 vk km (11,5%)
                                                          Bevolking (2007)
                                                   - Totaal 7 719 993 inw.
                                                - Digtheid 4,93 inw./vk km
                                      Toelating tot die Kanadese Federasie
                                                      - Datum 1 Julie 1867
                                         Verteenwordiging in die Parlement
                                                            - Parlement 75
                                                               - Senaat 24
                                                           Posafkorting QC
                                               Voorsetsel by poskode G H J
                                                          Tydsone UTC -5^1
                                                    Internet-domein .qc.ca
                        ^1 UTC -4 op die eilandgroep îles de la Madeleine

   Die sneeu-uil is die nasionale voël van Québec
   Die sneeu-uil is die nasionale voël van Québec

   Quebec is een van die tien provinsies van Kanada met 'n landoppervlakte
   van 1 540 687 vierkante kilometer en 7 719 993 inwoners (1 Oktober
   2007). Die provinsie het grense met die Verenigde State in die suide,
   die provinsie Ontario in die weste en die provinsie Nieu-Brunswick
   (Engels: New Brunswick) in die ooste. Sowat die helfte van die
   grondgebied bestaan uit mere en riviere - die provinsie besit 16
   persent van die wêreld se varswaterreserwes. Die noorde (Grand-Nord
   québécois) is arkties en yl bevolk, terwyl die vlaktes van die
   Saint-Laurentrivier tot die gematigde sone behoort.

   Die grootste stede is Quebecstad, die provinsiale hoofstad, en
   Montreal.

   Alhoewel Kanada Engels en Frans as amptelike tale het, is net Frans die
   amptelike taal van Quebec. As 'n oorblyfsel van die eertydse Franse
   kolonies in Noord-Amerika is die provinsie die enigste gebied op die
   vasteland met 'n Franssprekende meerderheid en 'n Franse regstelsel,
   die Code civil.

   Inhoud

        * 1 Simbole van die provinsie
        * 2 Geografie
        * 3 Bevolking
             + 3.1 Immigrasie
             + 3.2 Die tien grootste munisipaliteite volgens bevolking
        * 4 Geskiedenis
        * 5 Ekonomie
        * 6 Politiek
        * 7 Sien ook
        * 8 Verwysings

[wysig] Simbole van die provinsie

   Die Fleurdelisé
   Die Fleurdelisé

   Quebec se vlag, die fleurdelisé, is 'n wit kruis op 'n blou agtergrond
   (die simbool van 'n christelike nasie) met vier lelies (Fleur de Lys)
   wat die Franse monargie versinnebeeld. Dit is die koninklike vlag wat
   die leër van generaal Montcalm, Marquis de Saint-Véran by hulle
   oorwinning in die slag van Carillon in die jaar 1758 gebruik het.
   Aangesien dit die simbool van die voormalige koningshuis van die
   Bourbone is, word dit in Frankryk sedert die Franse Rewolusie as
   kontrarewolusionêr beskou.

   Die fleurdelisé-vlag vervang op 21 Januarie 1948 die ou Britse Union
   Jack op die toring van die parlementsgebou en word die amptelike vlag
   van die provinsie.

   Die Nasionale Leuse is "Je me souviens" (Ek herinner my) - 'n trotse
   verwysing na die provinsie se kleurryke geskiedenis. Gilles Vigneault
   se lied "Gens du pays" word dikwels as die nie-amptelike volkslied van
   die provinsie beskou.

   Die nasionale blom is die Iris versicolor (blouvlag-iris), en die
   nasionale voël is die sneeu-uil.

   Die Heilige Anna en Johannes die Doper is die beskermheiliges van
   Frans-Kanada. 24 Junie, la Saint-Jean, is Quebec se nasionale fees en
   word sedert die jaar 1977 amptelik Fête nationale du Québec genoem.

[wysig] Geografie

   'n Welkomsgroet aan die grens
   'n Welkomsgroet aan die grens

   Quebec lê in die ooste van Kanada en word deur die Engelstalige
   provinsie Ontario en die Hudsonbaai in die weste, die Atlantiese Oseaan
   met die Labradorsee, die provinsie Newfoundland (Frans: Terre-Neuve) en
   die provinsie Nouveau-Brunswick in die ooste, die Verenigde State (met
   die deelstate Maine, New Hampshire, Vermont en New York) in die suide
   en die Arktiese Oseaan in die noorde begrens.

   Quebec is Kanada se grootste provinsie en beslaan sowat drie keer die
   oppervlakte van Frankryk. Die provinsie vorm 'n reusagtige landmassa,
   wat van die 45^ste noordelike breedtegraad tot by die Arktiese See
   strek. Die grootste deel van die gebied, veral die noordelike gebiede
   van Nouveau-Québec, is egter yl bevolk. Meer as 90 persent van Quebec
   se oppervlakte lê binne die Kanadese Skild, 'n baie ou geologiese
   gebied, wat geskiedkundig ook as die Ungava-gewes bekend staan. Die
   Laurentides-gebergte noord van Montréal is die oudste bergreeks ter
   wêreld.

   In die jare 1898 en 1912 besluit die Kanadese Parlement om die groot
   noordelike gebiede, Le Grand Nord Québécois, by die provinsie te voeg.
   'n Groot deel van die noord-oostelike gebiede maak oorspronklik deel
   uit van die Noordwes-Territorium. Hierdie gebiede sluit ook die
   Jamesbaai in, waar sommige van die grootste Kanadese hidrokragsentrales
   teen die La Granderivier opgerig is. Hulle word deur die maatskappy
   Hydro-Québec beheer, 'n onderneming in besit van die provinsie.

   Die gebied noord van die 55^ste breedtegraad, Nunavik, is die tuisland
   van die Inuït.

   Die Sint-Laurensrivier is die lewensaar van die provinsie. Langs die
   rivier lê die digbevolkte sentrale gedeelte van die povinsie met die
   stede Montréal en Quebecstad. Die Sint-Laurens verbind danksy die
   Sint-Laurenswaterweg sedert die jaar 1959 die Groot Mere tussen Kanada
   en die Verenigde State met die Atlantiese Oseaan. Naas die Sint-Laurens
   beskik Quebec met sy een miljoen mere en riviere oor enorme reserwes
   van varswater.

[wysig] Bevolking

   Die bevolking van die Province du Québec bestaan uit die afstammelinge
   van die Franssprekende en Engelssprekende setlaars en die Eerste Nasies
   (Premières Nations of Amerindians, veral Iroquois en Hurone, en Inuït).
   Daarbenewens het immigrante van dwarsoor die wêreld hulle in Quebec
   gevestig. Sedert 1945 het 650 000 immigrante uit 80 lande 'n nuwe
   tuiste in Québec gevind. 83% van die totale bevolking praat Frans,
   sowat 12% is Engelstalig. Daar is minderhede van Sjinese, Portugees-,
   Grieks- en Italiaanstaliges. Die grootste deel van die Québécois leef
   langs die Fleuve Saint-Laurent (Saint-Laurentrivier).
   Claude Bernou se kaart van Nieu-Frankryk (1681)
   Claude Bernou se kaart van Nieu-Frankryk (1681)

   Voor die aankoms van die Franse setlaars was die gebied van die huidige
   provinsie die tuiste van 'n aantal Indiaanse stamme - die Eerste
   Nasies. Die Provinsie Quebec erken vandag elf nasies op sy gebied - die
   Inuït, die Mohawks (Irokese of Iroquois), die Innus, die Cri's, die
   Algonkins, die Atikamekw, die Micmacs, die Hurone, die Abenaki's, die
   Malesiete en die Naskapi's.

   Die elf stamme van die Eerste Nasies het vandag sowat 70 000 lede en
   streef daarna om hul eie taal en kultuur te bewaar. Die Iroquois en
   Hurone is albei lede van die Irokese taalfamilie. Die naam "Huroon" is
   afgelei van die eieaardige kapsels van die mans. Die Franse woord
   l'huire, wat eintlik die opgesette borstels van 'n varken beskryf, word
   tot "Huroon" vervorm.

   In die tydperk tussen 1627 en 1663 neem die Franse bevolking van Quebec
   van 100 tot 2 500 toe. Die eerste setlaars se geledere is binne 35 jaar
   versterk deur sowat 1 250 immigrante, en danksy die natuurlike
   bevolkingsgroei het hierdie syfer verdubbel. Die Franse setlaars het
   veral uit die kusgebiede en hawestede van Noord- en Wes-Frankryk en die
   hoofstad Parys gekom. Die geskiedkundige provinsies, wat die grootste
   rol in die volksplanting in Quebec gespeel het, was Normandië, Aunis,
   Perche, Île-de-France, Poitou, Maine, Saintonge, Anjou en Bretagne.

   Die bevolking van Quebec het in die derde kwartaal van 2007 met 0,25
   persent gegroei, en alhoewel hierdie syfer minder as die gemiddelde van
   Kanada is, het die aantal geboortes duidelik toegeneem. Vir die eerste
   keer sedert die 1980's is die natuurlike bevolkingsgroei sedert die
   begin van die jaar 2006 steeds hoër as die gemiddelde natuurlike
   bevolkingsaanwas vir die hele land.^[1]
   L'Assemblée Nationale du Québec, die parlement van Quebec
   L'Assemblée Nationale du Québec, die parlement van Quebec

   Die Franse taal het die taalstryd in die sewentigerjare gewen:
   opskrifte en kennisgewings moes gewoonlik eentalig Frans wees. Die
   afskaling van Engels word vandag nie meer stelselmatig deurgevoer nie;
   Engelstalige opskrifte behoort egter steeds kleiner te wees as die
   Franse. Immigrante word deur die provinisiale regering gekies; in 'n
   poging om die persentasie Franstaliges te vergroot het baie
   Noord-Afrikane in die afgelope jare 'n verblyfpermit gekry.

[wysig] Immigrasie

   In die jaar 2003 is 37 619 immigrante aanvaar, veral uit Franstalige
   lande en voormalige Franse kolonies. Die belangrikste lande van herkoms
   is Frankryk, België, Haiti, Libanon, Marokko, Sirië en Algerië.

[wysig] Die tien grootste munisipaliteite volgens bevolking

   Munisipaliteit   2001      1996
      Montreal    1 812 723 1 774 846
     Quebecstad   507 986   504 605
     Longueuil    348 091   373 009
       Laval      343 005   330 393
      Gatineau    226 696   217 591
      Saguenay    148 050   153 476
     Sherbrooke   146 689   135 501
   Trois-Rivières 122 395   124 417
       Lévis      121 999   118 344
     Terrebonne   80 531    75 110

[wysig] Geskiedenis

   Montréal teen aandskemer
   Montréal teen aandskemer
     * 1534: Jacques Cartier sit voet aan wal in Gaspé en neem die land
       namens François I, koning van Frankryk, in besit.
     * 1608: Samuel de Champlain land aan die noordoewer van die
       Sint-Laurensrivier, naby die Indiaanse dorp Kébec.
     * 1642: Paul Chomedey de Maisonneuve stig Ville-Marie, 'n dorpie wat
       later bekend staan as Montreal.
     * 1660-1713: Die kolonie wat nou Nieu-Frankryk genoem word groei
       langs die Sint-Laurentrivier en in Akadië (gebied aan die
       Atlantiese Oseaan).
     * 1759: Die Britse oorwinning op die Abraham-vlaktes lei tot die
       einde van die Franse heerskappy in Noord-Amerika.
     * 1763: Frankryk staan sy kolonies in Noord-Amerika aan die Britse
       kroon af. Nieu-Frankryk het in hierdie tydperk net 55 000 inwoners,
       in vergelyking met Nieu-Engeland se een miljoen.
     * 1791: Grondwet (Constitutional Act) voer 'n parlamentêre stelsel
       in; Frankokanadiërs se reg op 'n vaderland word erken en Kanada
       word in 'n Engelstalige (Ontario) en 'n Franstalige provinsie
       (Quebec) verdeel.
     * 1837-1838: Die opstand van die Patriotes in Quebec maak duidelik
       dat talle burgers die Britse gesag nie aanvaar nie.
     * 1867: British North America Act: Die Federasie van Kanadese
       provinsies (Quebec, Ontario, New Brunswick en Nova Scotia) word
       gestig.
     * 1967: Die Franse President Charles de Gaulle besoek die
       Expo-tentoonstelling in Montreal; sy strydkreet "Vive le Québec
       libre!" is die beginpunt van die nuwe skeidingsbeweging wat 'n
       onafhanklike Quebec ten doel het.
     * 1968: 'n Aantal skeidingsbewegings smelt saam en vorm die nuwe
       Parti Québecois.
     * 1969: Loi pour promouvoir la langue française au Québec: Frans word
       onderwystaal vir alle nie-Engelstalige Québecois.
     * 1974: Loi sur la langue officielle: Frans word die uitsluitende
       ampstaal van Quebec.
     * 1976: Met die oorwinning van die Parti Québécois onder leiding van
       René Lévesque word die onafhanklikheisbeweging in Quebec 'n
       nasionale vraagstuk vir Kanada.
     * 1980: 'n Meerderheid van die bevolking stem teen onderhandelinge
       met die federale regering oor die onafhanklikheid van Québec.
     * 1995: 49.4% van die Québecois stem vir 'n onafhanklike staat. Die
       Kanadese Parlement erken op 30 Oktober 1995 Quebec se status as 'n
       besondere gemeenskap (distinct society).
     * 2003: Die oorwinning van die Parti Libéral in die provinsiale
       verkiesing is 'n teenslag vir die skeidingsbeweging.
     * 2007: Die regering van die Eerste Minister Jean Charest (Liberale
       Party) behaal op 26 Maart 'n naelskraap oorwinning in die
       provinsiale verkiesing, maar is nou die eerste minderheidsregering
       in Quebec sedert 1878. Die Action démocratique het as die tweede
       grootste party en nuwe amptelike opposisie na vore getree, terwyl
       die Parti Québécois net die derde grootste party geword het.

[wysig] Ekonomie

   Die nuwe motorregistrasienommers met die leuse Je me souviens is in
   1978 ingevoer
   Die nuwe motorregistrasienommers met die leuse Je me souviens is in
   1978 ingevoer

   Die provinsie beskik oor 'n pos-moderne ekonomie wat 'n gemaklike
   handelsoorskot handhaaf. Ingevolge die vrye handel-ooreenkoms met die
   Verenigde State in 1987 het Quebec se uitvoere, waarvan sowat 85
   persent vir die VSA-mark bestem is, aansienlik gestyg. In 2002 het
   Québec produkte en dienste ter waarde van 83,4 biljoen VSA-dollar
   ingevoer, terwyl sy uitvoere tot 92,2 biljoen VSA-dollar gestyg het.
   Die bruto geografiese produk per capita was in 2002 27 601 VSA-dollar.

   Die vallei van die Saint-Laurentrivier is 'n vrugbare landbougebied vir
   vrugte, groente en graan. Quebec is die belangrikste produsent en
   uitvoerder van esdoringstroop. Veeteelt is 'n verdere basis van die
   landbou.

   Groot natuurlike hulpbronne en bloeiende nywerhede verseker dat die
   inwoners van Québec tot die welvarendstes wêreldwyd behoort. Québec se
   bosbou, waterkragsentrales, elektroniese, telekommunikasie, lug- en
   ruimtevaartnywerheid is beduidende uitvoerders, veral na die VSA.

   Die hoëtegnologie-bedrywe in Montréal sluit lugvaartondernemings soos
   die straler-vervaardiger Bombardier, die stralerenjin-vervaardiger
   Pratt and Whitney en die vlugnabootser-vervaardiger CAE in. Hierdie
   wêreldbekende ondernemings en talle toeleweringsbedrywe maak van Quebec
   se lugvaartnywerheid die vierde grootste wêreldwyd.

[wysig] Politiek

   Die goewerneur-generaal is die verteenwoordiger van koningin Elizabeth
   II as staatshoof. Die eerste minister (Frans: Premier ministre) is die
   leier van die regering en die grootste party in die eenkamerparlement
   (die Assemblée Nationale of Nasionale Vergadering). Ook die lede van
   die ministersraad word uit die geledere van die grootste party benoem.

[wysig] Sien ook

     * Samuel de Champlain - 1608
     * Papineau
     * René Lévesque

[wysig] Verwysings

    1. ^ Statistique Canada/Statistics Canada, The Daily, 19 Desember 2007


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Quebec

