Quebecstad-Windsor-korridor


   Die Quebecstad-Windsor-korridor. Distrikte, wat in rooi verskyn, lê in
   die korridor, terwyl die aangrensende groen distrikte weens hulle
   ekonomiese bande by die korridor gereken word
   Die Quebecstad-Windsor-korridor. Distrikte, wat in rooi verskyn, lê in
   die korridor, terwyl die aangrensende groen distrikte weens hulle
   ekonomiese bande by die korridor gereken word

   Die Quebecstad-Windsor-korridor, wat oor 'n afstand van 1 150 kilometer
   strek, is die mees digbevolkte en hoogs geïndustrialiseerde gebied in
   Kanada. Met meer as 16 miljoen inwoners behels hierdie geografiese
   korridor die helfte van die Kanadese bevolking en drie van die vier
   grootste stede in die land. 'n Groot aantal aangrensende stedelike
   gebiede mag vanweë hulle sterk bande met die
   Quebecstad-Windsor-korridor by hierdie streek gereken word, waaronder
   Sherbrooke (Quebec), Buffalo (New York) en Detroit (Michigan). Met
   hierdie gebiede het die korridor 'n totale bevolking van meer as 25
   miljoen mense. Met sy groot belangrikheid vir die land se ekonomiese en
   politieke infrastruktuur, toon die korridor baie ooreenkomste met die
   gebied langs die Noordoos-korridor in die Verenigde State.

   Die naam is afgelei van die stede aan weerskante van die korridor en is
   oorspronklik deur die spoorwegmaatskappy VIA Rail gewild gemaak, wat
   hier 'n groot aantal daaglikse passasierstreine laat loop. VIA Rail
   verwys na die gebied dikwels as "The Corridor". Net soos in die geval
   van die Amerikaanse Noordoos-korridor is die term uitgebrei om ook na
   die geografie en demografie van die gebied te verwys, waardeur die
   korridor loop.

[wysig] Geografie

   Die Ambassador-brug verbind die sakesentrums van Windsor (Kanada,
   links) en Detroit (VSA) met mekaar
   Die Ambassador-brug verbind die sakesentrums van Windsor (Kanada,
   links) en Detroit (VSA) met mekaar

   Die korridor strek van Quebecstad in die noordooste tot by Windsor
   (Ontario), net suid van die Amerikaanse stad Detroit (Michigan), in die
   suidweste en loop noord van die Sint-Laurensrivier, Ontariomeer en
   Eriemeer.

   Die belangrikste stedelike gebiede langs die korridor is (in
   oos-westelike rigting) Quebecstad, Trois-Rivières, Drummondville,
   Montreal, Cornwall, Brockville, Kingston, Belleville, Oshawa, Toronto,
   Hamilton, Kitchener-Waterloo, London, Chatham en Windsor. Daarnaas maak
   ook Sherbrooke, Ottawa, Peterborough, Guelph, Brantford, St.
   Catharines, Niagara Falls, Fort Erie, Barrie en Sarnia deel uit van die
   korridor se vervoerstelsel van hoofpaaie en spoorweglyne.

   Stede in die Amerikaanse deelstaat New York en in die suidooste van
   Michigan behoort nie regstreeks by die korridor nie, maar het
   beduidende kulturele, politieke en ekonomiese bande met die stedelike
   gebiede oorkant die grens (soos die Goue Hoefyster en Windsor). As
   hulle by die korridor gereken word, bereik die gebied 'n inwonertal van
   meer as sewe miljoen.
   Kategorieë: Ontario • Quebec • Geografie van Kanada

