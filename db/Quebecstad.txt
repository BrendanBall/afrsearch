Quebecstad


                                         Ville de Québec
                                              Kaart                  Wapen

                                                                      Vlag

                                               Land                 Kanada
                                          Provinsie                 Quebec
                                         Koördinate   46° 49' N, 71° 12' W
                                           Stigting           3 Julie 1608
                                         Oppervlak:
                                           - Totaal           542,71 vk km
                                  Hoogte bo seevlak                     --
                                         Bevolking:
                                    - Totaal (2006)                534 751
                               - Bevolkingsdigtheid              985/vk km
                           - Metropolitaanse gebied                717 600
                                            Tydsone UTC -5 (Oostelike tyd)
                                       Burgemeester      Andrée P. Boucher
                                  Amptelike Webwerf     ville.quebec.qc.ca

                             QUÉBEC 1608-2008
    Cet article est en réécriture ou restructuration importante. Une
      version de qualité supérieure sera disponible prochainement.
                        Discutez-en et participez !
   Hierdie artikel word tans herskryf of bewerk. 'n Verbeterde weergawe
   sal binnekort beskikbaar wees. U is welkom om die artikel te bespreek
                          of om dit uit te brei !
     __________________________________________________________________

   Quebecstad (Frans: Ville de Québec) is die hoofstad van die
   Franssprekende Kanadese provinsie Quebec. Met sy 586 000 inwoners
   (2003) is dit op een ná die grootste stad in Quebec - en ook die
   enigste in Noord-Amerika wat versterk is. Die stadsmuur is volledig
   bewaar, en die Engelse skrywer Charles Dickens het Quebecstad onder die
   indruk van sy argitektuur selfs die Gibraltar van Noord-Amerika
   genoem.^[1]

   Die stad lê bo-op Cap Diamant aan die oewer van die Sint-Laurensrivier,
   wat hier 'n breedte van sowat 800 meter bereik. Quebecstad beskik
   danksy die rivier oor 'n pragtige hawe. Vieux Québec (Ou-Quebec) is
   deur die UNESCO tot wêrelderfenisgebied verklaar.

   Inhoud

        * 1 Etimologie
        * 2 Geskiedenis
             + 2.1 Vroeë geskiedenis
             + 2.2 Die stigting van Ville de Québec
             + 2.3 Die Britse heerskappy
        * 3 Ekonomiese basis
        * 4 Universiteit
        * 5 Besienswaardighede
        * 6 Kookkuns
        * 7 Eksterne skakel
        * 8 Verwysings

[wysig] Etimologie

   Die Place Royale (Koninklike Plein) in die ou stadskern van Quebecstad
   Die Place Royale (Koninklike Plein) in die ou stadskern van Quebecstad

   Tussen die stede Quebec en Lévis aan die teenoorliggende oewer vernou
   die Sint-Laurens se rivierloop duidelik, en die Indiaanse woord Kebec,
   wat oorspronklik gebruik is om na die gebied te verwys, beteken in die
   Algonkin-taal "die plek waar die rivier vernou". 'n Ander, alhoewel
   minder bekende teorie beweer dat Samuel de Champlain moontlik die
   plaaslike Indiane se uitnodiging om 'n besoek aan hulle dorp af te lê
   (Kepec) misverstaan het as die benaming vir die gebied.

   In die loop van die Franse nedersetting se vroeë geskiedenis is twee
   ander plekname vir Quebecstad in aanmerking geneem. Champlain het
   enkele jare na die stad se stigting oorweeg om dit ter ere van die
   destydse Franse koning Lodewyk XIII Ludovica te noem. Ná die stigting
   van die Kanadese Federasie in 1867 het die owerhede oorweeg om weer die
   ou Indiaanse naam Stadaconé te gebruik om verwarring met die
   gelyknamige provinsie te voorkom.^[2].

   Gedurende die vroeë 17de eeu is 'n aantal afwykende spellings gebruik
   soos Quebecq (deur die aardrykskundige Victor Levasseur in 1601), Kébec
   (deur Marc Lescarbot in 1609) en Quebec (deur Samuel de Champlain in
   1613).

[wysig] Geskiedenis

[wysig] Vroeë geskiedenis

   Vieux-Québec, die ou stadskern
   Vieux-Québec, die ou stadskern
   Basse-Ville met die kerk Notre-Dame-des-Victoires
   Basse-Ville met die kerk Notre-Dame-des-Victoires

   Gedurende die laaste Ystydperk was die gebied van die huidige stad nog
   van 'n geweldige yslaag met 'n dikte van sowat driehonderd meter bedek.
   Toe die destydse gletsers begin smelt het, het die Sint-Laurensrivier
   se geweldige vloede die vlaktes van Quebec oorstroom en die
   Champlainsee, 'n uitgestrekte binnesee, gevorm. Nadat die waters
   afgeloop het, het die land met die beroemde Diamantrots verrys, wat
   later die sentrum van die Franse stad geword het.

   Die eerste menslike nedersettings in die gebied het sowat 10 000 jaar
   gelede ontstaan. Nomadiese Indiane het hier jag gemak op kariboes. Toe
   die Franse ontdekkingsreisiger Jacques Cartier die gewes in 1535 vir
   die eerste keer verken het, het sowat 5 000 Indiane langs die oewers
   van die Sint-Laurensrivier gewoon. Destyds het daar meer as tien
   Indianedorpe tussen die huidige Quebecstad en Montreal bestaan, wat
   meestal deur Irokese bewoon is.

   Quebecstad was destyds die hoofstad van die sogenaamde Kanata-gebied,
   wat sy naam later aan die hele land verleen het en letterlik "dorp" of
   "klein nedersetting" beteken.

[wysig] Die stigting van Ville de Québec

   De Champlain se landing in Quebecstad. Skildery deur George Agnew Reid
   (1909)
   De Champlain se landing in Quebecstad. Skildery deur George Agnew Reid
   (1909)

   In 1608 het Samuel de Champlain die waarde van die huidige stad se
   ligging as 'n onneembare vesting besef - dit was dus geskik vir die
   oprigting van 'n permanente kolonie. Op 3 Julie het hy die stad naby 'n
   ou Irokese-dorp, wat as Stadaconé bekend gestaan het, gestig. Louis
   Hébert was die eerste Franse setlaar in Kanada wat sy huis hier opgerig
   het. Quebecstad sou later vanuit 'n beskeie dorp met die Place Royale
   ("Koninklike Plein") as sy sentrum tot die bakermat van die Franse
   beskawing en Francophonie in Noord-Amerika ontwikkel. Die oorspronklike
   Indiaanse hoofstad van Kanata, wat vermoedelik langs die
   Saint-Charlesrivier geleë was, het by De Champlain se aankoms nie meer
   bestaan nie. Quebecstad self was veral uitgelê as 'n handelsentrum vir
   huide, velle en pelse. In die vroeë 17de eeu was die nedersetting se
   handelsbande nog beperk tot groepe van nomadiese Algonkin-Indiane wat
   besoek aan Quebecstad afgelê het.

   Teen die einde van die Franse heerskappy was die grondgebied van die
   huidige stad 'n omgewing met baie sterk kontraste - rondom die stad met
   sy sowat 8 000 inwoners was daar bosgebiede, dorpe, landbou- en
   weivelde. Quebecstad was destyds 'n merkwaardige stad wat deur sy
   monumentale argitektuur, sy versterkings (wat uniek aan Noord-Amerika
   was), sy modderige strate, sy pragtige steenhuise en die relatief
   beskeie boukuns van sy voorstede Saint-Jean en Saint-Roch. Ondanks sy
   stedelike karakter en sy funksie as hoofstad het Quebecstad 'n afgeleë
   klein koloniale nedersetting gebly. Die inwoners het baie van hulle
   benodigdhede uit Frankryk ingevoer en hul landbou-oorskotte en vuurhout
   op twee plaaslike markte verkoop.

[wysig] Die Britse heerskappy

   Die Parlementsgebou van Quebecstad
   Die Parlementsgebou van Quebecstad
   Quebecstad met die Château Frontenac in die winter
   Quebecstad met die Château Frontenac in die winter

   In die somer van 1759 is die stad deur die Britse Generaal James Wolfe
   beleër. Met die kapitulasie van die Franse Generaal Marquis de Montcalm
   op die Abraham-vlaktes het die doodsklok vir Nieu-Frankryk gelui. In
   die Verdrag van Parys (1763) het Frankryk die kolonie aan die Britse
   Kroon afgestaan.

   Die Britte het die versterkings herbou en die Citadel van Quebecstad
   opgerig om die stad teen Amerikaanse troepe te verdedig. Die laaste
   slag in die stad is in 1775 geveg; Britse troepe het toe 'n Amerikaanse
   leër onder die bevel van Benedict Arnold afgeweer. Die verwagting van
   die Amerikaners was dat die Franstalige bevolking van Kanada by die
   Amerikaanse Rewolusie sou aansluit en in opstand kom teen die Britse
   bewind, maar dit is uiteindelik nie bewaarheid nie.

   In daardie tyd het die stad sy huidige voorkoms gekry met klein
   Normandiese huisies, Engelse kerke, asook neoklassieke en Victoriaanse
   geboue. Die reusagtige Château Frontenac is in 1893 opgerig en gee die
   stad vandag nog 'n middeleeuse inslag.

   Op 1 Januarie 2002 het twaalf munisipaliteite, wat voorheen deel van
   die Communauté urbaine de Québec was, met Quebecstad saamgesmelt.

   In 2005 het die nasionale hoofstad van Quebec as gasheerstad van die
   tweede belangrikste sportfees (ná die Olimpiese Spele), die Wêreldspele
   van die Polisiemanne en Brandweermanne, opgetree. 11 000 atlete en
   14 000 begeleiers het in Quebecstad byeengekom.

[wysig] Ekonomiese basis

   Ville de Québec is die administratiewe en kulturele hoofstad van die
   provinsie Quebec en is danksy die historiese stadskern ook 'n
   eersterangse toeristebestemming. Die stad het 'n seehawe by die monding
   van die Sint-Charlesrivier en 'n olieraffinadery in Sint-Romauld. Die
   plaaslike nywerhede steun op die verwerking van hout en
   landbouprodukte. Die tersiêre sektor en nuwe tegnologieë sorg vir 'n
   bestendige ekonomiese groei; die werkloosheidsyfer is laer as in
   Montreal en ander gebiede in die provinsie.

[wysig] Universiteit

   Die grootste deel van die Université Laval het in 1950 na die voorstad
   Sainte-Foy verhuis. Tans is daar sowat 35 000 studente (sowat 2 000 van
   hulle is Franstalige studente uit Amerika, Europa en Afrika). Die
   universiteit speel 'n belangrike rol by die studie en bevordering van
   die Franstalige kultuur in Noord-Amerika.

[wysig] Besienswaardighede

   Wandellaan in Quebecstad
   Wandellaan in Quebecstad
     * Die Afrikaanstalige besoeker het hier die geleentheid om die
       enigste Europese gemeenskap naas die Afrikaners te leer ken wat
       gedurende die 18de eeu soos die Kaap onder Britse bewind gekom het.
       Nietemin kan die Franstalige Kanadese hulle kulturele
       onafhanklikheid nog trots bewaar. Die argitektuur is dalk nóg eg
       Frans, nóg eg Engels, maar Ville de Québec is beslis die kulturele
       hoofstad van die Frankofone Amerika. Die somer is die hoogtepunt
       van talle kulturele feeste terwyl die winter die tyd is om Kersfees
       in 'n sprokieswêreld van ys en sneeu te vier.
     * Die Place d'Armes met sy neogotiese fontein lê in die hart van
       Ou-Quebec en lei die besoeker tot die Château Frontenac op die
       Place Royale. Die reusagtige gebou is in 1893 as 'n hotel van
       Canadian Pacific Railways opgerig en beskik oor 613 kamers. Die
       voorsaal van die hotel bekoor met die luukse binnenshuise
       argitektuur en meubilering van die laat 19de eeu.
     * Terrasse Dufferin en die Promenade des Gouverneurs lei tot die
       Citadelle, die amptelike woning van die Kanadese
       goewerneur-generaal in die Franstalige gedeelte van Kanada, en die
       Parc des Champs-de-Bataille met die Vlaktes van Abraham. Die
       Parlementsgebou bied 'n pragtige uitsig oor die stad vanaf die
       31ste verdieping.
     * Die Musée du Québec naby die Wolfe-monument vertoon tradisionele en
       moderne kuns, keramiek en inheemse goud- en silwerkuns vanaf die
       17de tot by die 20ste eeu.
     * Die Hótel du Parlement in die Grande Allée huisves die parlement
       van die provinsie en is 'n goeie voorbeeld van die
       Frans-klassisistiese boustyl. Die indrukwekkende gebou behels vier
       vleuels, wat 'n vierkant met 'n sylengte van sowat 100 meter vorm.
     * Die Musée de l'Amerique Française beskik oor 'n indrukwekkende
       versameling van Franse en Frans-Kanadese objekte en gee 'n goeie
       indruk van die 19de eeuse lewe in Quebec.
     * Die Grande Allée is 'n statige ou straat met klein hotelletjies,
       restourante en buitelugkafees.
     * Die Musée de la Civilisation (Museum van die Beskawing) is aan vyf
       onderwerpe gewy - die mens se liggaam, materie, die geselskap, taal
       en menslike gedagte.
     * Die Île d'Orléans (Orléans-eiland) lê in die middel van die St.
       Laurensrivier en is 'n goeie voorbeeld van die lewe in die vroeë
       Québec. Koop daar gerus geweefde produkte, dekens, aarbeie, appels
       en natuurlik die spesialiteit van Quebec - allerlei
       esdoringprodukte.
     * Die Moulin de la Chevrotière is 'n meul wat uit die 18de eeu dateer
       en nog steeds werk.
     * In Wendake (Village-des-Hurons, Huroondorp) kan 'n mens kennis maak
       met die Huroon-Indiane wat sowat 10 000 jaar gelede na hierdie
       gebied gekom het.
     * Die geskiedkundige Nasionale Park Cartier-Brébeuf lê teen die
       Sint-Charlesrivier en vertoon 'n namaaksel van die Grande Hermine,
       die skip waarmee Jacques Cartier na Noord-Amerika geseil het.

[wysig] Kookkuns

     * La Grande Table à la Maison Serge Bruyère is 'n restourant wat hom
       op die Nouvelle Cuisine toespits (1200 rue Saint-Jean, naby die
       Côte-du-Palais)
     * Aux Anciens Canadiens teenoor die Château Frontenac bied ook die
       geleentheid om die oudste huis in Quebecstad te sien (die gebou is
       tussen 1675 en 1676 opgerig) en ook om die atmosfeer van toeka se
       tyd te geniet. Die restourant bied plaaslike kookkuns soos soupe
       aux pois, boulettes, Cretons du Québec en tortière aan (34 rue
       Saint-Louis)

[wysig] Eksterne skakel

     * Toerisme in die Province du Québec

[wysig] Verwysings

    1. ^ republiquelibre.org - 1842: Charles Dickens visite Montréal et
       Québec
    2. ^ Commission de toponymie du Québec : Québec

   Kategorieë: Quebec • Stede in Kanada

