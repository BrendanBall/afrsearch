Queenstown


   Queenstown is 'n dorp in die Suid-Afrikaanse provinsie Oos-Kaap, wat in
   September 1853 deur Sir George Cathcart gestig en deur die eerste
   setlaars in die vorm van 'n seshoek aangelê is. Dit was een van die
   laaste plattelandse dorpe met 'n dagblad, die Daily Representative, wat
   tans weekliks verskyn.

[wysig] Opvoeding

   Queenstown is 'n belangrike opvoedkundige sentrum. Die geskiedenis van
   die Hoërskool Hangklip begin in 1885, 27 jaar na die roemryke Queen's
   College. Dit het ontstaan as 'n dubbelmedium-laerskool, Queen's Drive
   Primêre Skool. Die Afrikaanse gemeenskap het van krag tot krag gegaan
   en pogings aangewend om Afrikaans sy regmatige plek op die dorp te gee.
   Die strewe is vervul in 1947 toe Afrikaans die onderrigtaal in die
   hoërskool geword het onder die skoolhoof D.B. Malan. Dit is
   voorafgegaan deur die eerste st. 8-klas in 1942. In daardie jaar het
   die skool sy huidige naam gekry toe die skoolkomitte, onder leiding van
   ds. Pollock, besluit het om dit na die berg by die dorp te vernoem. Die
   skool se status is in 1945 tot dié van hoërskool verhef en in Januarie
   1946 is die eerste st. 9-klas by die skool ingevoer. Die getalle het in
   so 'n mate toegeneem dat pogings begin het om 'n afsonderlike hoërskool
   te bou.

   Die eerste sooi vir die nuwe hoërskool is op 15 Julie 1952 deur mev. E.
   Louw, lid van die skoolkomitee, gespit. Die gebou is op 20 Januarie
   1954 ingewy, 'n trotse dag in die skool se geskiedenis. Vandag is dit
   die grootste Afrikaansmediumskool in die Grens-gebied. Die skool het 'n
   goeie rekord in rugby en het reeds een Springbok (Chris de Wilzem, in
   1956) opgelewer. Daar bestaan gesonde mededinging tussen Hangkip en die
   twee ander Afrikaanse skole in die Grens-gebied, Aliwal-Noord en
   Hoërskool Grens in Oos-Londen.

   Queen's College het sy oorsprong met die stigting in 1855 van die
   eerste skool op Queenstown. Die skool het in 1869 saamgesmelt met 'n
   private skool wat twee jaar vantevore gestig is. Meisies is die eerste
   keer in 1875 tot die Boy's Public School toegelaat en die naam is in
   1880 gewysig tot Queenstown High Skool. In 1887 word die Boy's High
   School opnuut gestig en die ou skool word terselfdertyd die Girls' High
   School. Die seunskool se gebou is in Julie 1898 amptelik geopen deur
   sir Thomas Muir. In 1902 smelt dit saam met die Wesleyaanse skool. Die
   huidige naam, Queen's College Boys' High School, is eers in 1925
   aanvaar.

[wysig] NG gemeente

   Die eerste NG gemeente is vroeg in 1854 van die gemeente Cradock
   afgestig. Die hoeksteen van die eerste kerkgebou is in September 1855
   gelê. Die gemeente het snel uitgebrei en 'n nuwe kerkgebou is op 18
   April 1925 ingewy. Die Oos-gemeente is in 1953 afgestig en die
   Noord-gemeente in 1972. Mettertyd het baie lidmate weggetrek, sodat die
   twee dogtergemeentes in 1982 saamgesmelt het as Queenstown-Tuine. Die
   gemeente is op sy beurt weer by die moedergemeente ingelyf. In 1979 was
   hier byna 2 000 belydende (volwasse) NG lidmate. In 2007 het die getal
   afgeneem tot sowat 1 200.

   Die dorp beskik oor 'n toeristiese infrastruktuur met bergpaaie,
   piekniekplekke en 'n natuurreservaat in sy omgewing.

[wysig] Bronne

     * Olivier, ds. P.J., Ons gemeentelike feesalbum, N.G. Kerk-uitgewers,
       Kaapstad en Pretoria, 1952.

   Kategorieë: Oos-Kaap • Dorpe in Suid-Afrika

