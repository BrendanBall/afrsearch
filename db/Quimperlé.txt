Quimperlé


   Die basiliek Sainte-Croix
   Die basiliek Sainte-Croix

   Quimperlé (Bretons: Kemperle) is 'n Franse stad met sowat 11 500
   inwoners in die département Finistère (région Bretagne), by die
   vereniging van die Ellé- en Isoleriviere.

   Met sy ligging op 'n soort "Suikerbroodberg" van graniet lyk dit soos
   'n weergawe van die beroemde Mont-Saint-Michel. Maar dit is in die
   besonder sy argitektuur wat talle toeriste trek, met geboue uit die
   middeleeue en die Rénaissance. Die skilder Paul Gauguin besoek die stad
   in die somer van 1886. Hier kry hy sy eerste indruk van die Bretagne,
   wat vir hom talle motiewe oplewer. As die geboortestad van die Bretonse
   skrywer Théodore Hersart de la Villemarqué speel Quimperlé ook 'n
   belangrike rol in die literêre geskiedenis van die région. Quimperlé
   het twee strande, Le Pouldu en en Kerfany, en die bekende
   Riec-sur-Belon wat fynproewers met oesters vereenselwig.

[wysig] Besienswaardighede

     * Die basiliek Sainte-Croix is een van die mooiste in Frankryk, met
       'n kripta uit die 11de eeu.
     * Die Gotiese kerk Notre Dame de l'Assomption en die
       Ursulieneklooster met sy kapel uit die tydperk van die Sonkoning,
       Lodewyk XIV, is twee ander bekende religieuse geboue van Quimperlé.
     * Die Huis van die Boogskutters wat tussen 1470 en 1500 opgerig is,
       huisves vandag die Museum vir Bretonse Tradisies.
     * In die omgewing van die stad lê die woud van Carnoët, die bouvalle
       van die abdy Saint-Maurice en Pont-Aven, die stad van die skilders
       en kunstenaars.

[wysig] Buiteskakel

     * Vivre Quimperlé - Die amptelike webwerf van Quimperlé

   Kategorie: Bretagne

