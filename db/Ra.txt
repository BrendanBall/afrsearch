Ra


   Die Songod Ra
   Die Songod Ra

   Ra (soms ook Rê of Atoem) is die Oud-Egiptiese Songod. Hy word as die
   belangrikste god in die Egiptiese mitologie met sy nege groot gode
   beskou, wat danksy die sonkrag die lewe op die Aarde eers moontlik
   maak. Ra is die God van die Oorsprong, wat uit die sogenaamde Oerheuwel
   verrys en die mensheid skep. Ra is ook die heerser en bewaarder van die
   skepping. Vanaf die 4de dinastie dra die Egiptiese farao's die bynaam
   Seun van Ra.

   Die belangrikste simbool in die kultus van Ra is die obelisk.
   Oud-Egiptiese afbeeldings vertoon Ra met 'n sonskyf op sy hoof. Volgens
   die legende heers aan die begin van die skepping die gode as konings op
   die Aarde. Ra is die eerste van hierdie konings, wat hom later in die
   Hemel terugtrek. Ra vaar bedags met die sonbark deur die Hemel. Snags
   vaar hy met die nagbark deur die Doderyk.

   Ra is in die verloop van die Egiptiese geskiedenis met die God van die
   Egiptiese Ryk, Amoen, versmelt tot die Egiptiese hoofgod Amoen-Ra.
   Kategorieë: Egiptiese mitologie • Gode

