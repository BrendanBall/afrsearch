Racheltjie de Beer


   Racheltjie de Beer (1831 - 1843) is 'n heldin uit 'n
   Afrikaner-volksverhaal. Volgens oorlewering het sy op 12-jarige
   ouderdom haar lewe opgeoffer om haar boetie s'n te red. Daar is egter
   geen bewys dat die twee werklik bestaan het nie.

   Volgens legende was Racheltjie deel van 'n trek van die Oranje-Vrystaat
   na die Suidoos-Transvaal. Tydens 'n oornagkamp het die lede van die
   trek besef dat 'n kalf, een van die kinders se gunstelinge, weg was.

   'n Soekgeselskap is uitgestuur. Racheltjie en haar sesjarige boetie het
   ook daaraan deelgeneem. Nadat almal begin terugkeer het na die kamp,
   het die twee verdwaal. Toe dit donker word, het dit baie koud geword en
   begin sneeu.

   Racheltjie het besef die kans dat hulle die kamp sou vind, is baie
   skraal. Sy het 'n miershoop wat deur 'n erdvark uitgehol is gevind,
   haar klere uitgetrek, dit vir haar boetie aangetrek en hom gehelp om in
   die miershoop te klim. Daarna het sy voor die miershoop se opening gaan
   lÃª om die koue uit te hou.

   Die volgende oggend het die familie die kinders opgespoor. Racheltjie
   het nie die nag oorleef nie, maar haar boetie wel.
   Kategorie: Suid-Afrikaanse kinderhelde

