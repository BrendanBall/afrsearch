Radio-aktiewe verval


   Radio-aktiewe verval is die proses waarmee 'n onstabiele atoomkern sy
   energie verloor deur straling in die vorm van partikels of
   elektromagnetiese golwe. Hierdie verval of energieverlies veroorsaak
   dat 'n atoom van een soort, die moedernuklied, omgeskakel word na 'n
   atoom van 'n ander soort, die dogternuklied. 'n Koolstof-14 atoom gee
   byvoorbeeld straling af om 'n stikstof-14 atoom te vorm. Op atoomvlak
   is hierdie 'n lukrake proses in die opsig dat dit onmoontlik is om te
   voorspel wanneer 'n spesifieke atoom sal verval, maar gegewe 'n groot
   aantal soortgelyke atome, is die gemiddelde vervaltempo wel
   voorspelbaar.

   Die SI-eenheid van radio-aktiewe verval is die becquerel (Bq). Een Bq
   word gedefinieer as een transformasie per sekonde. Aangesien 'n monster
   met 'n redelike hoeveelheid radio-aktiewe materiaal baie atome bevat,
   is 'n Bq 'n baie klein mate van aktiwiteit en word veelvoude soos TBq
   (terabecquerel) of GBq (gigabecquerel) dikwels gebruik. 'n Ander
   eenheid van radio-aktiwiteit is die curie, Ci, wat oorspronklik
   gedefinieer is as die aktiwiteit van een gram suiwer radium, isotoop
   Ra-226. Tans is dit gelykstaande aan die aktiwiteit van enige
   radionuklied wat teen 'n tempo van 3.7 × 10^10 Bq verval. Die gebruik
   van die Ci word tans deur die SI ontmoedig.

[wysig] Verduideliking

   Die neutrone en protone waaruit die kern bestaan asook ander partikels
   wat hulle mag nader, word deur verskeie interaksies beïnvloed. Die
   sterk kernkragte, wat nie op 'n makroskopiese skaal waargeneem kan word
   nie, is die kragtigste oor subatomiese afstande. Die elektrostatiese
   kragte is ook beduidend, terwyl die swak kernkragte verantwoordelik is
   vir beta-verval.

   Die wisselwerkinge van hierdie kragte is eenvoudig. Sommige
   samestellings van die partikels in 'n kern het die eienskap dat as
   hulle net so effens sou skuif, hulle 'n laer energie toestand aanneem
   (met die gevolg dat die ekstra energie elders heen gaan). 'n Mens kan
   dit vergelyk met 'n sneeubedekte veld op 'n berg: alhoewel wrywing
   tussen die sneeukristalle die sneeu se gewig kan ondersteun is die
   stelsel in wese onstabiel ten opsigte van 'n laer potensiële
   energietoestand en 'n versteuring kan die pad na 'n toestand van groter
   entropie in die hand werk. 'n Sneeustorting kan dus maklik voorkom. Die
   totale energie verander nie tydens die proses nie, maar omdat entropie
   altyd groter word sal 'n sneeustorting slegs in een rigting plaasvind.
   Die einde van hierdie "rigting" word in kernfisika na verwys as die
   "grondtoestand".

   So 'n ineenstorting ('n vervalgebeurtenis) vereis 'n spesifieke
   aktiveringsenergie. In die geval van 'n sneeustorting word die energie
   tipies veskaf deur 'n versteuring buite die stelsel, al kan sulke
   versteurings soms buitengewoon klein wees. In die geval van 'n
   opgewekte atoomkern, kan die versteuring kom vanaf kwantum
   vakuumfluktuasies. 'n Kern (of enige opgewekte stelsel in
   kwantummeganika) is onstabiel en kan dus spontaan stabiliseer om 'n
   minder opgewekte toestand aan te neem. Hierdie proses word aangedryf
   deur die entropie: die energie verander nie, maar aan die einde van die
   proses, is die totale energie meer verdun in 'n gegewe volume in die
   ruimte. Die gevolglike transformasie verander die struktuur van die
   kern. So 'n reaksie is dus 'n kernreaksie, in teenstelling met chemiese
   reaksies wat ook deur entropie aangedryf ord maar slegs veranderinge in
   die buitenste elektrone van atome behels eerder as in die kern self.

   Sommige kernreaksies behels wel die invloed van eksterne energiebronne
   in die vorm van botsings met partikels van buite die kern. Hierdie
   reaksies word egter nie as verval beskou nie maar is eerder voorbeelde
   van 'n geïnduseerde kernreaksie. Kernsplytsing en kernversmelting is
   algemene voorbeelde van geïnduseerde kernreaksies.
   Kategorie: Fisika

