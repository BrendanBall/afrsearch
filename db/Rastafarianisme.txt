Rastafarianisme


   Inhoud

        * 1 Antieke wortels
        * 2 Marcus Garvey
        * 3 Klassieke periode
        * 4 Exodus na Ethiopië
        * 5 Grounation-dag
        * 6 Rastafarianisme vandag
        * 7 Afsluiting

[wysig] Antieke wortels

   Sommige Rastafariese groepe onderskryf Ethiopianisme, wat onder meer
   daarop aanspraak dat Ethiopië deel was van die Bybelse Tuin van Eden en
   dat Ethiopiërs buite Afrika die "verlore stamme van Israel is". Hulle
   glo dat die rivier Gihon, een van vier riviere wat uit die Tuin van
   Eden kom (Genesis 2: 13), deur Ethiopië vloei en dat dit 'n bewys is
   dat Ethiopië deel was van die Bybelse Eden. Volgens hulle het die hele
   vasteland van Afrika eens as Ethiopië bekend gestaan. Die swartmense
   wat daar gewoon het, het 'n hoogs ontwikkelde kultuur gehad vanwaar die
   beskawing al met die Nyl-rivier langs na onder meer Egipte, Griekeland
   en Rome versprei het. Die verskillende Bybelse verwysings na Ethiopië
   word gebruik om 'n antieke verbintenis tussen Israel en Ethiopië te
   motiveer. In Genesis (hoofstuk 49: 8-12) verklaar God dat Hy die
   heerskappy oor Sy koninkryk aan die stam van Juda sal toevertrou. In
   Psalm 89 word genoem dat God 'n verbond met koning Dawid (uit die
   geslag van Juda) gemaak het waarvolgens Hy Dawid "… die magtigste
   koning op aarde" (: 28) gemaak het wie se "… troon vas sal staan so
   lank as daar 'n hemel is" (: 30). Ná die besoek van die koningin van
   Skeba aan Dawid se seun en troonopvolger, koning Salomo (1 Konings 10),
   is daar vir hulle 'n seun gebore. Hy was Menelik I. Die Ark van die
   Verbond (Eksodus 37: 1 - 9) is later ook saam met twaalfduisend
   adellikes en priesters uit Israel na Ethiopië gebring, waar die
   Koninkryk van God sedertdien deur Dawid se nasaat, Menelik I, gesetel
   is. Hierdie siening word ook onderskryf deur sommige gelowiges in die
   Ortodokse Kerk van Ethiopië. Omdat die mense van hierdie koninkryk in
   'n stadium ongehoorsaam was aan God, het Hy toegelaat dat soveel as
   honderd miljoen van hulle as slawe weggevoer is deur Europese en
   Arabiese slawehandelaars. In Esegiël 37, Jesaja 43 en Jeremia 23 en 33
   beloof Hy dat indien hierdie bannelinge hulle weer tot Hom bekeer, Hy
   uit die nageslag van Dawid en Salomo (die stam van Juda) iemand sal gee
   wat Sy Koninkryk op aarde sal herstel en 'n "lig vir die wêreld" sal
   wees.

[wysig] Marcus Garvey

   In die 1920 het Marcus Garvey, 'n Jamaikaan van geboorte en stigter van
   die Universal Negro Improvement Association (UNIA), wêreldwyd aandag
   getrek met sy "terug na Afrika"-beweging vir swartmense. Garvey het
   swartmense aangemoedig om trots te wees op wie hulle is en selfstandig
   te raak van blanke heerskappy. Die ontstaan van die
   swartbewussynsbeweging en burgerlike versetbeweging in die VSA was
   direkte uitvloeisels van Garvey se werk. Tydens 'n toespraak het Garvey
   verklaar: "Kyk na Afrika, waar 'n swart koning gekroon sal word; Hy sal
   die Verlosser wees" . Enkele jare daarna, op 2 November 1930, is ras
   Tafari Makonnen gekroon as koning van Ethiopië. Hy het homself die
   titel gegee van "Keiser Haile Selassie (Krag van die Drie-Eenheid) I,
   Verowerende Leeu uit die Stam van Juda, Uitverkorene van God en Koning
   van die Konings van Ethiopië". Selassie se kroning is onmiddellik
   beskou as die vervulling van Garvey se voorspelling oor die swart
   koning en kan in 'n sekere sin gesien word as die amptelike begin van
   die Rastafariese geloof. Rastafariërs het sy titel effens aangepas en
   verwys na hom as "Sy Majesteit, Keiser Haile Selassie I, Koning van
   Konings, Here van Here, Oorwinnende Leeu uit die Stam van Juda,
   Uitverkorene van God, Lig van die Wêreld, Koning van Sion". Garvey, wat
   naas Selassie vandag steeds as die belangrikste figuur in die
   Rastafariese geloof beskou word, was nooit self 'n Rastafariër nie. Hy
   het Selassie selfs in die openbaar gekritiseer omdat slawerny na
   bewering steeds in Ethiopië bedryf is en hom allermins as die
   "Verlosser" beskou. Garvey het voortgegaan met sy opheffingswerk onder
   swartmense tot met sy dood in Londen (1940), waarna sy liggaam
   teruggeneem is na sy geboorteland, Jamaika.

[wysig] Klassieke periode

   In die tydperk tussen 1930 en die vroeë 1960's, bekend as die
   "klassieke periode", was die Rastafarianisme 'n Jamaikaanse
   godsdienstige beweging met min invloed van of na buite. Soos vandag
   steeds die geval is, het baie Rastafariërs buite die stede in kampies
   in die natuur gewoon onder gesag van 'n ouderling of "oudste". Sommige
   kampe is soortgelyk aan kloosters, met mans en vroue wat apart woon.
   Ander is in voorkoms en organisasie weer soortgelyk aan statjies in
   Wes-Afrika. Die lewe in die statjies is eenvoudig, met ital-kos wat
   deur die vroue voorberei word, en die rituele rook van ganja om die
   regte geestelike bewussynsvlak te bereik. Aanvanklik is die Rasta-lokke
   net deur diegene gedra wat die Nasireër-gelofte (Numeri 6: 2 - 8)
   afgelê het, maar dit het later gewild geword onder ander Rastas ook. 'n
   Ander baie interessante ontwikkeling het ook in hierdie tyd in Jamaika
   plaasgevind. Die Ethiopian World Foundation (EWF), wat vroeër deur
   Selassie se regering gestig is en nou bande met die Ethiopiese
   Ortodokse Kerk gehad het, het 'n tak op dié eiland begin. Hierdie tak
   van die EWF is gou deur Rastafariërs "gekaap", en in die daaropvolgende
   wisselwerking tussen die twee groepe het die Ortodokse Rastafarianisme
   amptelik tot stand gekom. Terselfdertyd is die Ethiopiese Ortodokse
   Kerk van Ethiopië ook op Jamaika begin, en hoewel alle Rastafariërs nie
   die ortodokse sieninge aanvaar het nie, is almal tog in mindere of
   meerdere mate daardeur geraak.

[wysig] Exodus na Ethiopië

   Die een ding waaroor alle Rastafariërs saamgestem het, was dat Haile
   Selassie "goddelik" was en dat hy die swartmense van oor die wêreld sou
   help om terug te keer na Afrika (Ethiopië). Hoewel sommige 'n mistieke
   interpretasie van die terugkeer na Afrika verkondig het ná Selassie se
   dood, het die Rastas in die begin van almal verwag om self fisiek na
   Afrika te emigreer. Hierdie verwagting het aan die Rastafarianisme 'n
   politieke dimensie soortgelyk aan die Sionisme gegee. Terwyl politieke
   revolusionêre in die res van die wêreld geskreeu het "mag aan die
   mense", het "laat my mense gaan" die Rastas se slagspreuk geword. In
   die laat 1950's en vroeë 1960's het sommige Rastafariërs uit frustrasie
   omdat die uittog na Afrika nie plaasvind nie, die Rastafariese
   beginsels van nie-gewelddadigheid laat vaar en in verskeie skietgevegte
   met Britse troepe in Jamaika slaags geraak. Dit het wêreldwyd 'n baie
   negatiewe beeld aan die Rastafarianisme besorg wat eers later, met die
   gewildheid van reggae-musiek, weer sou verander. Teen die 1960's het
   die Rastafarianisme gegroei en het die ideaal om terug te keer na
   Afrika in teorie nog heel moontlik gelyk vir Rastas. Hoewel die
   buitewêreld reeds tot beperkte mate kennis geneem het van die geloof en
   sy doelstellings, was dit egter steeds hoofsaaklik tot Jamaika en die
   Karibiese Eilande beperk. Rastafarianisme sou egter voor die einde van
   die dekade wêreldwyd bekend word met die koms van nuwe "profeet" - Bob
   Marley.

[wysig] Grounation-dag

   Die groei van die Ethiopiese Ortodokse Kerk in Jamaika het daartoe
   gelei dat Haile Selassie op 21 April 1966 op die eiland aangekom het op
   'n amptelike besoek. Hierdie dag word sedertdien deur Rastafariërs as
   'n spesiale vakansiedag, Grounation-dag, gevier. Daar bestaan
   verskillende weergawes van Selassie se indruk van die Rastafariërs
   tydens sy besoek. Hy het wel by geleentheid samesprekings gehou met 'n
   groep Rasta-ouderlinge, maar weer eens is daar verskillende weergawes
   oor wat tydens hierdie historiese ontmoeting bespreek is. Die meeste
   weergawes stem wel saam dat Selassie (moontlik juis uit vrees vir 'n
   massa-emigrasie na Ethiopië) aan die ouderlinge sou voorstel om Jamaika
   eers "te bou". Hiermee het Selassie, of Jah vir sy volgelinge, tot
   groot mate baie Rastas se geesdrif gedemp om so gou as moontlik na
   Ethiopië te emigreer.

[wysig] Rastafarianisme vandag

     * Rastafariese groepe

   Die meeste Rastafariërs is vandag nie baie gesteld op die fyner
   besonderhede van die leerstellings van hul geloof nie. Hulle glo in die
   basiese leerstellings van die Rastafarianisme, maar behoort nie
   noodwendig tot 'n besonderse, georganiseerde groep of orde nie. Daar is
   egter vandag 'n paar georganiseerde Rastafariese groepe waarvan kennis
   geneem kan word. Die "Twaalf Stamme van Israel" (nie verwant aan die
   swart Hebreër-groep met dieselfde naam nie) is waarskynlik die
   grootste. Hierdie groep glo dat Haile Selassie in werklikheid Jesus
   Christus is wat teruggekeer het na die Aarde. Die Wederkoms het dus
   alreeds plaasgevind. Volgelinge van "prins" Edward Emmanuel, wat daarop
   aanspraak gemaak het dat hy een van die Goddelike Drie-eenheid is saam
   met Haile Selassie en Marcus Garvey, is moontlik die beste
   georganiseerdes. Dié groep se leerstellings, priesterlike rangorde en
   liturgie is duidelik omskryf en hulle voer 'n soort kloosterbestaan met
   sterk ortodokse kenmerke. Die Sioniste- Koptiese Kerk (Zion Coptic
   Church) het 'n oplewing in die 1960's beleef toe blanke hippies hulle
   tot die Rastafarianisme bekeer het. Hierdie groep beskou hulself as 'n
   wettige ortodokse kerk wat sekere aspekte van die klassieke
   Rastafariese kultuur aangeneem het. Sekere van die groep se denke grens
   aan die Gnostisisme. Lede van die Sioniste- Koptiese Kerk word soms
   gekritiseer omdat sommige van hulle, hoewel hulle nog Rasta-lokke dra
   en ganja rook, ook finansieel besonder welaf en na bewering van die
   grootste grondeienaars op Jamaika is.

[wysig] Afsluiting

   Daar is na raming tans tussen 200 000 en 700 000 Rastafariërs
   wêreldwyd. Omdat Rastafariërs nie amptelike kerkgeboue of tempels het
   nie, daar nie 'n amptelike Rastafariër-publikasie of 'n amptelike
   organisasie-struktuur is nie, is dit moeilik om presies vas te stel hoe
   akkuraat hierdie syfer is. Die land met die grootste aantal
   Rastafariërs is Jamaika, waar sowat 100 000 van die ongeveer drie
   miljoen mense die Rastafariese geloof amptelik beoefen Daar is egter
   takke van die geloof in England, Kanada, die Karibiese Eilande en die
   VSA. Rastafariërs kom in die meeste lande voor, ook in Afrika-lande en
   Suid-Afrika. Vandag is daar selfs blankes wat hulself as Rastafariërs
   beskou en die Rasta-leefwyse aanhang. Die Rastafarianisme groei steeds
   in Jamaika, maar aansprake dat ses uit elke tien Jamaikane Rastafariërs
   is, is waarskynlik heelwat oordrewe. Vir die meeste Rastafariërs is die
   aanvanklik sterk politieke ideale van hul geloof, insluitend die
   terugkeer van die swartmense na Ethiopië, vandag nie meer so belangrik
   nie. Hulle vind eerder aanklank by die alternatiewe, "natuurlike"
   leefwyse waar gesondheidskos, reggae-musiek en ganja sorg vir 'n
   eiesoortige "hemel op aarde".
   Kategorie: Religie

