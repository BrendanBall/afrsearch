Regionalliga


   Die Regionalliga is tans die 3de hoogste vlak van sokker in Duitsland
   se sokkerstruktuur. Daar is op die oomblik (status 8 April 2007) twee
   Regionalligas (Noord en Suid) wat op ‘n geografiese wyse geskei is.

   Inhoud

        * 1 Geskiedenis
        * 2 Lisensiëring
        * 3 Modus
        * 4 Toekoms
        * 5 Verwysings
        * 6 Eksterne skakels

[wysig] Geskiedenis

   Met die oprigting van die Bundesliga in 1963 is vyf Regionalligas
   opgerig as ‘n tweede vlak. Die Oberligas het dus toe die derde vlak
   geword. In 1974 is die 2. Bundesliga opgerig en die Regionalligas het
   weer verdwyn, terwyl die Oberligas weer die derde vlak geword het.

   In 1994 is die Regionalligas opnuut opgerig, maar met vier strome. Die
   heroprigting was deel van die oplossing van die DFB om die voormalige
   Oos-Duitse spanne te akkommodeer na die Duitse hereniging. Die Oberliga
   was dus nou weer die 4de vlak in die sokkerstruktuur. In 2000 is die 4
   strome weer verminder na 2, die Regionalliga Noord en die Regionalliga
   Suid.

[wysig] Lisensiëring

   Enige klub wat in die Regionalliga wil meeding, moet eers vir ‘n
   Regionalliga-lisensie aansoek doen en kwalifiseer. Die DFB hanteer die
   lisensiëringsproses.

   Daar is drie aspekte waaraan voldoen moet word om te kwalifiseer:
     * Die klub moet finansieel gesond wees.
     * Die klub se stadion moet aan sekere veiligheidstandaarde voldoen.
     * Die klub moet ‘n funksionele jeugafdeling hê.

   ‘n Klub wat bankrot word, se lisensie word onmiddellik teruggetrek,
   selfs al is die seisoen nog nie verby nie.

[wysig] Modus

   Die wenner van elk van die Regionalligas, asook die span wat tweede
   eindig in elke stroom, kry promosie na die 2. Bundesliga. Dit geld nie
   vir die sogenaamde “amateur”-spanne van klubs wat in die Bundesliga of
   2. Bundesliga meeding nie – hierdie spanne kan nie hoër as die
   Regionalliga vorder nie. Indien ‘n “amateurspan” van ‘n klub in een van
   die hoër ligas eerste of tweede eindig, sal die volgende span op die
   punteleer vir promosie in aanmerking kom. ‘n Span wat wil promoveer
   moet ook natuurlik eers vir ‘n 2. Bundesliga-lisensie aansoek doen en
   daarvoor kwalifiseer.

   Die vier onderste spanne in die 2. Bundesliga word jaarliks na een van
   die twee Regionalligas gerelegeer. Die wenner van elk van die nege
   Oberligas kry verder promosie na een van die twee Regionalligas. Om vir
   hierdie jaarlikse toevloei van spanne voorsiening te maak, word die
   onderste vier of vyf spanne op die punteleer jaarliks na die betrokke
   Oberliga gerelegeer.

   Die standaard-aantal spanne in elke Regionalliga-stroom is 18, maar
   aangesien die toevloei uit die 2. Bundesliga nie noodwendig elke jaar
   geografies gelyk is nie, kan die aantal spanne in ‘n stroom tot so veel
   as 20 in ‘n seisoen wees. In so ‘n geval sal die aantal relegasies uit
   daardie stroom aan die einde van die seisoen verhoog word.

   Klubs word ook gerelegeer indien hulle Regionalliga-lisensies
   teruggetrek word, of hulle nie daarvoor aansoek doen nie.

[wysig] Toekoms

   Vanaf die 2008/09-seisoen sal 'n nuwe professionele liga, die 3.
   Bundesliga, in werking tree. Die Regionalligas sal dan die vierde vlak
   word en die Oberligas die 5de vlak. Die Regionalliga sal vanaf hierdie
   seisoen uit drie geografiese strome bestaan in plaas van die huidige
   twee.

   Die spanne wat in die drie stapels opgeneem word vir die
   2008/09-seisoen sal as volg saamgestel word:
     * 9 spanne uit die Regionalliga Noord
     * 8 spanne uit die Regionalliga Suid
     * 5 spanne uit die Oberliga Noord plus die wenner van die
       uitspeelwedstryde tussen die span wat 6de eindig in die Oberliga
       Noord en die wenners van die Oberliga Noord se voeder-verbandsligas
     * 6 spanne uit die Oberliga Noordoos-Noord en Oberliga Noordoos-Suid
     * 1 addisionele span uit die Oberliga Noordoos-Noord en Oberliga
       Noordoos-Suid (indien nodig)
     * 4 spanne uit die Oberliga Hessen
     * 4 spanne uit die Oberliga Noord-Ryn
     * 4 spanne uit die Oberliga Wesfale
     * 4 spanne uit die Oberliga Baden-Württemberg
     * 4 spanne uit die Oberliga Suidwes
     * 4 spanne uit die Oberliga Beiere

   Verder sal die lisensievereistes insluit dat die klubs oor 'n tuisveld
   wat ten minste 5 000 toeskouers kan akkommodeer, beskik.^[1]

[wysig] Verwysings

    1. ^ Die Fussballecke.de

[wysig] Eksterne skakels

     * Die geskiedenis van die Regionalliga

    Regionalliga Noord 2007/08-seisoen

      Rooiwit Ahlen | SC Rooiwit Essen | 1. FC Union Berlyn | SV Werder
                                  Bremen II
    BV Borussia Dortmund II | Dynamo Dresden | Fortuna Düsseldorf | BSV
                                Kickers Emden
     FC Rooiwit Erfurt | Hamburger SV II | VfL Wolfsburg II | FC Energie
                                 Cottbus II
        VfB Lübeck | 1. FC Maagdenburg | SC Verl | SV Babelsberg 03
       SC Rooiwit Oberhausen | Eintracht Braunschweig | Wuppertaler SV
                                  Borussia

   Regionalliga Suid 2007/08-seisoen

     VfR Aalen | SpVgg Unterhaching | SV Elversberg | KSV Hessen Kassel
   SSV Jahn Regensburg | FC Ingolstadt 04 | FSV Oggersheim | Karlsruher SC
                                     II
      TSV 1860 München II | FC Beiere München II | FSV Frankfurt | SC
                       Pfullendorf | SSV Reutlingen 05
   SV Wacker Burghausen | Sportvriende Siegen | Stuttgarter Kickers | VfB
                        Stuttgart II | SV Sandhausen

   Kategorie: Duitse sokkerkompetisies

