Regstellende aksie


   Die neutraliteit van hierdie artikel (of dele daarvan) word tans
               betwis. Sien gerus die besprekingsbladsy.

   Die term regstellende aksie verwys na positiewe stappe wat onderneem
   word om die verteenwoordiging van vroue en minderheidsgroepe in die
   beroepswêreld, onderwys en sakewêreld, waar hulle histories uitgesluit
   of benadeel is, te verhoog. Daar word veronderstel dat daar in die
   maatskappy, op die vrye mark, in die media of elders 'n wanbalans
   ontstaan het, wat net deur 'n aktiewe beleid reggestel kan word.

   Indien daardie stappe 'n voorkeurbehandeling op die grondslag van ras,
   etnisiteit, geslag, godsdiens of seksuele oriëntasie behels, bly
   regstellende aksie in lande waar dit in enige vorm toegepas is of nog
   steeds word - soos byvoorbeeld die Verenigde State, Frankryk, Duitsland
   en Suid-Afrika - 'n hoogs omstrede kwessie.

   Inhoud

        * 1 Regstellende aksie in verskillende lande
        * 2 Die politieke en sosio-ekonomiese agtergrond in Suid-Afrika
        * 3 Die beleid
        * 4 Kritiek op regstellende aksie

[wysig] Regstellende aksie in verskillende lande

     * In die Verenigde State is regstellende aksie toegepas om die
       verteenwoordiging van etniese minderhede te verhoog. Deelstate soos
       Kalifornië het ook stappe onderneem om die diskriminasie ten
       opsigte van seksuele oriëntasie deur regstellende aksie teen te
       werk.
     * In Duitsland het politieke partye soos die Groen Party en die
       Sosiaal-Demokratiese Party besluit om kwotas vir vroue in te voer
       sodat 'n bepaalde persentasie van funksies binne die partye deur
       vroue waargenem kan word. Daar is ook pogings in 'n aantal skole
       onderneem om meisies in die onderwys van wiskunde en
       natuurwetenskaplike vakke deur middel van "segregasie" te bevorder,
       aangesien hulle in klasse, waar hulle saam met seuns onderwys word,
       slegter resultate behaal.
     * In Suid-Afrika word regstellende aksie sedert 1994 deur die
       ANC-regering toegepas, met die doel om die ekonomiese agterstand
       van nie-blanke groepe, wat ontstaan het as gevolg van die
       apartheidsbeleid van die Nasionale Party regering, uit te wis.
     * In Frankryk bepaal die Wet van 10 Julie 1987 oor die indiensneming
       van gestremdes dat ondernemings met twintig of meer werknemers ses
       persent van hulle werkgeleenthede aan gestremde werknemers moet
       aanbied. Frankryk het ook 'n verpligte kwota vir Franstalige
       musiek, wat deur radiostasies gespeel moet word om sodoende die
       verengelsing van die plaaslike musiekbedryf teen te werk.

[wysig] Die politieke en sosio-ekonomiese agtergrond in Suid-Afrika

   In die ou bestel van Suid-Afrika is slegs ongeveer 20 persent van die
   totale begroting vir onderwys aan die sogenoemde Bantoe-onderwys
   gespandeer, terwyl hierdie groep ongeveer 80 persent van die bevolking
   uitgemaak het. Dit was seker die grondoorsaak van die opstand van
   Soweto in 1976. Die feit dat die toenmalige regering, in plaas daarvan
   om die toestand te verbeter, slegs belangstelling getoon het vir sy
   taalpolitiek, en steeds geëis dat die helfte van die lesse in Afrikaans
   aangebied moet word (sodat klasse in beide amptelike tale, Engels en
   Afrikaans, beskikbaar sou wees), was dit die druppel wat die emmer laat
   oorloop het.

   Hoewel die eis van die studente in eerste instansie miskien beter
   onderwys was, het die ANC besluit die slagspreuk Liberation before
   education te propageer en die studente op te roep van daardie stadium
   af alle onderwys so goed as moontlik te dwarsboom. Die skole het
   daarmee die vernaamste strydperk van die verset teen apartheid geword.

   Hoewel die ideologie van hierdie politieke beslissing nouliks betwyfel
   kan word, het dit tot gevolg gehad dat opleidingsvlakke in 1994
   treuriger as ooit gestel was. Daar het dus 'n 'verlore generasie'
   opgegroei wat vrywel niks geleer het nie, en waaronder die
   kriminaliteit nie van die lug was (en is) nie. Verder het die mag van
   die skole in hande geval van enkele studenteleiers wat niks vir die
   skole gevoel het nie, en nie hierdie mag so maklik wil opgee nie. Hulle
   bly steeds stakingstegnieke gebruik en toyi-toy's, byvoorbeeld aan die
   Universiteit van Fort Hare tot 1999. Studente wat nie wou meedoen nie
   is geïntimideer.

[wysig] Die beleid

   Die regstellendeaksiepolitiek van die ANC-regering poog om mense vanuit
   voorheen benadeelde gemeenskappe op te hef. Die doel word bereik deur
   wat genoem word "regverdige diskriminasie", deur die instelling van
   indiensnemingskwota's, voorkeurhandel met "swart" besighede en die
   heffing van boetes.

   Dit hou onder andere in dat wanneer daar 'n vakature is, waarvoor twee
   kandidate aansoek doen, die ene blank en goed opgelei en die ander
   swart en sonder die benodigde vaardighede, die swarte die aanstelling
   moet kry, indien hy na verwagting kan leer om die pos te behartig.
   Veral jong blankes, wat vir die eerste keer tot die arbeidsmark
   toetree, ondervind groot probleme. Die negatiewe uitwerkings van
   regstellende aksie op hulle beroepskanse van goed opgeleide (blanke)
   Suid-Afrikaners dra onder meer by tot die trek na die buiteland.

   Verder is daar 'n wet wat stel dat alle beleidsfunksies van
   organisasies groter as 50 werknemers 'n spieëlbeeld moet wees van die
   etniese saamstelling van die land. Dit wil sê dat so 'n driekwart van
   die bestuurslede swartes moet wees. In Suid-Afrika is dit vanweë die
   historiese ontwikkeling besonder moeilik om kundige, etnies aanvaarbare
   bedryfsleiers te vind. Die weinige wat daar is kom ooral reg, selfs in
   hoë politieke bane. Groter ondernemings omseil soms die probleem deur
   domweg iemand aan te stel met 'n pragtig salaris en 'n goedklinkende
   titel onder uitdruklike voorbehoud dat daardie persoon hom met niks mee
   mag bemoei nie. Vir kleiner ondernemings is so 'n "oplossing" meestal
   eenvoudig te duur. Die gevolg is seker vir kleiner familieondernemings
   dat hulle hul deure sluit en in byvoorbeeld Australië opnuut begin. Die
   personeel van hierdie soort ondernemings trek geen voordeel uit hierdie
   soort regstellende beleid nie en daar is gevalle waar die personeel en
   hulle vakbond (lees: ANC) die blanke eienaar maar oogluikend toestaan
   om die wet gewoon te ignoreer.

   Daar moet by dit alles wel duidelik gestel word dat regstellende aksie
   veral nie verward moet word nie met rassediskriminasie. Die
   Suid-Afrikaanse grondwet is hier baie helder in. Iedere vorm van
   rassediskriminasie is in Suid-Afrika streng verbode, stel die ene
   artikel. Die ander artikel stel ewe duidelik dat regstellende aksie nie
   onder diskriminasie val nie. Tog het by die instelling van die politiek
   selfs Nelson Mandela sy besware gehad. Hy is daar op tydelike basis mee
   akkoord gegaan, maar hy het duidelik gesê dat volgens hom geen enkel
   beskaafde land oor die lang termyn hierdie soort wette kan handhaaf
   nie. Hy het hier wel grotedeels alleen in sy party gestaan.

   Die wrange van die huidige regstellendeaksiebeleid in Suid-Afrika is
   dat dit weliswaar bedoel is om die swart bevolking aan 'n hoognodige
   beter toekoms te help, maar dat deur die ekonomiese en demografiese
   gevolge van die beleid die omgekeerde eerder waarskynlik is. In die
   jare sedert die eerste demokratiese verkiesing het die ekonomie nouliks
   gegroei, seker nie voldoende om die bevolkingsgroei by te hou nie.
   Verder leer die geskiedenis van die buurland Zimbabwe waar hierdie
   beleid toe kan lei. Daar het sowat 90 persent van die blankes, wat daar
   ooit gewoon het, 'n heenkome in die buiteland gevind. Onder die swart
   bevolking is daar nou honger. Die landbou het juis tradisioneel borg
   gestaan dat Suider-Afrika voorsiening kon maak vir die droogtes, wat
   hier gereeld voorkom.

[wysig] Kritiek op regstellende aksie

   In weerwil van die regering se stellings dat regstellende aksie as
   beleid nie rassediskriminasie is nie, is daar baie Suid-Afrikaners wat
   die mening huldig dat die uiteindelike gevolg van die beleid neerkom op
   diskriminasie wat gebaseer is op velkleur. Daar word uitgewys dat baie
   mense, wat voordeel trek uit die beleid, immigrante uit ander dele van
   Afrika na 1994 is, wat nie deur die apartheidsbeleid geraak was nie en
   dus die vermoede versterk dat die beleid bloot omgekeerde
   rassediskriminasie is, deurdat dit bloot op velkleur gebaseer is. Die
   gebrek aan duidelike doelwitte en 'n tydskaal vir die ingryping
   versterk ook die vermoede onder blanke Suid-Afrikaners dat regstellende
   aksie 'n permanente instelling in Suid-Afrika gaan word en dus nie
   bloot as 'n tydelike ingryping gesien kan word nie om die
   ongeregtighede van die verlede reg te stel nie.

   Verder wys baie opposisiepartye, insluitende die DA, in Suid-Afrika
   daarop dat die uiteindelike gevolge van regstellende aksies in
   Suid-Afrika tans slegs lei tot die verryking van 'n nuwe klein elite
   groepie en dat die meerderheid groepe bitter min voordeel daaruit trek,
   terwyl die gehalte van dienslewering aan almal verlaag weens 'n tekort
   aan vaardighede.
   Kategorieë: NPOV verskille • Post-apartheidstydperk

