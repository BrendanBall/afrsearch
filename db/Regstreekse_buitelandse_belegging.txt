Regstreekse buitelandse belegging


   Die term regstreekse buitelandse belegging (RBB; Engels: foreign direct
   investment, FDI) verwys na die netto-toevloei van buitelandse
   beleggingskapitaal om aandele van 'n maatskappy (tenminste tien persent
   van die totale effekte) te koop wat in 'n ander nasionale ekonomie sake
   doen as dié van die belegger. Regstreekse buitelandse beleggings behels
   drie bestanddele: Belegging in aandele, herbelegging van inkomste en
   kort- en langtermynlenings tussen die moedermaatskappy (of
   multinasionale onderneming) en sy buitelandse filiaalmaatskappye.

   Die totale wêreldwye bedrag van regstreekse buitelandse beleggings het
   in 2001 VSA-$ 1 300 miljard beloop. Regstreekse buitelandse beleggings
   verskaf aan die lande wat dit ontvang naas kapitaal ook toegang tot
   buitelandse tegnologie en vakkennis en bevorder sodoende dikwels
   ekonomiese groei en ontwikkeling.

   Inhoud

        * 1 Geskiedenis
        * 2 Die determinante van RBB
             + 2.1 Mikrodeterminante van RBB
             + 2.2 Makrodeterminante van RBB
        * 3 Bronne
        * 4 Verwysings

[wysig] Geskiedenis

   In die jare ná die Tweede Wêreldoorlog het multinasionale maatskappye
   uit die Verenigde State die meeste regstreekse buitelandse beleggings
   gedoen aangesien die res van die wêreld nog besig was met die heropbou
   van sy ekonomieë. In die tydperk tussen 1945 en 1960 het gevolglik
   sowat driekwart van nuwe regstreekse buitelandse beleggings
   (insluitende herbeleggings van winste) uit die VSA gekom. Regstreekse
   buitelandse beleggings het sedertdien 'n wêreldwye ekonomiese
   verskynsel geword en is ook nie langer tot maatskappye uit
   OECD-lidstate beperk nie. Die belangrikheid van RBB in die globale
   ekonomie het steeds verder toegeneem, en RBB-ekwiteite verteenwoordig
   tans meer as 20 persent van die wêreldwye bruto geofrasie produk (BGP).

[wysig] Die determinante van RBB

   Net soos die voorbeeld van Suid-Afrika en baie ander lande toon is 'n
   beleid wat vryehandel en 'n oop ekonomie behels nie op sigself
   voldoende om buitelandse beleggers aan te lok nie. 'n Aantal
   wetenskaplike outeurs soos Wang en Swain (1997) verdeel die tipiese
   karakteristieke van 'n ontvangerland in mikro-, makro- en strategiese
   determinante.

[wysig] Mikrodeterminante van RBB

   Die mikrodeterminante van RBB word veral deur plaaslike besonderhede
   bepaal wat 'n invloed op die winsgewendheid van 'n spesifieke
   sakeonderneming of ekonomiese sektor het. Die karakteristieke van 'n
   ontvangerland wat 'n invloed op sy produktiwiteit en koste het, is
   markgrootte en -groei, arbeidskoste, die ekonomiese beleid van die
   regering, tariewe en handelsbeperkings.
     * Markgrootte en -groei

   Die meeste multinasionale maatskappye verkies hoër ontwikkelde lande
   met groot plaaslike markte waar hulle hul produkte en dienste
   winsgewend kan bemark.
     * Arbeidskoste

   Arbeidskoste speel 'n belangrike rol by die besluit van 'n
   multinasionale maatskappy om buite sy tuisland te belê. Stakings en
   ander dispute skrik beleggers af. Lae lone en koste en doeltreffende
   produksiemoontlikhede word as positief beskou, maar daar moet in
   gedagte gehou word dat opgeleide mannekrag en spesialiste benodig word.
   Arbeidskoste moet dus veral die produktiwiteit van werknemers
   weerspieël en kan ook hoër wees indien die onderneming doeltreffend en
   winsgewend kan produseer. Lae lone speel gevolglik 'n belangrike rol
   vir ondernemings wat arbeidsintensiewe produkte vervaardig. Kleiner
   Japannese sakeondernemings verkies dikwels om hulle produkte in
   Asiatiese buurlande met laer arbeidskoste te vervaardig en weer van
   daar in te voer. Groter multinasionale maatskappye bekyk daarenteen
   veral die markgrootte en -groei en verwagte plaaslike verkope.
     * Regeringsbeleid

   Die ekonomiese beleid van die ontvangerland se regering het meestal 'n
   groot invloed op die winsgewendheid van 'n multinasionale maatskappy se
   plaaslike filiale. Gewoonlik probeer regerings buitelandse beleggers
   met 'n aantal finansiële en ander aansporings wat daarop gemik is om 'n
   beleggingsprojek winsgewender te maak na hulle lande te lok. Tipiese
   voorbelde is uitstel van belasting, uitvoersubsidies en doeanevrye
   invoer van benodigde onderdele. Hierdie maatreëls word dikwels verbind
   met regerings se pogings om beleggings in minder ontwikkelde gebiede
   van 'n land te bevorder of uitvoergerigte sektore van die plaaslike
   ekonomie te ontwikkel. Die meeste ekonome, wat ondersoek in verband met
   die invloed van regeringsbeleid op buitelandse beleggings doen, beweer
   egter dat dit net 'n marginale rol in die besluitnemingsproses
   speel.^[1]
     * Tariewe en handelsbeperkings

   Volgens die sogenaamde tariff hopping-hipotese het hoë invoertariewe 'n
   negatiewe invloed op die uitvoere van multinasionale maatskappye en
   moedig hulle dus aan om hulle produkte plaaslik te vervaardig. Dit geld
   egter net vir produkte wat eerder plaaslik verkoop as vanuit die
   ontvangerland weer uitgevoer word en is net van toepassing op groter
   markte en ekonomieë.

[wysig] Makrodeterminante van RBB

   Die makrodeterminante van RBB beïnvloed die winsgewendheid en
   besluitneming van 'n belegger op makro-ekonomiese vlak en sluit
   markgroote en -groei en faktorpryse in. Laasgenoemde word onder meer
   deur plaaslike tariewe en belasting bepaal. Die makrodeterminante van
   RBB oorvleuel dus dikwels met die mikrodeterminante, alhoewel die
   klemtoon hier eerder op die makro-ekonomiese besonderhede van 'n
   potensiële ontvangerland lê. Bykomende determinante is die oopheid van
   die ekonomie, sy deelname aan die wêreldhandel, wisselkoerse, die
   inflasiekoers, 'n moontlike begrotingstekort, die omvang van
   binnelandse beleggings en politieke stabiliteit.
     * Oopheid en uitvoere

   In die praktyk ontvang ook geslote ekonomieë regstreekse buitelandse
   beleggings indien hulle internasionale handel kan vervang. Nogtans bied
   'n uitvoergerigte ekonomie meer geleenthede vir 'n potensiële belegger
   - hy is minder afhanklik van die plaaslike markgrootte en -groei en kan
   voordeel trek uit die groeiende wêreldhandel wat daarnaas danksy die
   internasionale mededinging ook 'n positiewe invloed op die
   produktiwiteit het.
     * Wisselkoerse

   Die oopheid van 'n ekonomie hou nou verband met die wisselkoers as een
   van die determinante. Daar is tans twee belangrike hipoteses. Die
   monetêre gebieds-hipotese beklemtoon die feit dat maatskappye uit
   monetêre gebiede met 'n sterk geldeenheid toegang tot lenings ten laer
   koste koste het en hulle winste in gebiede met swak geldeenhede ten
   hoër koerse kan wissel as plaaslike ondernemings. 'n Tweede hipotese
   neem die gevaar van wisselkoersskommelings in ag. Indien 'n
   multinasionale maatskappy uitvoergerigte produkte vervaardig, sal dit
   baat by 'n laer wisselkoers. Dit geld egter nie in gevalle waar 'n
   groter persentasie onderdele ingevoer moet word nie. Die wisselkoers
   het ook 'n invloed op die wins wat 'n multinasionale maatskappy na sy
   land van oorsprong kan uitvoer. Swakker ontwikkelende ekonomieë is
   dikwels geneig om beperkings op kapitaaluitvoere te plaas sodra hulle
   ekonomiese situasie begin versleg en die wisselkoers van hulle
   geldeenheid gevolglik daal. Groter wisselkoersskommelings maak die
   ekonomiese ontwikkeling van 'n potensiële ontvangerland dus
   onvoorspelbaar en skrik beleggers dus af.
     * Inflasiekoerse

   Indien die inflasiekoers van 'n potensiële ontvangerland sy ekonomiese
   ewewig of onewewig weerspieël, kan dit as 'n maatstaf vir die
   ekonomiese stabiliteit van 'n land dien. 'n Hoë inflasiekoers dui
   daarop dat die regering en sentrale bank die geldaanbod op die
   plasslike mark nie kan of nie wil beheer nie. Dit lei tot onsekerheid
   ten opsigte van die ekonomiese ontwikkeling en verhoog die koste van
   plaaslike vervaardiging. Sodoende het dit 'n negatiewe effek op die
   vloei van buitelandse kapitaal.
     * Begrotingstekorte

   Net soos 'n hoë inflasiekoers oefen ook begrotingskorte 'n negatiewe
   invloed op RBB uit. Begrotingskorte beteken onsekerheid oor die
   toekomstige finansiële beleid van 'n regering en die koste en
   winsgewendheid van beleggingsprojekte.
     * Beleggings en infrastruktuur

   Binnelandse beleggings wat die plaaslike produksiekapasiteite
   aansienlik verhoog bevorder ook regstreekse buitelAndse beleggings. 'n
   Ontwikkelde infrastruktuur skep 'n gunstige ekonomiese klimaat vir
   beleggers, verhoog produktiwiteit en verminder die koste van plaaslike
   vervaardiging.
     * Politieke instabiliteit

   Politieke instabiliteit behels 'n aantal gevare vir buitelandse
   beleggers soos onderbrekings in produksie of selfs beskadiging en
   konfiskasie van sy eiedom. Dit lei tot 'n vermindering van buitelandse
   beleggings aangesien die koste en winsgewendheid van 'n projek
   onvoorspelbaar word.

[wysig] Bronne

     * Gilroy, Bernard Michael; Gries, Thomas en Naudé, Willem A.:
       Multinational Enterprises, Foreign Direct Investment and Growth in
       Africa. Heidelberg (Duitsland): Springer 2005
     * Wang, Z. Q. en Swain, N.: Determinants of inflow of foreign direct
       investment in Hungary and China: Time-series approach. In: Journal
       of International Development, nommer 9 (1997), bl. 695-726

[wysig] Verwysings

    1. ^ Gilroy/Gries/Naudé (2005), bl. 255

   Kategorie: Ekonomie

