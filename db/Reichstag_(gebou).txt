Reichstag (gebou)


   Die Reichstag gebou
   Die Reichstag gebou

   Die Reichstag gebou in Berlyn is gebou om die Reichstag, die
   oorspronklike parlement van die Duitse Ryk te huisves. Dit is in 1894
   geopen en het die Reichstag tot in 1933 gehuisves. In 1999 het dit weer
   die setel van die Duitse parlement geword na dit herbou is onder
   leiding van die beroemde argitek Norman Foster.

   Vandag word die parlement van Duitsland die Bundestag genoem. Die
   Reichstag as parlement dateer terug tot die dae van die Heilige
   Romeinse Ryk en het ophou funksioneer as 'n ware parlement in die dae
   van Nazi Duitsland (1933-1945). Vandag word die woord Reichstag
   allerweë gebruik om na die gebou te verwys en Bundestag om na die
   parlement.

   Inhoud

        * 1 Geskiedenis van die Gebou
             + 1.1 Derde Ryk
             + 1.2 Koue Oorlog
             + 1.3 Hereniging
        * 2 Eksterne skakels

[wysig] Geskiedenis van die Gebou

   Die Reichstag circa 1900
   Die Reichstag circa 1900

   Konstruksie van die gebou het eers lank na 1871 begin. Voor dit het de
   parlement in verskeie ander geboue in Leipziger Straße in Berlyn
   vergader; maar hierdie geboue is as te klein beskou en is 'n
   argitektoniese kompetisie in 1872 met 103 deelnemers gehou. Konstruksie
   het egter eers jare later begin as gevolg van probleme met die aankoop
   van geskikte eiendom en argumente tussen Wilhelm I, Otto von Bismarck
   en die lede van die Reichstag oor hoe die gebou, gebou moes word.

   In 1882 is nog 'n argitektoniese kompetisie gehou met 189 deelnemers.
   Hierdie keer was die wenner Paul Wallot, 'n argitek uit Frankfurt am
   Main en sou sy plan 'n werklikheid word. Op 9 Junie 1884 is die
   hoeksteen uiteindelik deur Wilhelm I gelê. Wilhelm I het in 1888, die
   "Jaar van die Drie Keisers", tot sterwe gekom. Sy opvolger, Wilhelm II
   was baie sterker gekant teen die parlement as 'n instelling. Die
   oorspronklike gebou was veral bekend vir sy oorspronklike koepel van
   staal en glas, 'n tegniese meesterstuk vir sy tyd.

   Na die einde van die Eerste Wêreldoorlog en die abdikasie van die
   Keiser het Phillipp Scheidemann die instelling van 'n republiek vanaf
   een van die balkonne van die Reichstag gebou verklaar op 9 November
   1918. Die gebou is steeds as die setel van die parlement van die Weimar
   Republiek (1919 – 1933) gebruik en is in daardie tydperk ook na verwys
   as die Reichstag.

[wysig] Derde Ryk

   Gedenkteken vir die 96 Reichstag-lede uit die geledere van die
   linksgesindes en gematigdes wat deur die Nazis om die lewe gebring is.
   Gedenkteken vir die 96 Reichstag-lede uit die geledere van die
   linksgesindes en gematigdes wat deur die Nazis om die lewe gebring is.
   Beeld:Reichstagsbrand.jpg
   Die Reichstag gebou is in 1933 aan die brand gesteek.

   Nadat Adolf Hitler as Rykskanselier op 30 Januarie 1933 aangestel is,
   is die gebou op die 27^steJanuarie 1933 aan die brand gesteek onder
   omstandighede wat tot vandag nog nie duidelik is nie. Dit het die Nazis
   van 'n gerieflike verskoning voorsien om die menseregte waarvoor die
   grondwet van 1919 voorsiening gemaak het, op te skort.

   In teenstelling met wat algemeen geglo word, was die Reichstag gebou
   glad nie in die 12 jaar van die Derde Ryk vir parlementsittings gebruik
   nie. Die paar kere waar die Reichstag wel byeengekom het in die tydperk
   is daar in die Krolloper gebou vergader, 'n voormalige operasaal
   oorkant die Reichstag gebou. Dit sluit die sitting van 23 Maart 1933 in
   toe die Reichstag van sy magte ontneem is ten gunste van die
   Nazi-regering. Die gebou was na die brand nie meer bruikbaar nie en is
   hoofsaaklik vir propaganda doeleindes tydens die Tweede Wêreldoorlog
   gebruik. Die gebou is nog verder beskadig deur lugaanvalle tydens die
   oorlog. Tydens die Stryd om Berlyn in 1945 was dit een van die
   hoofteikens van die Rooi Leër.

[wysig] Koue Oorlog

   Die binnekant van die koepel
   Die binnekant van die koepel

   Tydens die Koue Oorlog was die gebou in Wes-Berlyn geleë, net 'n paar
   meter vanaf die grens met Oos-Berlyn, wat in 1961 deur die Berlynse
   Muur van die Weste geskei is. Tydens die Berlynse blokade het 'n groot
   getal Wes-Berlyners voor die gebou op 9 September 1948 vergader en het
   die Burgemeester Ernst Reuter 'n beroemde toespraak gelewer wat hy
   beëindig het met die uitroep, Ihr Völker der Welt, schaut auf diese
   Stadt! (Julle Volke van die wêreld, kyk na hierdie stad!)

   Na afloop van die oorlog was die Reichstag basies 'n bouval. Verder was
   daar ook geen duidelike nut daarvoor nie aangesien die hoofstad van
   Wes-Duitsland in 1949 na Bonn verskuif is. Daar is egter in 1956
   besluit na vele bespreking besluit om nie die gebou te sloop nie maar
   dit te restoreer. Die koepel, wat egter ook erg beskadig is gedurende
   die oorlog, is ongelukkig gesloop. Daar is weer 'n argitektoniese
   kompetisie is gehou en die wenner, Paul Baumgarten is aangestel om die
   gebou weer op te bou (1961 - 1964). Die kuns- en praktiese waarde van
   sy werk is 'n veel besproke onderwerp sedert Duitse hereniging. As
   gevolg van die bepalings wat deur die Geallieerdes vir Berlyn
   daargestel is in 1971, is die Bundestag verbied om formeel in
   Wes-Duitsland te vergader en is die gebou om hierdie rede tot in 1990
   slegs vir 'n permanente uitstalling oor die Duitse geskiedenis gebruik.

[wysig] Hereniging

   Die Reichstag gebou (Junie 2003)
   Die Reichstag gebou (Junie 2003)
   Die Reichstag gebou snags, 2002
   Die Reichstag gebou snags, 2002

   Die amptelike seremonie vir die hereniging van Duitsland is op 3
   Oktober 1990 gehou by die Reichstag gebou. Die volgende dag het die
   parlement van die verenigde Duitsland in die Reichstag vergader, 'n
   handelinge met ryk simboliese betekenis. Die rol van Berlyn in die
   herenigde Duitsland was egter op daardie stadium nog nie beslis nie.
   Die Bundestag het na vurige debatvoering en 'n stemming met 'n klein
   meederheidsbeslissing, Berlyn as die setel van beide die regering en
   die parlement van 'n herenigde Duitsland verklaar.

   Norman Foster het weereens 'n argitektoniese kompetisie gewen vir die
   herbou van die Reichstag. Sy wenkonsep het egter heelwat anders gelyk
   as dit wat uiteindelik uitgevoer is. Veral betekenisvol was die feit
   dat sy oorspronklike ontwerp nie 'n koepel ingesluit het nie. Tydens
   die herbouing is die gebou byna geheel en al van binne gestroop en is
   net die buitenste mure behou. Die setel van die parlement is in April
   1999 na die Reichstag verskuif. Die herbouing word deur baie as 'n
   suksesvolle projek beskou. Die groot koepel wat op die Reichstag
   opgerig is, is een van die mees besoekte besienswaardighede in Berlyn
   vanwaar dit aan die besoeker 'n indrukwekkende uitsig oor die stad gee,
   veral snags. Die hoofkamer van die parlement kan ook vanaf die koepel
   gesien word, vanwaar daglig die parlementsvloer verlig. Die koepel is
   oop vir die algemene publiek sonder vooraf registrasie, maar die toue
   kan egter baie lank wees veral in die somer.

[wysig] Eksterne skakels

   Commons
   Multimedia oor hierdie onderwerp is te vinde op Wikimedia Commons onder
   die titel:
   Reichstag
     * Berlyn se webwerf
     * Webwerf van die Duitse parlement
     * Panorama Reichstag - Interaktiewe Panorama vanaf die Platz der
       Republik
     * Wrapped Reichstag
     * Foto van die Reichstag uit 1993
     * Fotos van die Reichstag uit 1989 en Fotos van die 1945 Stryd om die
       Reichstag.

   Kategorieë: Berlyn • Geskiedenis van Duitsland • Argitektuur

