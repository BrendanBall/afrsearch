Reims


                                            Reims
                                                Kaart                Wapen

                                                                      Vlag

                                                 Land             Frankryk
                                       Région (gewes)    Champagne-Ardenne
                                          Département                Marne
                                           Koördinate    49°15' N, 4°02' O
                                             Stigting 80 v.C. (Durocorter)
                                           Oppervlak:
                                             - Totaal           46,9 vk km
                                    Hoogte bo seevlak             80-135 m
                                           Bevolking:
                                      - Totaal (2004)              184 400
                                 - Bevolkingsdigtheid          3 990/vk km
                      - Metropolitaanse gebied (1999)              291 735
                                              Tydsone               UTC +1
                                           - Somertyd               UTC +2
                                         Burgemeester   Adeline Hazan (PS)
                                    Amptelike webwerf       ville-reims.fr

   Reims [ʁɛ̃s] , wat in Frans ook la Cité de Sacres of "Kroningsstad"
   genoem word aangesien die Franse konings eeue lank in die plaaslike
   katedraal gekroon is, is 'n stad in die noord-ooste van Frankryk met 'n
   oppervlak van 46,9 vierkante kilometer en 'n bevolking van 184 400
   mense (2004).

   Reims lê sowat 130 kilometer noord-oos van Parys in die département
   Marne, wat deel uitmaak van die administratiewe gewes (région)
   Champagne-Ardenne. Die stad trek voordeel uit sy strategiese ligging in
   die noord-ooste van die Paryse Bekken. Reims is die dertiende grootste
   stad in die land, terwyl sy metropolitaanse gebied tans as die 29ste
   grootste in Frankryk geranglys word. Ondanks sy groot inwonertal is
   Reims nog die hoofstad van sy département nog dié van sy
   administratiewe gewes.

   Die katedraal van Reims is die bekendste baken van die stad, en sy
   Gotiese argitektuur het wêreldfaam vanweë sy volmaakte proporsies en sy
   rykdom aan kerkvensters en skulpture.

   Naas sy historiese rol as Franse kroningsstad, die plek waar die
   Frankiese koning Clovis I in 498 die Christelike doop ontvang het en as
   die geboortestad van Colbert en Saint-Jean-Baptiste de la Salle het
   Reims internasionale bekendheid verwerf as die hoofstad van die Franse
   sjampanje-nywerheid, en talle bekende wynkelders het hulle
   hoofkwartiere in die stad. Die wynbedryf het ook die plaaslike kookkuns
   bevorder sodat Reims met 'n groot aantal eersterangse restourante
   pronk.

   Inhoud

        * 1 Geografiese ligging
        * 2 Geskiedenis
             + 2.1 Romeinse tydperk
        * 3 Middeleeue
        * 4 Bronne

[wysig] Geografiese ligging

   Reims lê in die sentrum van Champagne - 'n streek in die uitgestrekte
   ooste van die Paryse Bekken. Die stadsgebied lê in 'n vlakte aan die
   regteroewer van die Vesle, 'n takrivier van die Aisne, en aan die
   kanaal wat die Aisne met die Marnerivier verbind. Die bergreeks
   Montagne de Reims lê in die suidelike en westelike omgewing van die
   stad. Ook die plaaslike sjampanje-produsente se wingerde is in die
   omgewing van Reims geleë.

[wysig] Geskiedenis

[wysig] Romeinse tydperk

   Menslike nedersettings het in die gebied van Reims reeds van die
   vroegste tye af bestaan, en by argeologiese opgrawings in die omgewing
   van die stad is onder meer begraafplase uit die Bronstydperk met urne
   ontdek.
   Die Romeinse triomfboog Porte de Mars ("Marspoort") dateer uit die 3de
   eeu
   Die Romeinse triomfboog Porte de Mars ("Marspoort") dateer uit die 3de
   eeu

   Die plaaslike Keltiese stamme het omtrent 80 v.C. 'n stedelike
   nedersetting (Latyn: oppidum) met die naam Durocortorum gestig, wat ná
   die verowering deur die Romeine herdoop is tot Civitas Remorum en as
   die hoofstad van die Romeinse provinsie Belgica gedien het. Die
   plaaslike stam, die Remers (Latyn: Remi), het deel uitgemaak van die
   Keltiese Belgae, maar in teenstelling met hul volksgenote steeds goeie
   betrekkinge met die Romeinse owerhede onderhou. Die voorregte, wat hul
   nedersetting in ruil hiervoor geniet het, het van die Civitas Remorum
   'n welvarende stad gemaak.

   In die laat-Romeinse tydperk het die plaaslike bevolking die
   Christelike geloof aangeneem, en die stad het as 'n biskopsetel gedien.
   In 336 het die Romeinse stadhouer Jovinus 'n oorwinning oor Barbaarse
   invallers in Champagne behaal.

[wysig] Middeleeue

   Vanaf die laat antieke tydperk en die vroeë Middeleeue het Reims eeue
   lank 'n beduidende rol in die Europese geskiedenis gespeel. In die
   vroeë 5de eeu is die stad deur die dramatiese gebeure rondom die
   Volksverhuising geraak. Biskop Nicasus, wat omtent 401 'n kerk in Reims
   opgerig het, is net vyf jaar later tydens die Vandale se aanval op die
   stad gedood. Hy is later heilig gespreek. In 451 het die Hunne onder
   die bevel van Attila die stad verower, maar hulle ná die Slag op die
   Katalauniese Velde naby Reims weer teruggetrek. Die Franke het Reims in
   483 ingeneem.

   In 498 het die Frankiese koning Clovis I deur biskop Remigius in die
   katedraal van Reims die Christelike doop ontvang en sodoende die
   suksesvolle simbiose tussen die Frankiese gesag en die Rooms-Katolieke
   Kerk bevorder wat 'n beslissende rol by die opbou en uitbreiding van
   die Frankiese Ryk gespeel het. Reims het vinnig ook die setel van 'n
   aartsbiskop en ná die Merovingiese verdeling van die ryk die
   administratiewe hoofstad van een van die nuwe deelryke geword.

[wysig] Bronne

     * Met erkenning aan die Maison de la France, die Comité Régional du
       Tourisme de Champagne-Ardenne en die Région Champagne-Ardenne wat
       inligtingsmateriaal beskikbaar gestel het.

   Kategorieë: Stede in Frankryk • Champagne-Ardenne

