Rekenaar


   'n Rekenaar is enige toestel wat gebruik word om data te verwerk
   volgens 'n goed gedefinieerde prosedure. Die woord word tans algemeen
   gebruik om te verwys na digitale rekenaars.

   Die woord het vroeër verwys na iemand (komptometris) wat somme maak,
   met of sonder meganiese hulpmiddels, maar die woord is oorgedra na die
   hulpmiddels. Aanvanklik was die inligtingverwerking amper uitsluitlik
   vir wiskundige probleme, maar hedendaagse rekenaars word vir verskeie
   ander take gebruik.

   Die wye definisie sluit dinge in soos die skuifliniaal, die verskeie
   meganiese rekenaars van die abakus af verder, asook alle hedendaagse
   elektroniese rekenaars.

[wysig] Soorte rekenaars

     * Analoogrekenaar
     * Meganiese rekenaar
     * Digitale rekenaar
     * Kwantumrekenaar
     * Sakrekenaar - Sien: (bv.: Sharp PC-1500, van 1983)

[wysig] Geskiedenis

   Die geskiedenis van die rekenaar begin by die geskiedenis van
   berekening. Die mens wou nog altyd van hulpmiddels gebruik maak vir
   groter en meer komplekse berekeninge. Kerfstokke en teltoue is
   hulpmiddels wat lank reeds bestaan het. Die abakus word al vir eeue
   gebruik as rekenkundige hulpmiddel. Later is van hulptabelle en
   skuifliniale gebruik gemaak.

   Die Tweede Wêreldoorlog verskaf die motivering vir baie navorsing in
   rekenaartegnologie, veral vir toepassings in kriptografie. Van die
   eerste rekenaars is inderdaad tydens oorlogtoestande gebruik om geheime
   kodes te ontrafel. Na die oorlog is rekenaars toenemend vir staats- en
   korporatiewe dataverwerking gebruik om inligting voort te bring.

   Aanvanklike werking van die rekenaar was moeisaam as gevolg van die
   gebruik van ponskaarte en onbetroubare vakuumbuise. Tegnologiese
   deurbrake wat hierdie probleme verlig het is magnetiese stoormedia en
   transistors. Die gebruik van geïntegreerde stroombane het verdere
   vooruitgang moontlik gemaak.

   Die einde van die 20ste eeu is gekenmerk deur vooruitgang in
   netwerktegnologie en die mate waartoe dit (en in besonder die Internet)
   algemeen in gebruik gestel is.

[wysig] Die moderne rekenaar

   'n Rekenaarstelsel bestaan tipies uit die volgende komponente:
     * Kragpak
     * Moederbord
     * SVE's
     * Skermkaarte met 'n skerm
     * Klankkaart en Luidsprekers
     * Geheue
     * Modem
     * Rugsteunbattery
     * Netwerkkaart

   Vir woordeboekinligting, sien die bladsy rekenaar op WikiWoordeboek
   Kategorie: Rekenaar

