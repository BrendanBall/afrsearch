Rekenaarbediener


   'n Rekenaarbediener is 'n rekenaarstelsel wat daarop gemik is om
   spesifieke bedienersprogram/programme te loop. 'n Rekenaarbediener wat
   slegs een spesifieke bedienerprogram hardloop word dikwels na verwys na
   aanleiding van die soort bedienerprogram. Só byvoorbeeld sal 'n
   rekenaar in 'n onderneming wat die Apache webbediener program loop as
   die onderneming se webbediener bekend staan. Bedienerprogramme word oor
   rekenaarbedieners verdeel na gelang van die lading wat op die masjien
   geplaas word. Wanneer die lading lig is kan verskeie bedienerprogramme
   gelyktydig op dieselfde rekenaar loop. As die lading hoog is kan
   verskeie rekenaars vereis word om 'n enkele bedienerprogram
   doeltreffend te loop. Met 'n mediumlading is dit gewoonlik die praktyk
   om 'n enkele bedienerprogram per rekenaarbediener te loop, ten einde
   die skade wat veroorsaak kan word deur die faling van 'n enkele
   rekenaarbediener of die inbraak op sekuriteitsmeganismes van 'n
   bedienerprogram te beperk. 'n Rekenaarbediener kan gewoonlik ook as 'n
   werkstasie gebruik word maar dit is goeie praktyk om dit te vermy weens
   sekuriteitsrisiko's wat dit inhou.

   Die term rekenaarbediener word ook dikwels gebruik om na rekenaars te
   verwys wat doelgemaak is met die oog daarop om bedienerprogramme te
   loop met swaar werksladings en sonder toesig vir lang tye. Dikwels kan
   gewone tafelrekenaars ook gebruik word om bedienerprogramme te loop
   maar rekenaarbedieners het dikwels kenmerke wat hul meer geskik vir die
   doeleinde maak. Kenmerke wat rekenaarbedieners van gewone persoonlike
   rekenaars onderskei is onder andere vinniger verwerkers en -geheue,
   meer geheue, groter hardeskywe, hoër betroubaarheid, bystandkragbronne,
   bystandhardeskywe (RAID), kompakte vorm en 'n modulêre ontwerp (soos
   bv. blade bedieners), rak- of kabinetmonteerbaarheid, afstandskonsoles,
   ensovoorts.

[wysig] Hardeware

   Rekenaarbedieners kan dikwels gebou word uit goedkoop
   kommoditeitstoerusting veral waar die toepassing nie kritiek is nie.
   Waar die bediener egter aan 'n hoë werkslading onderworpe is en
   bedienerprogramme loop wat kritiek is vir die organisasie/onderneming
   word gespesialiseerde hardeware dikwels gebruik wat geoptimiseer is vir
   bedienertoepassings. Estetiese oorwegings word dikwels geïgnoreer
   aangesien die bedieners in rekenaarkamers weggesluit word en slegs
   besoek word vir onderhouds- of hersteldoeleindes.

   Rekenaarbedieners hoef dikwels glad nie 'n grafiese koppelvlak te
   verskaf nie wat meer verwerkingsvermoë laat vir ander take.
   Doelgemaakte rekenaarbedieners het ook dikwels meer as een sentrale
   verwerkingseenheid om betroubaarheid en bystandvermoë te verhoog. Sulke
   bedieners doen dus dikwels weg met die behoefte aan duur grafiese- en
   klankverwerkingskaarte.

   Die grootste verskil tussen gewone tafelrekenaars en rekenaarbedieners
   is nie soseer in die hardeware nie maar eerder in die programmatuur wat
   daarop gelaai word. Daar word gewoonlik 'n doelgemaakte bedryfstelsel
   op 'n rekenaarbediener gelaai asook ander sagteware wat daarop gemik is
   om bediener spesifieke take te verrig.

[wysig] Bedienerbedryfstelsels

   Verskeie doelgemaakte bedryfstelsels bestaan om netwerkbestuurstake te
   vergemaklik. Microsoft het verskeie weergawes van hul Windows 2003
   bedryfstelsel met die oog op verskillende segmente van die netwerkmark
   (d.w.s. vanaf kleinsake-ondernemings tot groot ondernemings). Ander
   netwerkbedryfstelsels sluit in die GNU/Linux verspreidings, FreeBSD en
   Solaris.

[wysig] Rekenaarbedeniers en die Internet

   Die Internet is gebaseer op die Kliënt-bediener model. Daar is miljoene
   rekenaarbedieners wat aan die internet verbind is. Van die dienste wat
   deur Rekenaarbedieners op die internet verskaf word is: Web,
   Domeinnaamstelsel, elektroniese pos, lêeroordrag, kitsboodskappe,
   oudio- en videostrome, aanlyn speletjies en vele ander. Elke aksie wat
   deur 'n internetgebruiker uitgevoer word vereis gewoonlik die
   interaksie tussen baie rekenaarbedieners.
   Kategorie: Rekenaar

