Rekenaarbus


   PCI Express bus aansluiters (vanaf bo na onder: x4, x16, x1 and x16),
   vergeleke met die tradisionele 32-bis PCI-bus aansluiter (onder)
   PCI Express bus aansluiters (vanaf bo na onder: x4, x16, x1 and x16),
   vergeleke met die tradisionele 32-bis PCI-bus aansluiter (onder)

   In rekenaarargitektuur is 'n bus 'n substelsel wat data of krag tussen
   komponente in 'n rekenaar of tussen rekenaars oordra. Anders as
   punt-tot-punt verbindings (poorte) kan 'n bus verskeie randtoestelle
   (bybehore) oor dieselfde stel drade verbind. Elke soort bus definieer
   'n stel verbinders wat toestelle, kaarte of kabels aanmekaar koppel.

   Vroeë rekenaarbusse was letterlik parallelle elektriese busse met
   veelvuldige verbindings, maar die term word nou gebruik vir enige
   fisiese rangskikking wat dieselfde logiese funksionaliteit as 'n
   parallelle elektriese bus verrig. Moderne rekenaarbusse kan beide
   parallelle en bis-serieverbinders gebruik en kan bedraad word op so 'n
   wyse dat dit 'n veelvuldige verbindingtopologie (elektries parallel) of
   'n kettingtopologie vorm of kan deur 'n geskakelde bus verbind word
   soos in die geval van USB.

   Inhoud

        * 1 Geskiedenis
             + 1.1 Eerste generasie
             + 1.2 Tweede generasie
             + 1.3 Derde generasie
        * 2 Beskrywing
        * 3 Bustopologie
        * 4 Bus versus poort
        * 5 Voorbeelde van interne rekenaarbusse
             + 5.1 Parallel
             + 5.2 Serie
        * 6 Voorbeelde van eksterne rekenaarbusse
             + 6.1 Parallel
             + 6.2 Serie
             + 6.3 Fabriekseie busse
        * 7 Voorbeelde van interne/eksterne rekenaarbusse
        * 8 Eksterne skakels

[wysig] Geskiedenis

[wysig] Eerste generasie

   Vroeë rekenaarbusse was bondels draad wat geheue en randtoestelle
   verbind het. Hulle is vernoem na die elektriese busse of
   verbindingstawe. Daar is bykans altyd voorsiening gemaak vir 'n
   geheuebus en ander randtoestelle en toegang tot hulle is deur
   afsonderlike instruksies verkry met geheel en al verskillende
   tydreëlings en protokolle.

   Een van die eerste probleme wat ontstaan het was die gebruik van
   onderbrekingsversoeke (interrupts). Vroeë rekenaars het Invoer/uitvoer
   (I/O) verwerk deur in 'n lus te wag tot 'n randtoestel beskikbaar
   geword het. Dit het 'n groot tydvermorsing teweeg gebring vir programme
   wat ander take kon uitvoer. As die programme verder ook gepoog het om
   daardie take te verrig het dit soms te lank geneem vir die programme om
   weer te kyk vir die beskikbaarheid van randtoestelle met die gevolglike
   dataverlies. Ingenieurs het daarom die randtoestelle opgestel om die
   Sentrale verwerkingseenheid (SVE) te onderbreek. Die onderbrekings moes
   geprioritiseer word omdat die SVE slegs kode vir een randtoestel op 'n
   slag kon verwerk en sommige toestelle was meer tyd-afhanklik as ander.

   Later het rekenaars begin om geheue tussen verskeie SVE'e te deel. Op
   hierdie rekenaars moes toegang tot die bus ook geprioritiseer word.

   Die klassieke eenvoudige manier om onderbrekings of bustoegang te
   prioriritiseer was deur middel van 'n ketting.

   DEC het weggedoen met die twee busse en te duur vir massaproduksie
   rekenaars en het die randtoestelle ook in die geheuebus ingesluit sodat
   dit ook soos geheue-adresse gelyk het. Op daardie tydstip was mense
   baie skepties oor die ontwerp en het baie mense voorspel dat die
   argitektuur sou misluk.

   Vroeë mikrorekenaars se busstelsels was eintlik 'n passiewe stroombaan
   wat aan die penne van die SVE gekoppel was. Geheue en ander toestelle
   is by die bus gevoeg deur dieselfde adres- en datapenne as die SVE self
   gebruik het waar dit in parallel gekoppel was.

   In baie mikrobeheerders en ingeboude stelsels bestaan 'n
   Invoer-/Uitvoerbus nie. Kommunikasie word beheer deur 'n SVE wat data
   vanaf toestelle lees en skryf asof hulle geheueblokke is, alles onder
   beheer van 'n sentrale klok wat die spoed van die SVE beheer. Toestelle
   vra vir diens deur seine op van die ander penne op die SVE te aktiveer,
   tipies in die vorm van een of ander onderbrekingsversoek.

   'n Skyfaandrywer se beheerder sal tipies 'n sein na die SVE stuur om te
   laat weet dat nuwe data gereed is om gelees te word, op welke tydstip
   die SVE die data sal skuif deur die geheue te lees wat ooreenstem met
   die skyf. Bykans alle vroeë rekenaars is op hierdie wyse gebou, sedert
   die S-100-bus in die Altair en het voortgeduur tot en met die IBM
   persoonlike rekenaars in die 1980s.

   Hierdie eenvoudige busstelsel het 'n ernstige nadeel vir rekenaars vir
   algemene doeleindes. Al die toerusting op die bus moet noodgedwonge
   teen dieselfde snelheid kommunikeer en het 'n enkele tydreëlaar gehad.

   Om die spoed van die SVE te verhoog is nie eenvoudig nie, omdat die
   spoed van alle toestelle ook moes toeneem. Dit het dikwels gelei tot
   situasies waar baie vinnige SVE's stadiger moes loop om met ander
   toestelle in die rekenaar te kon kommunikeer. Terwyl dit by ingeboude
   stelsels aanvaarbaar is, kon die probleem nie langer in kommersiële
   rekenaars aanvaar word nie.

   'n Ander probleem is dat die SVE benodig was om alle verwerkings te
   doen, dus as dit met ander take besig geraak het, het die werklike
   deurset van die bus ook dramaties daaronder gely.

   Sulke busstelsel is moeilik om saam te stel wanneer dit uit komponente
   wat van die rak af beskikbaar is gebou word. Elke gedrukte stroombaan
   vereis tipies baie brugskakelaars (jumpers) om die geheueadresse,
   Invoer-/Uitvoeradresse, onderbrekingsprioriteite en -nommers op te
   stel.

[wysig] Tweede generasie

   "Tweede generasie" busstelsels soos NuBus het verskeie van hierdie
   probleme aangespreek. Hulle het tipies die rekenaar in twee "wêrelde"
   geskei, met die SVE en geheue aan die een kant en die verskeidenheid
   toestelle aan die ander kant en 'n busbeheerder tussenin. Dit het die
   SVE toegelaat om vinniger te hardloop sonder om die bus te beïnvloed.
   Dit het ook baie van die las vir die skuif van data vanaf die SVE na
   die kaarte en beheerder geskuif, sodat die toestelle met mekaar kon
   kommunikeer sonder ingryping deur die SVE. Dit het ook die
   werkverrigting verhoog maar het egter meer ingewikkelde kaarte vereis.
   Hierdie busse het ook dikwels spoedkwessies aangespreek deur eenvoudig
   groter te wees in soverre dit die datapad aangaan deur te beweeg vanaf
   die 8-bis parallel busse van die eerste generasie tot 16- of 32-bis in
   die tweede en ook deur sagteware opstellings te verskaf (nou
   gestandardiseer met Plug-n-play) om die brugskakelaars te vervang.

   Hierde nuwer stelsels het egter een ding met hul voorsate gehad, in die
   sin dat elke toestel op die bus teen dieselfde spoed moes kommunikeer.
   Terwyl die SVE nou geïsoleer is en sonder probleme kon versnel het, het
   SVE's en geheue se spoed baie groter geword as die busse waarmee hulle
   moes kommunikeer. Die gevolg was dat die bussnelhede nou baie stadiger
   was as wat moderne stelsels benodig het en het die masjiene gebrekkige
   toegang tot data gehad. 'n Algemene voorbeeld van die probleem was dat
   videokaarte spoedig so vinnig was dat selfs die vinnigste busstelsels
   soos PCI nie kon byhou nie met die gevolg dat rekenaars van AGP-poorte
   voorsien het bloot om die videokaart aan te dryf. Teen 2004 is die AGP
   weereens oorweldig deur die hoë spoed videokaarte met die gevolg dat
   dit tans met die PCI Express-poorte vervang word.

   'n Toenemende aantal eksterne toestelle het verder ook begin om hulle
   eie busstelsels te gebruik. Wanneer skyfaandrywers eerstens
   bekendgestel is, kon hulle by 'n masjien bygevoeg word deur 'n kaart in
   die bus in te prop en is ook die rede waarom rekenaars so baie gleuwe
   op die bus voorsien. Tydens die 1980s en 1990s is nuwe stelsels soos
   SCSI en IDE bekendgestel om in hierdie behoefte te voorsien, met die
   gevolg dat die meeste gleuwe in moderne stelsels leeg gelaat word.
   Vandag is daar tipies soveel as vyf verskillende busse in 'n tipiese
   rekenaar wat verskeie toestelle bedien.

   'n Nuttige onderskeid het ook gewild geword naamlik die begrip van 'n
   plaaslike bus (local bus) teenoor 'n eksterne bus. Die eersgenoemde
   verwys na busstelsels wat ontwerp is om saam met interne toestelle
   gebruik te word soos grafiese kaarte en die laasgenoemde na busse wat
   ontwerp is vir die koppeling van eksterne toestelle soos
   beeldskandeerders.

[wysig] Derde generasie

   "Derde generasie" busse word nou aan die mark bekendgestel, insluitend
   HyperTransport en InfiniBand. Hulle sluit tipies eienskappe in wat
   hulle in staat stel om teen die baie hoë snelhede te hardloop wat
   benodig word om geheue- en videokaarte te ondersteun terwyl dit ook
   laer snelhede ondersteun vir stadiger toestelle soos skyfaandrywers.
   Hulle neig ook om hoogs plooibaar te wees ten opsigte van die fisiese
   verbindings wat hulle in staat stel om as interne busse te funksioneer
   maar ook verskillende masjiene aanmekaar te koppel. Dit kan
   ingewikkelde probleme tot gevolg hê wanneer daar gepoog word om aan
   verskillende versoeke te voldoen, dus word baie van die werk op hierdie
   stelsels op sagteware-ontwerp gefokus eerder as op die
   hardeware-ontwerp self. Oor die algemeen lyk die derde generasie busse
   meer soos 'n netwerk eerder as na die oorspronklike buskonsep, met meer
   hulpbronne vir protokolverwerking as vroeëre stelsels maar met die
   voordeel dat veelvuldige toestelle van die bus gebruik kan maak.

[wysig] Beskrywing

   Eens op 'n tyd het die term "bus" verwys na 'n elektries parallelle
   stelsel, met elektriese geleiers soortgelyk of identies aan die penne
   op die SVE. Dit is nie meer die geval nie en word die grens tussen
   busse en netwerke al hoe vaer.

   Busse kan parallelbusse wees wat datawoorde oor verskeie drade versprei
   dra of seriebusse wat data in bis-serie vorm dra. Die byvoeg van ekstra
   krag en beheerverbindings, differensiële aandrywers en dataverbindings
   in elke rigting beteken dat die meeste seriebusse meer geleiers het as
   die minimum van twee wat in die I²C seriebus gebruik word. Soos
   datatempos verhoog begin die probleme as gevolg van tydsverskuiwing en
   oorspraak in parallelle busse al hoe moeiliker om te oorkom. Een
   gedeeltelike oplossing tot hierdie probleem is die dubbeldatatempobus.
   Dikwels kan 'n seriebus teen hoër oorhoofse datatempos bedryf as
   parallelle busse, ten spyte van die feit dat hulle oor minder
   elektriese verbindings beskik, omdat 'n seriebus uit die aard van die
   ontwerp geen tydsverskuiwing of oorspraak het nie. USB, FireWire en
   Serial ATA is voorbeelde hiervan. Veelvuldige verbindings werk nie goed
   in vinnige seriebusse nie, dus gebruik seriebusse tipies
   kettingverbindings (daisy chain) of spilontwerpe (hub).

   Die meeste rekenaars het beide interne en eksterne busse. 'n Interne
   bus verbind a die interne komponente van 'n rekenaar aan die moederbord
   (dus ook die SVE en interne geheue). Hierdie soort busse word ook na
   verwys as 'n plaaslike bus omdat hulle bedoel is om plaaslike toestelle
   te verbind en nie daardie in ander masjiene of ekstern tot die rekenaar
   nie. 'n Eksterne bus verbind randtoestelle aan die moederbord.

   Netwerkverbindings soos Ethernet word nie normaalweg as busse beskou
   nie al is die verskil grootliks eerder teoreties as prakties. Die koms
   van tegnologieë soos InfiniBand en HyperTransport vervaag die grense
   tussen die twee begrippe nog verder. Selfs die onderskeid tussen intern
   en eksterne busse begin al vervaag, I²C kan byvoorbeeld as 'n interne
   of 'n eksterne bus gebruik word en InfiniBand is bedoel om interne
   busse soos PCI sowel as eksterne busse soos Fibre Channel te vervang.

   Moderne neigings in persoonlike rekenaars, veral skootrekenaars, beweeg
   meer en meer na die wegdoen van alle eksterne verbindings buiten vir
   die modemverbinder, Kategorie 5-kabel, USB, oorfoonverbinder, en die
   opsionele VGA of Firewire verbindings.

[wysig] Bustopologie

   In 'n netwerk beheer die meesterskeduleerder die dataverkeer. As data
   oorgedra moet word stuur die rekenaar wat dit aanvra 'n boodskap na die
   skeduleerder wat die versoek in 'n tou plaas. Hierdie boodskap bevat 'n
   identifikasiekode wat na al die nodes in die netwerk uitgesaai word.
   Die skeduleerder bereken die prioriteite en stel die ontvanger in
   kennis sodra die bus beskikbaar word.

   Die geïdentifiseerde node neem die boodskap en vour die data-oordrag
   tussen die twee rekenaars uit. Met die voltooiïing van die oordrag is
   die bus weer beskikbaar vir die volgende versoek in die skeduleerder se
   tou.

   Voordeel van die bus: Daar kan direk toegang tot enige rekenaar verkry
   word en boodskappe kan in 'n relatief eenvoudige en vinnige manier
   gestuur word.

   Nadeel van die bus: Benodig 'n skeduleerder om frekwensies toe te ken
   en om prioriteite te bereken om verkeer te beheer.

[wysig] Bus versus poort

   'n Bus is een van die tegnieke waarmee eksterne apparatuur met 'n
   rekenaar verbind kan word. Die andere tegniek is 'n rekenaarpoort. Die
   verskil tussen 'n bus is dat 'n bus gemaak is om 'n willekeurig aantal
   apparate aan te sluit en dus voorsieninge aanwesig is om die bestemming
   van verkeer oor die bus te bepaal, terwyl 'n poort 'n verbinding is
   waar slegs één enkel apparaat op aangesluit word en hierdie
   voorsieninge hierom nie nodig is nie. Poorte is normaliter eenvoudiger
   van opbou.

   AGP en PCI Express is poorte wat in die daaglikse gebruik foutief busse
   genoem word, maar eintlik poorte is.

[wysig] Voorbeelde van interne rekenaarbusse

[wysig] Parallel

     * CAMAC vir instrumentstelsels
     * Extended ISA of EISA
     * Industry Standard Architecture or ISA
     * Low Pin Count of LPC
     * MicroChannel of MCA
     * MBus
     * Multibus vir Nywerheidstelsels
     * NuBus of IEEE 1196
     * Peripheral Component Interconnect of PCI
     * S-100 bus of IEEE 696, gebruik in die Altair en soortgelyke
       mikrorekenaars
     * SBus of IEEE 1496
     * VESA Local Bus of VLB of VL-bus (vir Videokaarte)
     * VMEbus, die VERSAmodule Eurocard bus
     * STD Bus vir 8- en 16-bis mikrorekenaarstelsels

[wysig] Serie

     * 1-Wire
     * HyperTransport
     * I²C
     * PCI Express or PCIe
     * Serial Peripheral Interface Bus of SPI bus

[wysig] Voorbeelde van eksterne rekenaarbusse

[wysig] Parallel

     * Advanced Technology Attachment of ATA (ook PATA, IDE, EIDE, ATAPI,
       etc.) skyf/band randtoestel verbindings
     * HIPPI High Performance Parallel Interface
     * IEEE-488 (ook GPIB, Algemene doel , en HPIB, Hewlett-Packard
       Instrumentasie Bus)
     * PCMCIA, nou bekend as PC card, word baie in skootrekenaars gebruik,
       maar begin verdwyn met USB.
     * SCSI Small Computer System Interface, skyf/band bus.

[wysig] Serie

     * ACCESS.bus (A.b)
     * Apple Desktop Bus (ADB)
     * Controller Area Network (CAN)
     * Serial Peripheral Interface (SPI)
     * I²C
     * Fibre Channel
     * IEEE 1394 (FireWire)
     * RS-485
     * Serial Attached SCSI (SAS)
     * Serial Storage Architecture (SSA)
     * Universele Serie Bus (USB)

[wysig] Fabriekseie busse

     * Sagteskyfaandrywerverbinder

[wysig] Voorbeelde van interne/eksterne rekenaarbusse

     * Futurebus
     * InfiniBand
     * QuickRing
     * SCI

[wysig] Eksterne skakels

     * Chip Weems se Klasnotas oor Busse
     * http://dmoz.org/Computers/Hardware/Buses/

   Kategorie: Rekenaar

