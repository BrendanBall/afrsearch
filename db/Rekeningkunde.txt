Rekeningkunde


   Rekeningkunde het te doen met die logiese, sistematiese en akkurate
   boekstawing van finansiële inligting en transaksies, asook die
   opstelling, ontleding en vertolking van finansiële state en
   bestuursverslae vir gebruik deur belanghebbende partye. Dit fokus op
   die meting van prestasie en die verwerking en kommunikering van die
   finansiële inligting van ekonomiese sektore. Die dissipline van
   rekeningkunde verseker etiese gedrag, deursigtigheid en
   verantwoordbaarheid. Baie min rekenkundiges besef dat die wêreldwye
   tradisionele rekenkunde formaat werklike waarde vernietig as gevolg van
   die bestendige waarde aanneming. Inflasie rekenkunde stel dit reg.

[wysig] Geskiedenis

   Gedurende die 13de eeu het ekonomiese- en handelsaktiwiteite in Europa
   in omvang begin toeneem. Die tradisionele alleeneienaar of
   alleenhandelaar is aangevul deur vennootskappe met meer as een eienaar,
   asook deur ander soorte sakeondernemings. Die toenemende ekonomiese
   aktiwiteite het gelei tot sterker mededinging en kleiner winste. Die
   handelaars moes doeltreffender sake doen. Hulle moes 'n metode
   ontwikkel vir die opskrywing van transaksies - die koop en verkoop van
   goedere en die ontvangs en betaling van geld.

   Die mees gevorderde bankstelsels in Europa was daardie tyd in Italië.
   Die boekhoustelsel het verdere ontwikkeling in Italië ondergaan.

   Die toenemende handelsaktiwiteite het gelei tot 'n behoefte aan 'n
   stelsel waarvolgens 'n groot aantal saketransaksies aangeteken kan
   word. Só 'n stelsel moes volledige finansiële inligting verskag wat vir
   die daaglikse bestuur van 'n onderneming nodig was. Handelaars moes
   redelik maklik en gou kon bepaal presies wat die finansiële toestand
   van hul onderneming op enige tydstip was.

   Die stelsel wat in Italië ontstaan het en toegepas is, is die
   dubbelinskrywingstelsel genoem. Dít was 'n boekhoustelsel wat ontwerp
   is om transaksies te boekstaaf.

   Die oorspronklike dubbelinskrywingstelsel is met verloop van tyd
   ontwikkel en by nuwe behoeftes aangepas. Aan die begin is met die hand
   boekgehou. Dit is later deur boekhoumasjiene vervang. Vandag word die
   meeste boekhouing deur elektroniese rekenaars gedoen. Die beginsels bly
   steeds dieselfde. Alle handelinge wat in 'n onderneming uitgevoer word,
   word in geld uitgedruk en word as geskiedenis geboekstaaf.

   In rekeningkunde word metodes om ordentlik en sistematies boek te hou
   van alle gebeurtenisse in 'n sakeonderneming, of handelinge deur 'n
   individu wat in geldbedrae uitgedruk is, gebestudeer. Sulke
   gebeurtenisse of handelinge staan bekend as transaksies. Daar word ook
   maniere om die resultate van die transaksies te ontleed en te vertolk,
   gebestudeer.

[wysig] Verwysings

     * Rekeningkunde: 'n logiese benadering deur Archer · Snyman ·
       Ndwalane · Van der Merwe, Nasou, 2005

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Saadjies • Rekeningkunde

