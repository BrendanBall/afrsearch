Reklame-agentskap


   'n Reklame-agentskap is 'n diensmaatskappy wat advertensies skep,
   beplan en bestuur namens kliënte. Die advertensies kan verskeie vorms
   aanneem en dit kan ook 'n reeks advertensies behels, 'n reklameveldtog.
   Die reklame-agentskap is onafhanklik van die kliënt en neem 'n
   buitestaander se oogpunt aan in die poging om die kliënt se produkte of
   dienste te verkoop. 'n Agentskap kan ook oorkoepelende
   bemarkingstrategieë, handelsmerkstrategieë en promosies namens kliënte
   hanteer.

   Tipiese reklame-agentskappe sluit besighede en korporasies, maatskappye
   sonder winsoogmerk, en regeringsagentskappe in. Reklame-agentskappe
   wissel van klein bedrywe met een of twee mense in diens tot groot
   multinasionale, multiagentskap konglomerate soos Omnicom Group, WPP
   Group, Interpublic Group of Companies en Havas.

   Sommige agentskappe spesialiseer in spesifieke soort advertensies, soos
   byvoorbeeld gedrukte advertensies of televisie-advertensies. Ander
   agentskappe, veral die groteres, lewer werk vir 'n verskeidenheid
   media. In die laasgenoemde geval, skep die agentskap geïntegreerde
   markkommunikasie, of oor-die-lyn reklame. Die "lyn" is die tradisionele
   merker tussen media wat tradisioneel kommissie aan die agentskap betaal
   en media wat geen kommissie aan die agentskap betaal nie.

   Deesdae klassifiseer sommige mense firmas wat soekenjinbemarking en
   soekenjinoptimering doen as "agentskappe" omdat hulle media skep.
   Studies dui daarop dat hierdie soort bemarking tydskrifadvertensies sal
   oortref binne die volgende 3 tot 5 jaar.

   Nie alle reklame word deur agentskappe geskep nie. Sommige maatskappy
   skep hulle eie reklame; hulle werk intern.

   Inhoud

        * 1 Agentskappersoneel
        * 2 Beroemde reklame-agentskappe
        * 3 Die grootste reklamegroepe
        * 4 Eksterne skakels

[wysig] Agentskappersoneel

   Die kreatiewe department – die mense wat die advertensies uitdink en
   skep – is die kern van 'n reklame-agentskap. Moderne
   reklame-agentskappe verdeel gewoonlik hulle personeel in kreatiewe
   spanne bestaande uit 'n kopieskrywers en 'n kunsdirekteur. Hierdie
   spanne kan permanent wees, of per projek saam werk. Die kunsdirekteur
   en kopieskrywer is ondergeskik aan 'n kreatiewe direkteur; gewoonlik
   iemand met 'n aantal jare ervaring in die bedryf. Ten spyte van hul
   titels, werk die kunsdirekteur en die kopieskrywer beide aan die teks
   en die grafika van 'n voorstel – die advertensie of veldtog se
   sleutelboodskap. Kreatiewe personeel werk dikwels saam met eksterne
   ontwerp- of produksiestudio's om hulle idees te ontwikkel en te
   implementeer.

   Die ander belangrike department in reklame-agentskappe is
   rekeningdienste of rekeningbestuur. Hierdie personeel werk direk met
   kliënte en potensiële kliënte om besigheid te kry en om uit te vind wat
   die kliënt benodig en verwag van die agentskap. Hulle moet die kliënt
   se besigheid verstaan die kliënt se behoeftes binne die agentskap
   verteenwoordig. Sodoende kan die advertensies aan die behoeftes van die
   kliënt voldoen.

   Voorheen het kliëntdienspersoneel die advertensiestrategie geskryf en
   kreatiewe personeel het hierdie strategie gebruik om advertensies te
   skep. Sedert die Sestigerjare (in Brittanje) en die Tagtigerjare (in
   die VSA) verrig spesialisrekeningbeplanners hierdie taak. Die
   rekeningbeplanner het aanvanklik die verbruiker verteenwoordig en moes
   die beste manier vind om die kliënt se produkte aan verbruikers voor te
   lê. Om dit te kan doen, moes rekeningbeplanners verbruikers se
   behoeftes goed verstaan en hulle moes weet hoe om met verbruikers te
   praat. Vandag het beplanners 'm aansienlik groter rol; hulle bepaal
   strategieë vir handelsmerke en, tot 'n sekere mate, strategieë vir
   media. Hulle gebruik hul insig in verbruikers om te bepaal wanneer
   verbruikers ontvanklik is vir boodskappe en hoe om hierdie boodskappe
   oor te dra.

   Die kreatiewedienste-departement is minder bekend; hierdie personeel is
   in verbinding met die leweraars van die verskillende kreatiewe media.
   Hulle sal byvoorbeeld onderhandel met drukkers as die agentskap
   brosjures wil laat druk vir 'n kliënt. In die geval van uitsaaimedia,
   buitemuurse media en die pers, vervul 'n media-agentskap gewoonlik
   hierdie rol. Die media-agentskap help met mediabeplanning en is
   gewoonlik groot genoeg om vir beter pryse te onderhandel as wat 'n
   enkele reklame-agentskap kan.

   In klein agentskappe kan dieselfde personeel beide kreatiewe en
   rekeningdienste lewer. Groter agentskappe het mense wat spesialiseer in
   die een diens of die ander.

   'n Belangrike departement in 'n reklame-agentskap is verkeer. Hierdie
   departement verbeter produktiwiteit en winsgewendheid deur ontoepaslike
   werkopdragte te identifiseer, inligting in die agentskap te versprei en
   kosteramings te evalueer. In klein agentskappe is een persoon dalk
   verantwoordelik om werkvloei te bestuur, om kosteramings te versamel en
   om die telefoon te antwoord. Groot agentskappe kan verkeersdepartemente
   met tien of meer werknemers hê.

[wysig] Beroemde reklame-agentskappe

     * BBDO – werk saam met Anheuser-Busch, Visa, en PepsiCo.
     * Crispin Porter + Bogusky – beroemd vir Subservient Chicken, werk
       saam met Burger King, Virgin Atlantic Airways, Volkswagen
     * Doyle Dane Bernbach – het beroemde veldtogte vir Volkswagen geskep
       (insluitend die beroemde "Suurlemoen"-advertensie) en vir Avis
       Rental Cars ("We're number 2. We try harder.")
     * Goodby Silverstein & Partners – beroemd vir die "Got
       Milk?"-veldtog, en ander.
     * JWT (voorheen J. Walter. Thompson) – werk saam met Kelloggs,
       Unilever, Diageo.
     * The Martin Agency -- UPS, GEICO, NASCAR, Miller (Lite, MGD), Hanes,
       en ander.
     * N.W. Ayer & Son – die eerste agentskap in die Verenigde State, het
       "When it rains it pours" geskep (Morton Salt), "A diamond is
       forever" (De Beers), "Reach out and touch someone" (AT&T), "Be all
       you can be" (Verenigde State se Weermag), en ander.
     * Ogilvy & Mather – beroemd vir die gedrukte Rolls-Royce-advertensie
       met die opskrif "At 60 miles an hour the loudest noise in this new
       Rolls-Royce comes from the electric clock", onder andere.
     * Saatchi and Saatchi – mees beroemd vir hul werk saam met die
       Konserwatiewe Party van die Verenigde Koninkryk, veral gedurende
       die algemene verkiesing in 1979 (Maurice and Charles Saatchi het
       die agentskap later verlaat en M&C Saatchi gestig)
     * TBWA\Chiat\Day – werk saam met Apple Computer (insluitend die
       "Think Different"-veldtog), adidas, en Sony Playstation. Het die
       fcuk-merk geskep en (in die VK) Wonderbra-advertensies.
     * Partnership Advertising – het die "loading cancer"-advertensie
       geskep wat die 2003 New York Festivals Finalists gewen het.

[wysig] Die grootste reklamegroepe

   Volgens die Research Company Evaluating the Media Agency Industry, was
   die volgende die 6 grootste groepe (gerangeer volgens wêreldwye
   besigheid) in 2004:
     * WPP Group: $48 055 miljard
     * Publicis: $34 365 miljard
     * Interpublic Group: $27 870 miljard
     * Omnicom Group: $25 230 miljard
     * Aegis Group: $20 355 miljard
     * Havas: $8 775 miljard

[wysig] Eksterne skakels

     * American Association of Advertising Agencies
     * World Federation of Advertisers

   Kategorieë: Reklame-agentskappe • Reklame • Agentskappe • Promosie en
   bemarkings kommunikasie

