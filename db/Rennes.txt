Rennes


                                                                   Rennes

                                                Land:             Frankryk
                                              Région:             Bretagne
                                         Département:      Ille-et-Vilaine
                                          Koördinate:     48°06'N, 01°40'W
                                         Oppervlakte:            50,39 km²
                                           Bevolking:       206 229 (1999)
                                  Bevolkingsdigtheid:          4 092 / km²
                                              Hoogte:    30 m bo seespieël
                                        Burgemeester: Daniel Delaveau (PS)

   Rennes (Bretons: Roazhon, Gallo: Resnn) is die hoofstad van die Franse
   administratiewe gebied Bretagne, die département Ille-et-Vilaine en ook
   een van die historiese hoofstede van die hertogdom Bretagne met 206 226
   inwoners (1999) in die stad en 550 000 in die metropolitaanse gebied.
   Die stad by die samevloeiing van die Ille- en Vilaineriviere is sedert
   die jaar 1491 die setel van die Bretonse parlement en die kulturele en
   ekonomiese sentrum van Bretagne.

   Alhoewel Rennes in die oostelike deel van die Bretagne lê wat al vroeg
   geromaniseer is en die Franse taal aangeneem het, het dit in wese
   steeds 'n Bretonse stad gebly. Rennes is die hoofkwartier van talle
   kulturele en politieke bewegings, dit huisves die kulturele institute
   Kuzul Sevenadurel Breizh en Skol-Uhel ar Vro en 'n aantal Keltiese
   verenigings en boekwinkels.
   Die bekken van Rennes
   Die bekken van Rennes

   Rennes is terselfdertyd 'n toekomsgerigte metropool en het danksy die
   desentraliseringsbeleid van die Franse regering tot een van die
   belangrikste sentrums van hoë-tegnologie in Frankryk ontwikkel. Die
   plaaslike kommunikasiebedryf het onder meer die Franse
   Internet-voorloper Minitel ontwikkel, die motorvervaardiger Citroën het
   een van sy grootste nywerhede hier opgerig, en die hoësnelheidstrein
   TGV verbind Rennes met die hoofstad Parys.

   Inhoud

        * 1 Geskiedenis
        * 2 Ekonomie
        * 3 Vervoer
        * 4 Eksterne skakels

[wysig] Geskiedenis

   Rennes is oorspronklik deur die Armorikaanse volk Riëdones onder die
   naam Resnn gestig en ontwikkel vinnig tot die administratiewe sentrum
   van die Civitas Riedonum, 'n gebied wat tot by die baai van
   Mont-Saint-Michel strek. Die Riëdones begin al vroeg in die 1ste eeu
   v.C. hul eie geldstukke volgens Griekse en Romeinse voorbeelde te munt.
   In die Romeinse tydperk staan die stad as Condate bekend, afgelei van
   die Kelties-Galliese woord vir "samevloeiing".
   Vakwerkhuise op die Place du Champ-Jacquet
   Vakwerkhuise op die Place du Champ-Jacquet

   Die Franke verower Rennes teen die einde van die 8de eeu. Onder die
   heerskappy van koning Nominoë (841-851) word Rennes weer by die
   Bretonse Ryk ingelyf. Die stad groei veral in die 12de en 13de eeu
   danksy die opbloei in die handel. Die biskoppe Hildebert van Lavardin,
   Marbod van Rennes en Stéphane de Fougières speel 'n groot rol by die
   ontwikkeling van Rennes tot een van die belangrikste sentrums van die
   Latyns-Franse kultuur.

   In die laat middeleeue is Rennes ook die administratiewe en geregtelike
   sentrum van Bretagne.

   Nadat Rennes se spoorwegstasie in 1857 voltooi is, het die stad
   geleidelik in suidwaartse rigting begin uitbrei. In 1899 het die
   opspraakwekkende verhoor van die offisier Alfred Dreyfus in Rennes
   plaasgevind.

   Tydens die Tweede Wêreldoorlog het drie Duitse bomwerpers die stad op
   17 Mei 1940 aangeval en 'n ammunisiwa getref, wat naas Franse en Britse
   militêre treine en ook 'n trein met vlugtelinge gestaan het. Meer as
   1 000 mense het hulle lewens verloor. Duitse troepe het Rennes op die
   volgende stad beset.

   Verdere bomaanvalle in Maart en Mei 1943 en in Junie 1944 het nog eens
   1 000 menselewens geëis. Voordat generaal Patton se troepe die stad op
   4 Augustus 1944 bevry het, is die meeste brûe deur die Duitse troepe
   tydens hulle terugtog opgeblaas. Vir die sowat 50 000 Duitse
   oorlogsgevangenes is vier kampe opgerig.

   Vanaf 1954 het Rennes ambisieuse bouprojekte begin om uiteindelik 'n
   beplande 520 000 inwoners te kan huisves. Dit het van Rennes die derde
   vinnigste groeiende stad in Frankryk na Toulouse en Montpellier gemaak.

[wysig] Ekonomie

   Die Cité Judiciaire
   Die Cité Judiciaire

   Die ekonomiese gebied van Rennes is een van die eerste sogenaamde
   technopoles, ekonomiese groeisentrums buite die metropolitaanse gebied
   van Parys wat as deel van die Franse regering se
   desentraliseringsbeleid gestig is. Die ekonomiese gebied van Rennes
   Métropole bevat 36 munisipaliteite met sowat 375 000 inwoners of 42
   persent van die bevolking van die département Ille-et-Vilaine, 182 000
   werknemers in die privaatsektor, 55 000 studente en 18 000
   ondernemings.

   Die motor- en telekommunikasiebedryf is die belangrikste
   nywerheidsektore in Rennes. Die grootste nasionale en internasionale
   maatskappye, wat hulle in die gebied gevestig het, is PSA Peugeot
   Citroën (die eerste fabriek van Citroën is in 1961 in Rennes-Le Janais
   opgerig), Legris Industries, Yves Rocher, Visteon, Cegetel en Virgin
   Megastore.

   Rennes huisves ook die hoofredaksie van Ouest-France, die grootste
   Franse koerant ten opsigte van sirkulasie.

[wysig] Vervoer

   'n TGV-trein in die stasie van Rennes
   'n TGV-trein in die stasie van Rennes
   Die moltreinstasie La Poterie
   Die moltreinstasie La Poterie

   Die internasionale lughawe van Rennes bied daagliks 70 verbindings met
   ander Europese metropole soos Madrid, Genève, Frankfurt am Main en
   Amsterdam). Die Franse hoësnelheidstrein TGV bied daagliks 25
   verbindings met jaarliks 4,5 miljoen passasiers, onder meer na Parys en
   die lughawe Charles de Gaulle (2 uur se reistyd), Lille en Lyon.

   Die Métro de Rennes (moltrein van Rennes) is as die derde outomatiese
   VAL-moltreinstelsel (VAL: Véhicule automatique léger, "ligte
   outomatiese trein") in Frankryk na Lille en Toulouse op 16 Maart 2002
   geopen. Die moltrein met sy vyftien stasies is teen 'n koste van 449
   miljoen € as 'n lyn in noord-suidelike rigting tussen die stasies J.F.
   Kennedy en La Poterie opgerig. Die moltreinlyn sal in die nabye toekoms
   uitgebou word.

[wysig] Eksterne skakels

     * Ville de Rennes - Die amptelike webwerf van Rennes
     * Rennes Métropole - Die amptelike webwerf van Rennes Métropole
     * Rennes-Atalante - Die amptelike webwerf van die technopole
       Rennes-Atalante
     * Vue 3D de Rennes - 'n Driedimensionele straatkaart van Rennes met
       soekenjin

   Kategorieë: Bretagne • Stede in Frankryk

