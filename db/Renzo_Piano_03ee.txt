Renzo Piano


   debis-Haus (Berlyn)
   debis-Haus (Berlyn)

   Renzo Piano (* 14 September 1937 in Genua, Italië) is een van die
   beroemdste argitekte van die laat 20ste en vroeë 21ste eeu en staan
   veral bekend vir sy buitengewone verbinding van argitektuur en nuwe
   tegnologieë. Ná sy opleiding by die argitektuurskool van die Milaanse
   Politecnico werk hy tussen 1965 en 1970 saam met Louis Kahn in
   Philadelphia en Makowsky in Londen en van 1971 tot 1977 met Richard
   Rogers.

   Die belangrikste gemeenskaplike projek, wat Piano saam met Rogers
   ontwerp het, is die Centre Georges Pompidou (Georges Pompidou-sentrum)
   in Parys (Frankryk). Hierdie projek maak van Renzo Piano 'n argitek van
   wêreldfaam. Die Centre, wat ook as Beaubourg bekend staan, dien as 'n
   kulturele sentrum vir moderne kuns, letterkunde, musiek en industriële
   ontwerp. 'n Deel van die gebou huisves kantore, restourante, winkels,
   teaters en parkeerplekke. Die groot sukses van die sentrum, wat nou
   sowat 25 000 besoekers per dag lok, is ook aan sy buitengewone boustyl
   te danke. As 'n tipiese voorbeeld van Piano se integrasie van
   hoëtegnologie in die moderne argitektuur is die sentrum as 'n soort
   "masjien in die stad" ontwerp - sy tegniese installsies is nie
   weggesteek nie, maar vorm 'n deel van sy fasade. Staalelemente en
   gekleurde pype gee aan die gebou 'n industriële voorkoms, wat skerp met
   die tradisionele boustyle van sy omgewing in 'n ou stadsywyk van Parys
   kontrasteer.
   'n Satellietfoto van Osaka se Kansai-lughawe, wat op 'n kunsmatige
   eiland in die see lê
   'n Satellietfoto van Osaka se Kansai-lughawe, wat op 'n kunsmatige
   eiland in die see lê

   Met die Internasionale Kansai-Lughawe in Osaka (Japan) ontwerp hy in
   1988 een van die grootste geboue wat ooit opgerig is en lewer met die
   Daimler Benz-kwartier 'n belangrike bydrae by die heropbou van die
   historiese sentrum van Berlyn, die Potsdamer Platz. Renzo Piano se
   projekte sluit ook 'n aantal museums in, soos byvoorbeeld die Menil
   Collection in Houston (Texas, Verenigde State), 'n museum in die
   Switserse hoofstad Bern, wat die werke van die skilder Paul Klee
   behandel, die museum van die Beyeler-stigting in Basel (Switserland) en
   die uitbou van die High Museum of Art in Atlanta (Georgia, Verenigde
   State) in die jaar 2005.

   Een van sy jongste ontwerpe is die voorgestelde wolkekrabber London
   Bridge Tower in die Britse hoofstad, wat ná sy voltooing teen die jaar
   2010 die hoogste gebou in Europa sal wees.

   Renzo Piano het in 1990 die Kyoto-prys en in 1998 die
   Pritzker-argitektuurprys vir sy lewenswerk ontvang en is deur die
   UNESCO as 'n Goodwill Ambassador ("Ambassadeur van Welwillendheid")
   benoem.

[wysig] Belangrikste projekte

     * IRCAM, Parys (Frankryk)
     * Kulturele Sentrum Jean-Marie Tjibaou, Nouméa, Nieu-Kaledonië
     * Museum van die Beyeler-Stigting, Basel (Switserland)
     * IBM Reispawiljoen
     * Kunsinstituut van Chicago - uitbouprojek
     * Internasionale Kansai-Lughawe, Osaka (Japan)

[wysig] Eksterne skakels

     * Die webwerf van Renzo Piano

[wysig] Bronne

     * Jaye Abbate en Michael C. Thomsett: Celebrating the Art of
       Architecture. 25 Years of Pritzker Prize Winning Architects.
       Columbia (MD) 2004: Marketplace Books

   Kategorie: Italiaanse argitekte

