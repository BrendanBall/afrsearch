René Descartes


   René Descartes
   René Descartes

   René Descartes, (31 Maart 1596 – 11 Februarie 1650) gebore in Touraine,
   Frankryk, was nie net 'n filosoof nie, maar ook 'n belangrike
   wetenskaplike wat bygedra het tot die fisika, analitiese meetkunde,
   wiskunde, optika en fisiologie. Sy belangrikste bydrae is sy metode,
   uiteengesit in Discours de la méthode (Vertoog oor die metode) en
   Méditations Métaphysiques (Bepeinsinge oor die Eerste Filosofie).

   Descartes se metode het behels om alles wat hy ooit geleer is, te
   betwyfel totdat hy 'n duidelike en ooglopende (clara et distincta) idee
   of beginsel gevind het wat nie in twyfel getrek kon word nie. In sy
   poging om alles te betwyfel, het hy uiteindelik tot die gevolgtrekking
   gekom dat hy alles kon betwyfel behalwe die feit dat hy twyfel. Maar as
   hy getwyfel het, was hy denkend. En as hy denkend was, het hy as 'n
   denkende wese bestaan.

   Gevolglik het Descartes "ek dink" (cogito) as die eerste duidelike en
   ooglopende beginsel identifiseer, waarvan hy sekerheid aangaande die
   bestaan van dinge kon aflei. Vandaar Descartes se bekende uitsprake:
   dubito (ek twyfel) ergo cogito (daarom dink ek), en verder cogito ergo
   sum (ek dink, daarom is ek).

   Hy het die menslike natuur hoofsaaklik gesien as intellek waaraan die
   liggaam verbind was. Rasionaliteit was egter nie net die basis van
   menswees nie, maar 'n sleutel tot alle realiteit. Descartes het geglo
   dat hy deur sy deduktiewe metode besliste kennis van alles kon bereik.
   Sy uitgangspunt was 'n idee wat duidelik tot sy verstand gespreek het,
   waarna hy deur rasionele deduksie verder kon gaan om die bestaan van
   alles, insluitend die wêreld en God, te demonstreer. In teenstelling
   met Plato, het hy nie 'n ander wêreld van idees wat rasionele denke
   voorafgaan, voorveronderstel nie. Nòg 'n ingebore idee, nòg 'n
   goddelike Wese, maar die menslike cogito - die denkproses - is die bron
   wat, vóór die sintuiglike ervaring, ware kennis waarborg - selfs die
   kennis van 'n self-openbarende God.

[wysig] Eksterne skakels

     * Franse audioboek (mp3) : uittreksel oor diere/masjiene van Discours
       de la méthode (Vertoog oor die metode)
     * Discourse On the Method – by die Gutenbergprojek – Engelse
       vertaling van Discours de la méthode
     * Selections from the Principles of Philosophy – by die
       Gutenbergprojek
     * Gedetaileerde biografie van Descartes
     * CATHOLIC ENCYCLOPEDIA: René Descartes
     * Maklik leesbare weergawes van Descartes se Méditations
       Métaphysiques en Discours de la méthode (Engelse vertalings)
     * Biografie van Descartes (Frans)

   Kategorieë: Franse filosowe • Franse wiskundiges

