Republiek van Ierland


   CAPTION: Republiek van Ierland
   Poblacht na hÉireann
   Republic of Ireland


        Wapen van Republiek van Ierland
   Vlag Wapen
   Nasionale leuse: Geen
   Volkslied: Amhrán na bhFiann
   ("Die Lied van die Soldaat")
   Ligging van Republiek van Ierland
   Hoofstad                Dublin (Baile Átha Cliath)
                           53°26′N 6°15′W
   Grootste stad           Dublin (Baile Átha Cliath)
   Amptelike tale          Iers, Engels
   Regering
   President van Ierland
   Taoiseach
                           Parlementêre demokrasie
                           Mary McAleese
                           Bertie Ahern
   Onafhanklikheid
   Van Verenigde Koninkryk
   Verdrag oor
   die Regering van Ierland
                           21 Januarie 1919
                           6 Desember 1922
   Oppervlakte
    - Totaal

    - Water (%)
                           70 273 km^2  (117^de)
                           27 133 myl^2
                           2,0
   Bevolking
    - 2006 skatting
    - 2002 sensus
    - Digtheid
                           4 234 925 (121^ste)
                           3 917 203
                           57 / km^2 (143^ste)
                           156 / myl^2
   BBP (KKP)
    - Totaal
    - Per capita           2005 skatting

                           $167,9 miljard (50^ste)
                           $34 100 (4^de)
   Geldeenheid             Euro (€) (EUR)
   Tydsone
    - Somertyd             GMT (UTC+0)
                           Ierse Somertyd (UTC+1)
   Internet-TLD            .ie
   Skakelkode              +353

   Die Republiek van Ierland (Iers: Poblacht na hÉireann) is 'n
   onafhanklike staat in die noord-weste van Europa, wat met 70 273
   vierkante kilometer sowat vier vyfdes van die eiland Ierland beslaan.
   Noord-Ierland, die gebied in die noord-ooste van Ierland, is een van
   die deelstate van die Verenigde Koninkryk. Die Republiek van Ierland
   het 4,2 miljoen inwoners.

   Die amptelike simbool van die republiek is die Keltiese harp, wat ook
   op die Ierse Euromunte uitgebeeld word. Dikwels word egter die klawer
   gebruik, onder meer deur die Republiek van Ierland se nasionale
   rugby-span.

   Die Republiek van Ierland is sedert 1973 'n lidstaat van die Europese
   Unie en beskik oor 'n hoogs ontwikkelde ekonomie, wat immigrante uit
   ander Europese en oorsese lande lok. Die land het sedert die 1990's tot
   een van die welvarendste Europese nasies ontwikkel.

   Inhoud

        * 1 Naam
        * 2 Demografie
        * 3 Geskiedenis
        * 4 Politiek en administrasie
        * 5 Ekonomie
        * 6 Bronne

[wysig] Naam

   Die Ierse grondwet bepaal dat die naam van die staat Éire is, of, in
   Engels, Ireland. Desondanks word na die onafhanklike staat Ierland soms
   ook as Republiek van Ierland verwys om dit te onderskei van die eiland
   Ierland.
   Die Paasfees-Proklamasie van 1916
   Die Paasfees-Proklamasie van 1916

   Die Ierse staat het al meer as een amptelike titel gehad. Die
   rewolusionêre staat, wat deur Ierse nasionaliste in 1919 gestig is, het
   as die Ierse Republiek bekend gestaan. Die Paasfees-Proklamasie van die
   jaar 1916 gebruik reeds die Ierse term Poblacht na hÉireann ("Republiek
   van Ierland"). Nadat die staat in 1922 ook de jure onafhanklik geword
   het, het dit as die Ierse Vrystaat bekend gestaan (Iers: Saorstát
   Éireann). Hierdie naam is tot 1937 bybehou.

   Die term Republiek van Ierland het gebruiklik geword, nadat die Wet van
   die Republiek van Ierland dit in 1949 as die amptelike benaming van die
   staat gedefinieer het. Die wet sou verduidelik dat die staat 'n
   republiek was en geen konstitusionele monargie nie. Dit is ook die
   gebruiklike naam in die Verenigde Koninkryk sedert die Ierland-Wet daar
   in 1949 in krag geraak het. Alhoewel die term Republiek van Ierland
   aanvaarbaar is, word die naam Ierland vir amptelike doeleindes soos
   internasionale ooreenkomste, regerings- en regsdokumente en die
   lidmaatskap in internasionale organisasies gebruik. Slegs indien daar
   'n onderskeiding gemaak moet word tussen die onafhanklike republiek en
   Noord-Ierland, soos byvoorbeeld op die gebied van sport, waar Ierse en
   Noord-Ierse spanne bestaan, of by verwysings na die "grens tussen
   Noord-Ierland en die Republiek van Ierland", is dit ook vir die
   amptelike taalgebruik noodsaaklik om aan hierdie naam die voorkeur te
   gee.

   In Engels staan Ierland onder meer ook bekend as Éire, Die Vrystaat
   (The Freestate) en die Ses-en-twintig Graafskappe (Twenty-six
   Counties). Weens die negatiewe historiese konnotasies van die naam Éire
   word dit tans nie meer dikwels gebruik nie.

[wysig] Demografie

   Die Ierse bevolking is hoofsaaklik afstammelinge van die oorspronklike
   Keltiese bewoners van die eiland, Skandinawiese setlaars en
   Anglo-Noormanne.
   'n Tweetalige straatbord
   'n Tweetalige straatbord

   Die amptelike tale is Iers en Engels. Iers is as nasionale taal 'n
   verpligte skoolvak in Ierland, tog bly die sogenaamde
   Gaeltacht-gebiede, waar Iers nog deur enkele tienduisend mense as
   omgangstaal gepraat word, beperk tot die uiterste weste van die eiland.
   Met die Wet oor die Amptelike Tale (Official Languages Act) van 2005 is
   die name van 'n aantal stede en dorpe van Engelse na Ierse weergawes
   gewysig.

   Meer as 90 persent van die bevolking is Rooms-Katolieke. Daar is 'n
   Protestantse minderheid van Anglikane en ander groepe. Naas die klein
   Joodse gemeenskap is daar 'n groeiende Islamitiese bevolking, veral
   immigrante.

   Ierland lok baie immigrante uit die nuwe lidstate van die Europese Unie
   soos Pole (120 000 immigrante), Litaue, die Tsjeggiese Republiek en
   Letland. Ander belangrike groepe van onlangse immigrante sluit Roemene,
   Sjinese en Nigeriërs in.

[wysig] Geskiedenis

   Die geskiedenis van Ierland neem 'n aanvang met die eerste menslike
   nedersettings in die steentydperk. Ierland was sowat 8 000 jaar gelede
   nog met die eiland van Groot-Brittanje verbonde, en die eerste bewoners
   het waarskynlik vanaf die Europese vasteland gekom. Toe die eerste
   Gaelies-Keltiese setlaars die eiland in die 4de eeu v.C. bereik,
   bestaan daar reeds 'n ander Keltiese kultuur, die Iverners. Die huidige
   Ierse volk het dus verskillende etniese oorspronge.
   'n Monument in Dublin ter herdenking van die Ierse
   Onafhanklikheidsoorlog
   'n Monument in Dublin ter herdenking van die Ierse
   Onafhanklikheidsoorlog

   In die Romeinse tydperk staan Ierland as Hibernia bekend. Die eiland is
   nooit deur die Romeine verower nie, en daar bestaan 'n aantal
   onafhanklike Ierse koninkryke en vorstedomme.
   'n Bladsy uit die Boek van Kells, 'n Ierse manuskrip wat omtrent 800
   geskryf is
   'n Bladsy uit die Boek van Kells, 'n Ierse manuskrip wat omtrent 800
   geskryf is

   Britse slawe, waaronder ook die nasionale beskermheilige Sint Patrick,
   speel 'n groot rol by die kerstening van Ierland omtrent 430. Saam met
   die Christelike godsdiens word ook die Latynse alfabet ingevoer, wat in
   Ierland tot die Ogham-alfabet ontwikkel word. Die eerste historiese
   dokumente in die Iers-Gaeliese taal ontstaan in die 5de eeu n.C.

   In die laat 6de eeu vestig Ierse setlars hulle ook in Skotland, in
   Wallis en op die eiland Man. Iers ontwikkel tot die algemene
   omgangstaal van Skotland en Man, maar verdwyn weer in Wallis.

   Die eerste Ierse bloeitydperk eindig met die Angel-Saksiese en
   Wiking-invalle tussen die 7de en 10de eeu. In 1169 begin die
   Anglo-Normandiese heersers van Engeland met die verowering van die
   eiland. Die Normandiërs lê beslag op Ierse landgoedere, maak 'n einde
   aan die Ierse lakenbedryf en verdryf baie Iere na die onvrugbare weste
   van die eiland. Die inheemse bevolking verkeer in 'n toestand van
   armoede en regteloosheid.

   Nogtans oorheers die Normandiërs net 'n gedeelte van Ierland. Eeue lank
   bly Dublin en sy omgewing die enigste gebied wat werklik verengels het.
   In die 16de eeu onderneem die Engelse Tudor-dinastie 'n nuwe poging om
   die Engelse heerskappy in Ierland te vestig. Engelse adellikes is
   uitgenooi om hulle in landelike gebiede van die eiland te vestig, en
   Mary Tudor en haar eggenoot Filips van Spanje stig die sogenaamde
   Queen's and King's County in die huidige Laois en Offaly.

   Die sogenaamde Engelse volksplantings (Plantations) van Protestantse
   landeienaars en setlaars gaan voort onder koningin Elizabeth I
   (1558-1603), en vanaf 1609 stig die London Livery Companies stede en
   dorpe in die noordooste van Ierland. Derry ontwikkel tot een van die
   Protestantse sentrums in Noord-Ierland.

   Die beleid van die Engelse landeienaars lei tot die groot Ierse
   hongersnood van die jare 1845 tot 1847. Maatreëls, wat die hongersnood
   sou kon bestry het, is deur die Britse owerhede doelbewus vertraag. 1,5
   miljoen Iere verhonger, en baie inwoners emigreer na die Verenigde
   State.

   Ná 'n reeks onluste kry Ierland op 6 Desember 1921 Dominium-status, wat
   'n groter mate van selfregering aan die land toestaan. Ses graafskappe
   in die noordelike provinsie Ulster met 'n oorwegend Protestantse
   bevolking bly egter Britse gebied. Die vraagstuk van Noord-Ierland se
   politieke toekoms bly dekades lank 'n ernstige geskilpunt tussen die
   Ierse en Britse regerings. Ná meer as drie eeue onder Engelse
   heerskappy word Ierland op 18 April 1949 'n republiek buite die Britse
   Gemenebes. Die Republiek van Ierland maak tans geen aanspraak meer op
   Noord-Ierland, en danksy die Goeievrydag-ooreenkoms, wat in 1998 tussen
   Ierland en die Verenigde Koninkryk gesluit is, het die politieke
   klimaat stabiel geword.

   Ierland word in 1955 'n lidstaat van die Verenigde Nasies en in 1973
   van die Europese Ekonomiese Gemeenskap.

[wysig] Politiek en administrasie

   Ierland is 'n parlementêre republiek. Die President van Ierland fungeer
   as die staatshoof en word vir 'n ampstermyn van sewe jaar gekies. Die
   President mag vir 'n tweede ampstermyn herverkies word. Die staatshoof
   voer oorwegend seremoniële pligte uit, maar het desondanks - saam met
   die Staatsraad as raadgewende orgaan - sekere grondwetlike bevoeghede
   en funksies.

   Die Eerste Minister (Iers: Taoiseach) word deur die parlement
   genomineer en deur die Staatspresident benoem. Dit is gewoonlik die
   voorsitter van die party wat die meeste setels in die algemene
   verkiesing gewen het. Dikwels word die Ierse regering deur 'n koalisie
   van twee partye gevorm.
   Leinsterhuis is sedert 1922 die setel van die Ierse parlement
   Leinsterhuis is sedert 1922 die setel van die Ierse parlement
   Die Glendalough-meer in die graafskap Wicklow
   Die Glendalough-meer in die graafskap Wicklow
   Kaart van Ierland
   Kaart van Ierland

   Die Oireachtas, die tweekamerparlement van Ierland, bestaan uit die
   Senaat (Iers: Seanad Éireann) en die laer-huis (Dáil Éireann). Die
   Senaat het sestig lede, waarvan elf deur die Taoiseach benoem en ses
   deur twee universiteite gekies word. 43 senatore word deur
   afgevaardigdes uit 'n naamlys van kandidate gekies, waarby die
   kandidatelys volgens beroepsgroepe saamgestel word.

   Die Dáil het 166 lede (Teachtai Dála), wat volgens die beginsel van
   representatiewe verteenwoordiging elke vyf jaar in die kiesafdelings
   gekies word.

   Die grondwet beperk die regering tot vyftien lede. Hoogstens twee
   kabinetsministers mag uit die Senaat gekies word, en die Taoiseach,
   Tánaiste (Adjunkpremier) en Minister van Finansies moet lede van die
   Dáil wees. Die huidige koalisieregering word deur twee partye gevorm -
   Fianna Fáil ("Soldate van die Lot") onder die leiding van Taoiseach
   Bertie Ahern en die Progressiewe Demokrate onder die leiding van
   Tánaiste Mary Harney.

   Die hoofopposisie in die Dáil word tans deur Fine Gael ("Familie van
   die Iere") en die Arbeidersparty gevorm. Daar is ook kleiner partye in
   die Dáil verteenwoordig, soos die Groen Party, Sinn Féin en die
   Sosialistiese Party.

   Voor die vorming van die Republiek van Ierland, was die eiland van
   Ierland opgedeel in 32 graafskappe (counties). Die graafskappe wat deel
   van die Republiek vorm is Carlow, Cavan, Clare, Cork, Donegal, Dublin,
   Galway, Kerry, Kildare, Kilkenny, Laois, Leitrim, Limerick, Longford,
   Louth, Mayo, Meath, Monaghan, Offaly, Roscommon, Sligo, Tipperary,
   Waterford, Westmeath, Wexford en Wicklow. Ses graafskappe vorm tans
   deel van Noord-Ierland naamlik Antrim, Armagh, Derry, Down, Fermanagh
   en Tyrone. Die eiland van Ierland is ook tradisioneel in vier
   provinsies opgedeel naamlik Leinster, Munster, Connacht en Ulster. Die
   provinsies het egter nie streeksregerings nie. In Noord-Ierland is die
   Noordelike Raad (Northern Assembly) op die been gebring in lyn met die
   Goeie Vrydag Ooreenkoms. Die Raad administreer egter net ses uit die
   nege graafskappe wat oorspronklik die provinsie van Ulster gevorm het.

   In die Republiek is die administratiewe grense van plaaslike regering
   geleidelik besig om te verander weg van die tradisionele
   graafskapgrense in lyn met bevolkingspatrone. So byvoorbeeld is Dublin
   nou vier administratiewe gebiede naamlik Dublin Stad, Dún
   Laoghaire-Rathdown, Fingal en Suid-Dublin. Tipperary is opgedeel in
   twee administratiewe gebiede naamlik Noord en Suid Tipperary. Die stede
   van Cork, Galway, Limerick en Waterford het elk hul eie plaaslike
   regering, terwyl die omliggende gebiede in die graafskappe van Cork,
   Galway, Limerick en Waterford steeds hul eie plaaslike regering het.
   Verskeie groot dorpe soos Arklow, Athlone, Bray, Dundalk, Enniscorthy,
   Gorey, Killarney, Letterkenny, Mullingar en Navan wat geskiedkundige
   markdorpe is, het hul eie munisipaliteite (town councils).

[wysig] Ekonomie

   Ierland was vroeër een van die armste lidstate van die Europese Unie
   (EU), maar het ná stelselmatige beleggings in sy onderwysstelsel
   (waarvoor veral EU-subsidies gebruik is) en 'n aantal jare met hoë
   groeikoerse tot een van sy welvarendste ontwikkel. Danksy die
   vryhandelsooreenkoms met die Verenigde Koninkryk, wat in 1965 gesluit
   is, het die land geleidelik die industriële ontwikkelingspeil van
   Wes-Europa bereik. Weens die goeie ekonomiese ontwikkeling word daar
   soms na Ierland as die "Keltiese Tier" verwys.

   Tussen 1993 en 2007 het Ierland se werkloosheidsyfer van 16 tot slegs
   4,7 persent verminder, terwyl reële netto-salarisse met 42 persent
   gestyg het. Die inflasie-aangepaste per-capita-inkomste in Ierland is
   tans die tweede hoogste in die EU (en die vierde hoogste ter wêreld) en
   sowat 30 persent hoër as dié van Duitsland. Danksy die wettelike
   minimumloon beloop die maandelike inkomste van 'n voltydse werknemer
   nie minder as 1 183 € (R10 100) nie. Nogtans leef sowat tien persent
   van Ierland se bevolking onder die broodlyn, en volgens
   UNICEF-statistieke is Ierland se kinderarmoedesyfer van 16,8 persent
   die sesde hoogste van die ontwikkelde lande.

   Ierland se ekonomie het in die afgelope jare van sy agrariese fokus
   wegbeweeg na 'n ekonomie, wat oorwegend op handel, nywerhede en
   beleggings steun. Alhoewel dit in vergelyking met sy Europese buurstate
   nog taamlik klein is, het dit in die tydperk tussen 1995 en 2000 met 'n
   jaarlikse koers van 10 persent gegroei. Die nywerhede het die landbou
   as die belangrikste ekonomiese sektor vervang en lewer 46 persent van
   die bruto binnelandse produk en 80 persent van die uitvoere op. Die
   industriële sektor bied 29 persent van die land se werkgeleenthede. Ook
   die ondernemingsbelasting se andeel aan die bruto geografiese produk
   (3,6 persent) vergelyk gunstig met dié van die grootste ekonomie in die
   EU, Duitsland (1,6 persent) en weerspieël die omvangryke regstreekse
   buitelandse beleggings sedert die 1990's.
   Stephen's Green Centre, 'n winkelsentrum in Dublin
   Stephen's Green Centre, 'n winkelsentrum in Dublin

   Uitvoere het 'n beduidende rol by die vinnige groei van die Ierse
   ekonomie gespeel, tog trek die land ook voordeel uit die verhoogde
   verbruikerbesteding, bouaktiwiteite en beleggings wat daarmee gepaard
   gaan. Volgens die statistieke is Ierland die grootste uitvoerder van
   sagteware-gebaseerde goedere en dienste ter wêreld. In werklikheid word
   egter groot hoeveelhede buitelandse sagteware - en ook musiek - vanaf
   Ierland uitgevoer om voordeel te trek uit die plaaslike
   belastingvryheid op inkomste van kopieregbeskermde goedere. Sowat 800
   ondernemings uit die sagtewarebedryf verteenwoordig 20 persent van
   Ierland se totale uitvoere.

   Een rede vir die land se ekonomiese opswaai is moontlik ook die feit
   dat die regering hier 'n aktiewe rol gespeel het. 'n Aantal staatlike
   programme is ingevoer, wat vraagstukke soos die hoë inflasiekoers (wat
   nog steeds veral die bewoners van die hoofstad Dublin pla), hoë
   belastingtariewe, staatsuitgawes, buitelandse beleggings in
   prestige-projekte en die gebrek aan voldoende beroepsopleiding aangepak
   het.

   Ierland se ekonomiese beleid word ook deur die sogenaamde Social
   Partnership gekenmerk, waarby die regering, werkgewers en vakbonde
   saamgespan het om op vrywillige basis loon- en salarisverhogings vir
   tydperke van drie jare vooraf vas te lê.

   Ierland was een van elf EU-lidstate wat in Januarie 1999 die Euro as
   gemeenskaplike geldeenheid ingevoer het. Ierland se oorspronklike
   geldeenheid was die Ierse Pond.

[wysig] Bronne

     * Statistieke 2007: Financial Times Deutschland, Jeder wirbt um die
       Besten, in: Visavis Economy, nommer 7 (2007), bl. 31/33. Aanlyn:
       visavis.de

   Commons
   Multimedia oor hierdie onderwerp is te vinde op Wikimedia Commons onder
   die titel:
   Ireland


   Europese Unie (EU)             Vlag van die Europese Unie
   België | Bulgarye | Ciprus | Denemarke | Duitsland | Estland | Finland
   | Frankryk | Griekeland | Hongarye | Ierland | Italië | Letland |
   Litaue | Luxemburg | Malta | Nederland | Oostenryk |
   Pole | Portugal | Roemenië | Slowakye | Slowenië | Spanje | Swede |
   Tsjeggië | Verenigde Koninkryk

                                Lande in Europa
          Albanië | Andorra | Armenië^2 | Azerbeidjan^1 | België |
      Bosnië-Herzegowina | Bulgarye | Kroasië | Ciprus^2 | Denemarke |
     Estland | Finland | Frankryk | Duitsland | Georgië^1 | Griekeland |
      Hongarye | Ysland^3 | Ierland | Italië | Letland | Liechtenstein |
   Litaue | Luxemburg | Macedonië | Malta | Moldawië | Monaco | Montenegro
      | Nederland | Noorweë | Oostenryk | Pole | Portugal | Roemenië |
    Rusland^1 | San Marino | Serwië | Slowakye | Slowenië | Spanje | Swede
    | Switserland | Tsjeggië | Turkye^1 | Oekraïne | Verenigde Koninkryk |
                          Vatikaanstad | Wit Rusland
     Afhanklikhede: Akrotiri and Dhekelia^2 | Faroëreilande | Gibraltar |
             Guernsey | Jan Mayen | Jersey | Eiland Man | Svalbard
    1. Land deels in Asië. 2. Geografies in Asië , maar gereeld beskou as
     deel van Europa agv kulturele en historiese oorwegings. 3. Land deels
                               in Noord-Amerika


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Ierse Republiek

