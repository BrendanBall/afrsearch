Republiek van Sjina


                                              CAPTION: Republiek van Sjina
                                                              中華民國
                                                        Jhonghuá Mínguó


      (Vlag van die Republiek van Sjina) (Landswapen van die Republiek van
                                         Sjina)

                                                                Geen leuse
                                                Volkslied: San min tsjoe-i
                                                        Ligging van Kanada
                                Amptelike tale Standaardmandaryn (Sjinees)
                                                           Hoofstad Taipei
                                                   25° 02' N, 121° 38' W
                                                      Grootste stad Taipei
                                 Politieke bedeling Demokratiese Republiek
                                  Regeringsvorm Semipresidensiële stelsel
                                                  President Chen Shui-bian
                                                  Visepresident Annette Lu
                                         Eerste Minister Chang Chun-hsiung
                                                               Oppervlakte
                                                                  - Totaal
                                                   - % water Gelys 137^ste
                                                              36 188 vk km
                                                                    10,34%
                                                                 Bevolking
                                                       - Skatting van 2007
                                         - Bevolkingsdigtheid Gelys 36^ste
                                                                22 911 292
                                                633,12/vk km (Gelys 14^de)

                           Stigting van die Republiek van Sjina
                           - Begin van Xinhai-rewolusie   10 November 1911
                           - Stigting van die Republiek   1 Januarie 1912
                           - Verskuiwing van die Republiek
                             na die eiland Taiwan         7 Desember 1949

                                                                BBP (2006)
                                                            - Totaal (KKP)
                                                       - Totaal (nominaal)
                                                    - BBP per capita (KKP)
                                               - BBP per capita (nominaal)
                                                            - Werkloosheid
                                                   $668,3 biljoen (22^ste)
                                                 $355,708 biljoen (22^ste)
                                                           $30 084 (17^de)
                                                          $15 482 (37^ste)
                                                                        --
                                  Geldeenheid Nuwe Taiwan-dollar (NT$) TWD
                                                    Tydsone UTC −8 (CST)
                                                          Internet TLD .tw
                                                           Skakelkode +886

   Die Republiek van Sjina (wat dikwels ook Nasionaal-Sjina of Taiwan
   genoem word) is een van twee Sjinese state wat aanspraak daarop maak
   dat hulle die regmatige verteenwoordiger van Sjina is (sien ook
   Volksrepubliek van Sjina). Ná die Kommunistiese oorwinning en
   magsoorname op die vasteland van Sjina het die Nasionaal-Sjinese
   Kuomintang-party onder leiding van Tsjiang Kai-sjek na die eiland
   Taiwan uitgewyk. Vandag is die Republiek van Sjina in teenstelling met
   die Kommunistiese vasteland 'n demokratiese republiek en een van die
   mees gevorderde nywerheidslande.
   Die Nasionale Chiang Kai-shek-Herdenkingsaal se naam is in laat 2007
   gewysig tot Nasionale Herdenkingsaal van die Taiwan-Demokrasie
   Die Nasionale Chiang Kai-shek-Herdenkingsaal se naam is in laat 2007
   gewysig tot Nasionale Herdenkingsaal van die Taiwan-Demokrasie

   Die Republiek van Sjina se ekonomiese geskiedenis is dié van 'n
   onderontwikkelde land wat sy ekonomie binne enkele dekades
   herstruktureer en tot een van die welvarendste ter wêreld ontwikkel
   het. Nog in 1900 was die eiland Taiwan se bevolking slegs twee miljoen
   mense, en in 1958 is sowat sestig persent van die land se uitvoerwaarde
   nog met suiker en rys verdien. Hierdie aandeel het reeds in 1972 tot
   slegs drie persent gedaal.^[1] Vandag is die land met sy 22 miljoen
   inwoners een van die beduidendste produsente van inligtingstegnologie
   en ander elektronika.

   'n Belangrike kenmerk van die Republiek van Sjina se industrialisering
   is die gelykmatige verspreiding van die welvaartskepping; Samuel P.S.
   Ho het reeds in 1975 in sy ondersoek oor die industriële ontwikkeling
   van Taiwan opgemerk dat daar nouliks verskille tussen die inkomste van
   stedelike werkers en selfstandige plattelandse kleinboere was.^[2]

   Wetenskaplikes het debat gevoer oor die rol wat die Taiwanese voorbeeld
   vir ander ontwikkelende lande kan speel. Daar is egter 'n aantal
   faktore wat moontlik daarop dui dat die Republiek van Sjina voordeel
   getrek het uit 'n voordelige konstellasie ten opsigte van sy eie
   sosio-ekonomiese hulpbronne en die Verenigde State se Sjina-beleid in
   die dekades ná die Tweede Wêreldoorlog:
     * Die relatief klein oppervlakte van die land het die modernisering
       van die vervoerstelsel, die motorisering van die bevolking en
       sodoende ook sy mobiliteit vergemaklik.
     * Die Republiek van Sjina se strategies gunstige ligging voor die
       Sjinese vasteland en naby die seeroete tussen Japan en Europa het
       in die 20ste eeu die belangstelling van die grootmoondhede gewek:
       Japan het die eiland sowat vyftig jaar as koloniale moondheid
       oorheers en ten opsigte van die infrastruktuur en
       sosiaal-psigologiese ontwikkeling van die bevolking al vroeg die
       basis vir 'n vinnige ekonomiese ontwikkeling geskep.
     * Die Sjinese burgeroorlog op die vasteland het daartoe gelei dat
       Sjina se ekonomiese en politieke elite hom ná die Kommunistiese
       magsoorname in 1949 op die eiland gevestig en met sy
       wet-en-orde-beleid dekades lank die klimaat vir 'n geforseerde
       industriële ontwikkeling geskep.
     * Ná die Tweede Wêreldoorlog het die Verenigde State in
       ooreenstemming met hulle anti-Kommunistiese Sjina-beleid Taiwan tot
       'n soort strategiese "vliegdekskip" net voor die kus van die
       Kommunistiese vasteland uitgebou.

   Geeneen van hierdie redes sal op sigself 'n verklaring kan oplewer vir
   die ekonomiese opswaai van die land nie; maar hulle kombinasie
   gedurende die na-oorlogse groeifase van die wêreldekonomie was sekerlik
   'n voorvereiste vir die sukses van die Nasionaal-Sjinese model van
   ontwikkeling.

   Inhoud

        * 1 Geografie
        * 2 Staatkundige verhouding met die Volksrepubliek van Sjina
        * 3 Ekonomie
             + 3.1 Kenmerke
        * 4 Verwysings

[wysig] Geografie

   Die Republiek van Sjina beslaan sedert die jaar 1949 'n totale
   oppervlakte van 36 179 vierkante kilometer. Die hoofeiland Taiwan het
   'n oppervlakte van 35 801 vierkante kilometer, 'n maksimale lengte van
   394 kilometer en 'n maksimale wydte van 144 kilometer.

   Taiwan word in die weste deur die Seestraat van Taiwan van die Sjinese
   vasteland en in die suide deur die Seestraat van Luzon van die
   Filippyne geskei. In die ooste word Taiwan deur die Filippynse Bekken
   begrens. Die eiland grens in die noorde aan die Japannese eilandgroep
   Ryūkyū en die Oos-Sjinese See.

   Die Republiek van Sjina op Taiwan behels daarnaas die eilandgroepe
   Pescadores (Penghu), Matsu (Mazu) en Quemoy (Jinmen) in die Straat van
   Taiwan asook 'n aantal kleiner eilande wat onder meer in die
   Suid-Sjinese See lê. Taiwan word net soos Japan dikwels deur
   aardbewings getref sodat geboue en infrastruktuur aan hoë
   veiligheidsstandaarde moet voldoen.

[wysig] Staatkundige verhouding met die Volksrepubliek van Sjina

   'n Kaart wat die politieke verdelings soos opgetrek deur die Republiek
   van Sjina en die Volksrepubliek van Sjina wys
   'n Kaart wat die politieke verdelings soos opgetrek deur die Republiek
   van Sjina en die Volksrepubliek van Sjina wys

   In die tydperk tussen 1912 en 1949 het die amptelike naam Republiek van
   Sjina na die staat verwys, wat destyds meer of min die hele Sjinese
   grondgebied beslaan het. Sedert die jaar 1949 is die magsgebied van die
   Republiek van Sjina egter beperk tot die eiland Taiwan en 'n aantal
   eilandgroepe (Kinmen en Matsu) naby die Sjinese vasteland en in die
   Suidelike Sjinese See (Pescadores-eilande).

   Volgens sy grondwet, wat sy historiese oorsprong in die eerste helfte
   van die 20ste eeu het, maak die Republiek van Sjina nog steeds
   aanspraak op die hele grondgebied van Sjina, die gebied van die huidige
   Mongolië en 'n aantal eilande, wat tans deur Japan geadministreer word.
   Met die begin van die demokratisering van Taiwan in die negentigerjare
   het hierdie gebiedseise egter geen beduidende rol meer in dié land se
   buitelandse beleid gespeel nie.

   Pogings in 2006 om die republikeinse grondwet van Taiwan ten opsigte
   van die amptelike grense en soewereiniteit van die eiland te wysig, is
   veral vanweë die politieke druk van die Verenigde State nie verwesenlik
   nie, aangesien hierdie beleid as die eerste stap in die rigting van
   Taiwan se formele onafhanklikheidsverklaring beskou word.

   Taiwan se politieke en staatkundige verhouding met die Volksrepubliek
   van Sjina bly een van die mees ingewikkelde vraagstukke van die
   internasionale politiek. Die meeste state ter wêreld het sedert 1971
   die Volksrepubliek van Sjina in plaas van die Republiek van Sjina
   diplomaties erken. Internasionale organisasies verwys om politieke
   redes na die Republiek van Sjina as die "Sjinese Taipei". Desondanks
   handhaaf Taiwan deur middel van sy handels- en ander kantore nou
   ekonomiese, kulturele en politieke bande met die res van die wêreld.

[wysig] Ekonomie

[wysig] Kenmerke

   Die Republiek van Sjina is die belangrikste vervaardiger van
   skootrekenaars op die wêreldmark
   Die Republiek van Sjina is die belangrikste vervaardiger van
   skootrekenaars op die wêreldmark

   Die Republiek van Sjina beskik oor 'n hoogs ontwikkelde markekonomie.
   Die land met sy naastenby 23 miljoen inwoners is die 21ste grootste
   nasionale ekonomie ter wêreld en die 16de grootste handelsnasie.^[3]
   Die bruto geografiese produk beloop per capita VSA-$ 15 911 (nominaal)
   en VSA-$ 29 000 per capita volgens koopkragpariteit.

   Die Republiek van Sjina het as een van die vier sogenaamde "Asiatiese
   tiers" ná die einde van die Tweede Wêreldoorlog 'n vinnige ekonomiese
   groei beleef wat aanvanklik op die uitvoer van landbouprodukte en later
   op dié van goedkoop nywerheidsgoedere berus het. Die huidige ekonomiese
   ontwikkeling word veral deur die inligtingstegnologiebedryf aangespoor
   - die land is hier reeds 'n wêreldmarkleier en verskaf veral
   OEM-komponente aan rekenaarvervaardigers. Tans word byvoorbeeld 98
   persent van alle moederborde, 83 persent van alle skootrekenaars en 70
   persent van alle LCD-monitors deur maatskappye uit die Republiek van
   Sjina vervaardig.^[4]

   Die land onderhou nou ekonomiese bande met die Volksrepubliek van
   Sjina, en Taiwannese maatskappye het na ramings tussen 100 en 250
   miljard VSA-$ op die Sjinese vasteland belê waar ook 'n groot deel van
   die vervaardiging plaasvind. Vanweë sy hoë salaris- en loonvlak
   konsentreer die land hom tans op navorsing en ontwikkeling en
   hoëtegnologieë wat hoogs opgeleide mannekrag vereis.^[5]

[wysig] Verwysings

    1. ^ Schöller, Peter, Heiner Dürr en Eckart Dege (redakteurs): Fischer
       Länderkunde: Ostasien. Frankfurt am Main: Fischer Taschenbuch
       Verlag 1987, bl. 209
    2. ^ Ho, Samuel P.S.: Industrialization in Taiwan: Recent Trends and
       Problems. In: Pacific Affairs (uitgegee deur die Universiteit van
       Brits-Kolombië), volume 48, nommer 1 (lente 1975), bl. 27-41.
       Aanlyn beskikbaar: JSTOR aanlyn-argief
    3. ^ Duitse Departement van Buitelandse Sake: Taiwan - Ekonomie
    4. ^ Duitse Departement van Buitelandse Sake: Taiwan - Ekonomie
    5. ^ Duitse Departement van Buitelandse Sake: Taiwan - Ekonomie

                                 Lande in Asië

    Afghanistan - Armenië - Azerbeidjan - Bahrein - Bangladesj - Bhutan -
   Brunei - Ciprus - Filippyne - Georgië - Indië - Indonesië - Irak - Iran
   - Israël - Japan - Jemen - Jordanië - Kambodja - Kasakstan - Kirgisië -
    Koeweit - Laos - Libanon - Maldive - Maleisië - Mongolië - Mianmar -
    Nepal - Noord-Korea - Oesbekistan - Oman - Oos-Timor - Pakistan - Qatar
    - Rusland - Saoedi-Arabië - Singapoer - Republiek van Sjina (Taiwan) -
      Sjina - Sri Lanka - Sirië - Suid-Korea - Tadjikistan - Thailand -
         Turkye - Turkmenistan - Verenigde Arabiese Emirate - Viëtnam

   Kategorieë: Republiek van Sjina • Lande

