Republiek van Vermont


   Die vlag van die Republiek van Vermont
   Die vlag van die Republiek van Vermont

   Die Republiek van Vermont was 'n onafhanklike Noord-Amerikaanse
   republiek, wat in 1777 gestig is en tot by die jaar 1791 bestaan het.
   Die republiek het toe die Staat Vermont, die veertiende deelstaat van
   die Verenigde State geword.

   Inhoud

        * 1 Geskiedenis
        * 2 Stigting
        * 3 Regeringsvorm
        * 4 Verwysings

[wysig] Geskiedenis

   In 1763 het die Verdrag van Parys 'n einde aan die Noord-Amerikaanse
   koloniale oorlog tussen Frankryk en Groot-Brittanje gemaak. Die Franse
   het Vermont net soos Nieu-Frankryk aan die Britte afgestaan, en
   Groot-Brittanje het nou die hele noordooste van Noord-Amerika oorheers.
   Dele van die gebied is deur die Provinsie New York en die Provinsie New
   Hampshire beheer. As gevolg van die omstrede sogenaamde New Hampshire
   Grants en koning George III se besluit om hierdie gewes by New York in
   te lyf, het die twee provinsies se gebiede mekaar gedeeltelik gedek.

[wysig] Stigting

   Ethan Allen en sy "Green Mountain Boys" het 'n burgermag gevorm, wat
   eers teen die Britte en later teen New York en New Hampshire geveg het.
   Op 15 Januarie 1777 het die rebelle die onafhanklike "Republiek van New
   Connecticut" in die gebied uitgeroep, alhoewel dit in die omgangstaal
   soms ook "Republiek van die Groen Berge" genoem is. Op 8 Julie van
   dieselfde jaar is die naam van die jong republiek gewysig tot Vermont -
   afgelei van die Groen Berge se Franse benaming, les Monts verts.

[wysig] Regeringsvorm

   Thomas Chittenden, die eerste goewerneur van die Republiek van Vermont
   en latere senator in die Amerikaanse Kongres
   Thomas Chittenden, die eerste goewerneur van die Republiek van Vermont
   en latere senator in die Amerikaanse Kongres

   Die Grondwet van die Republiek van Vermont is in 1777 as die eerste
   geskrewe grondwet in Noord-Amerika opgestel en bekragtig. Dit was ook
   die Nuwe Wêreld se eerste grondwet wat slawerny formeel opgehef het en
   die aktiewe stemreg aan alle manlike burgers verleen het, sonder
   aansien van hulle besittings.

   Die regering van die Republiek van Vermont het sy eie munte en banknote
   uitgereik en 'n posdiens ingestel. Die jong staat se eenkamerparlement,
   die Algemene Vergadering, en die Goewerneursraad het die infanterievlag
   van die Green Mountain Boys tot nasionale vlag verhef. Met die
   toestemming van die parlement en die raad het die Goewerneur van die
   republiek, Thomas Chittenden, ambassadeurs in Frankryk, Nederland en by
   die destydse Amerikaanse regering in Philadelphia benoem.

   Aangesien talle burgers ten gunste van 'n politieke unie met die
   Verenigde State was, is die Republiek van Vermont soms as 'n
   "teensinnige republiek" beskryf. Sy onafhanklike status is egter
   bybehou tot die jaar 1791, toe Vermont by die Verenigde State
   aangesluit het. Die nuwe deelstaat was 'n soort teengewig teen
   Kentucky, wat slawerny gehandhaaf het. Die toelating van Vermont tot
   die Unie is gesteun deur die Noorde, die kleiner deelstate en state wat
   bekommerd was oor die see-tot-see-gebiedstoekennings in besit van ander
   deelstate.

   Thomas Chittenden het die grootste deel van hierdie tydperk as
   regeringshoof van Vermont gedien en het ook sy eerste goewerneur as
   deelstaat van die Unie geword.

[wysig] Verwysings

     * Allen, Ira [1798] (1969). The natural and political history of the
       State of Vermont, one of the United States of America. Charles E.
       Tuttle Company. ISBN 0-8048-0419-2.
     * Bryan, Frank, and John McClaughry. The Vermont Papers: Recreating
       Democracy on a Human Scale. Chelsea Green Publishing: 1989. ISBN
       0-930031-19-9.
     * Orton, Vrest. Personal Observations on the Republic of Vermont.
       Academy Books: 1981. ISBN 0-914960-30-X.
     * Van de Water, Frederic Franklyn (1974). The Reluctant Republic:
       Vermont 1724–1791. The Countryman Press. ISBN 0-914378-02-3.
     * The Constitution of the State of Vermont: a Fascimile Copy of the
       1777 Original. The Vermont Historical Society: 1977.

   Kategorie: Vermont

