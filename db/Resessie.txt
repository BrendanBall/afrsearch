Resessie


   'n Resessie (afswaai-, inkrimpingsfase) verwys na die konjunktuurfase
   waartydens ekonomiese stagnasie of selfs afswaai (agteruitgang)
   voorkom. Daar word allerweë aanvaar dat indien 'n ekonomie (soos gemeet
   in die Bruto Binnelandse Produk) vir twee opeenvolgende kwartale geen
   groei toon nie dat 'n resessie besig is om plaas te vind. Resessies kan
   gekenmerk word deur dalende pryse (deflasie), of andersins deur skerp
   stygende pryse (inflasie) gedurende 'n proses wat as stagflasie bekend
   staan. 'n Langdurige resessie staan bekend as 'n ekonomiese depressie.
   'n Vernietigende ekonomiese ineenstorting (in wese 'n ernstige
   depressie wat soms gepaard gaan met hiperinflasie) kan soms ook
   voorkom. 'n Bekende joernalis, Sidney J. Harris het die volgende
   beroemde woorde oor die onderskeid tussen die begrippe geuiter:

     "'n resessie is wanneer jou buurman sy werk verloor; 'n depressie is
     wanneer jý jou werk verloor."

   Markgerigte enkonomieë word deur ekonomiese siklusse gekenmerk. 'n
   Resessie (afname in ekonomiese aktiwiteit) is egter nie noodwendig
   altyd die gevolg nie. Daar word dikwels 'n debat gevoer, dikwels
   ideologies van aard, of 'n regering se ingryping die siklus gladder kan
   laat verloop (sien Keynesianisme), dit vererger (sien Ware
   Konjunktuurteorie) of dit selfs veroorsaak (sien Monetarisme).
   Kategorie: Ekonomie

