Reykjavik


                                         Reykjavik
                                                 Kaart               Wapen

                                                                      Vlag

                                                  Land              Ysland
                                                 Gewes   Höfuðborgarsvæðið
                                            Koördinate  64°08' N, 21°56' W
                                              Stigting                1786
                                            Oppervlak:
                                              - Totaal         274,5 vk km
                                     Hoogte bo seevlak                 0 m
                                            Bevolking:
                              - Totaal (1 Januar 2008)             117 898
                                  - Bevolkingsdigtheid           429/vk km
                              - Metropolitaanse gebied             196 564
                                               Tydsone              UTC +0
                                               Klimaat
                                                - Tipe   Polêre seeklimaat
                    - Gemiddelde jaarlikse temperatuur              4,4 °C
                           - Gem. temp. Januarie/Julie      -0,5 / 10,6 °C
                       - Gemiddelde jaarlikse neerslag              800 mm
                                          Burgemeester Ólafur F. Magnusson
                                     Amptelike Webwerf          www.rvk.is

   Reykjavik [ˈreiːcaˌviːk] (Yslands: Reykjavík, letterlik "Rookbaai") is
   die hoofstad van Ysland - en ook die wêreld se mees noordelik geleë
   hoofstad: Sy breedtegraad lê teen 64° 08' Noord net effens suid van die
   Noordpoolsirkel (66° 33'). Die stad met meer as 118 000 inwoners lê aan
   die voet van die bergspits Esja met 'n hoogte van 900 meter en aan die
   suidoewer van die Faxaflóibaai, wat deel uitmaak van die Atlantiese
   Oseaan, en fungeer as die administratiewe, kulturele en ekonomiese
   sentrum van Ysland. Reykjavik huisves die meeste departemente van die
   Universiteit van Ysland en verskeie ander tersiêre instellings,
   teaters, museums en ander kulturele instellings. Die stad beskik
   daarnaas oor Ysland se belangrikste seehawe.
   Die eiland Viðey en die bergspits Esja, soos gesien vanuit Reykjavik
   Die eiland Viðey en die bergspits Esja, soos gesien vanuit Reykjavik

   Daar word aangeneem dat Reykjavik die plek van die eerste menslike
   nedersetting in Ysland is wat na historiese oorlewerings in 870 deur
   Ingólfur Arnarson gestig is. Tot by die 18de eeu was daar in die gebied
   egter geen stedelike ontwikkeling nie. Die huidige stad het eers in
   1786 as 'n amptelike handelspos ontstaan en het in die volgende dekades
   stadig gegroei om eers tot 'n gewestelike en later ook nasionale
   handelsentrum te ontwikkel.

   Reykjavik vorm vandag die sentrum van Groter Reykjavik, 'n
   metropolitaanse gebied met 'n bevolking van meer as 200 000 mense. Dit
   is die grootste stad van Ysland en huisves sowat 37,5 persent van die
   land se totale bevolking. Reykjavik se inwoners trek voordeel uit die
   stad se moderne infrastruktuur en Ysland se eersterangse
   welvaartstelsel.

   As gevolg van sy ligging net suid van die Noordpoolsirkel kry Reykjavik
   gedurende midwinter slegs vier ure se daglig per dag, terwyl die nagte
   in midsomer byna so helder soos die dae bly.

   Reykjavik se Yslandse naam verwys vermoedelik na die stoomwolke wat by
   die warmwaterbronne in die omgewing opstyg en gaan moontlik terug op 'n
   vergissing van die eerste setlaar, Ingólfur Arnarson.

   Inhoud

        * 1 Geografie
        * 2 Klimaat
        * 3 Geskiedenis
             + 3.1 Die stigting van Reykjavik
             + 3.2 Landbou en kloosterlewe
             + 3.3 Ekonomiese groei tussen 1750 en 1800
             + 3.4 Die 19de eeu
             + 3.5 Die 20ste eeu
        * 4 Argitektuur
             + 4.1 Yslandse boukuns
             + 4.2 Stadskarakter
             + 4.3 Sakrale boukuns
             + 4.4 Sekulêre boukuns
        * 5 Bronne
        * 6 Verwysings

[wysig] Geografie

   Reykjavik lê op die skiereiland Reykjanesskagi in die suidweste van die
   eilandstaat Ysland, alhoewel die voorstede reeds verder oos- en
   suidwaarts uitgebrei het. Die landskapsvorme van Reykjavik se omgewing
   word deur skiereilande, inhamme, seestrate en eilande gekenmerk.
   Reykjavik beslaan danksy sy minder digbevolkte voorstede met ruim
   vrystaande gesinshuise 'n relatief groot oppervlakte.
   Die Elliðaárivier naby Reykjavik
   Die Elliðaárivier naby Reykjavik

   10 000 jaar gelede het die laaste glasiaal, 'n besonders koue periode
   van 'n ystydperk, van die huidige ystydperk geëindig. Tydens die
   glasiaal het 'n groot gletser groot dele van die stadsgebied bedek,
   terwyl ander dele nog met seewater oorstroom was. In die warmer
   periodes teen die einde van die glasiaal was sommige bergspitse soos
   Öskjuhlíð nog eilande. Die vroeëre seevlak word deur afsaksels met
   mossels gekenmerk wat (soos naby Öskjuhlíð) tot 43 meter bo die huidige
   seevlak verrys. Bergspitse soos Öskjuhlíð en Skólavörðuholt is blykbaar
   oorblyfsels van vroeëre skildvulkane wat tydens die warmer periodes van
   die ystydperk nog aktief was.

   Ná die glasiaal het die swaar gletsers begin afsmelt en die landmassa
   in die gebied het verrys en sy huidige gestalte gekry. Die
   hoofstadgebied is egter nog steeds deur aardbewings en
   vulkaanuitbarstings geskud. Tydens een van hierdie vulkaanuitbarstings
   het lawa deur die Elliðaárvallei tot by die Elliðavogurbaai gevloei.
   Die verskuiwing van tektoniese plate wat dwarsdeur Ysland loop, raak
   ook die skiereiland Reykjanesskagi met kleiner aardbewings.

   Die Elliðaá is die grootste rivier wat deur Reykjavik vloei. Alhoewel
   die rivier nie bevaarbaar is nie word dit nogtans as een van die beste
   Yslandse riviere vir salmhengelaars beskou word. Tjörnin, 'n klein meer
   in die stadsentrum, is een van die belangrikste broeiplekke vir
   watervoëls in die suidweste van Ysland.

[wysig] Klimaat

   Die berg Esja in die winter
   Die berg Esja in die winter

   Reykjavik word gekenmerk deur 'n polêre seeklimaat met relatief milde
   winters en koel somers gekenmerk, en oor die seisoene heen is daar min
   wisseling ten opsigte van die hoeveelheid neerslag. Ondanks sy ligging
   in die Noord-Atlantiese Oseaan is Reykjavik se temperature vanweë die
   matigende invloed van die Golfstroom op Ysland se kusgebiede nie laer
   as dié van byvoorbeeld Toronto of New York nie. Die absolute uiterste
   temperature beweeg op 'n skaal tussen sowat -17 °C en +24 °C; die kwik
   styg egter selde bo 20 °C. As gevolg van sy ligging aan die kus is
   Reykjavik dikwels aan stormweer blootgestel. Daar word jaarliks sowat
   1250 sonskynure en 210 reëndae aangeteken.

   Maand Jan Feb Mar Apr Mei Jun Jul Aug Sep Okt Nov Des Jaar
   Gem. maksimum 1,9^°C 2,8^°C 3,2^°C 5,7^°C 9,4^°C 11,7^°C 13,3^°C
   10,1^°C 11^°C 6,8^°C 3,4^°C 2,2^°C 6,8^°C
   Gem. minimum -3^°C -2,1^°C -2^°C 0,4^°C 3,6^°C 6,7^°C 8,3^°C 7,9^°C
   5,0^°C 2,2^°C -1,3^°C -2,8^°C 1,9^°C
   Neerslag 75,6mm 71,8mm 81,8mm 58,3mm 43,8mm 50mm 51,8mm 61,8mm 66,5mm
   85,6mm 72,5mm 78,7mm 798,2mm

   Bron: World Meteorological Organization, in samewerking met die
   Icelandic Meteorological Office

[wysig] Geskiedenis

[wysig] Die stigting van Reykjavik

   Jon Gunnar Arnason se skulptuur Sólfar ("Sonvaarder") het ter
   herdenking van die eerste Wiking-setlaars ontstaan
   Jon Gunnar Arnason se skulptuur Sólfar ("Sonvaarder") het ter
   herdenking van die eerste Wiking-setlaars ontstaan

   Die kolonisasie van Ysland deur Noorse setlaars het sy aanvang in die
   9de eeu geneem. In die tradisionele geskiedskrywing en historiese
   dokumente wat bewaar gebly het, word na Ingólfur Arnarson as die eerste
   permanente inwoner van Reykjavik verwys - hy het hom omtrent 870 n.C.
   in die gebied gevestig en by die huidige Hoofstraat 'n uitgestrekte
   boerdery opgerig.
   'n Velmanuskrip uit die Landnámabók wat die Noorse kolonisasie van
   Ysland in die 9de en 10de eeu beskryf
   'n Velmanuskrip uit die Landnámabók wat die Noorse kolonisasie van
   Ysland in die 9de en 10de eeu beskryf

   Vanweë die beskikbaarheid van moerasyster, turf (wat as brandstof
   gedien het), dryfhout en eiers van seevoëls wat maklik op die strande
   opgetel kon word, die akkergrond op die nabygeleë eilande, die
   warmwaterbronne en weivelde van die omgewing en die ryk visgronde langs
   die kus en riviere wat van salms gewemel het, was die baai van
   Reykjavik 'n uiters geskikte plek vir die stigting van 'n landgoed. Vis
   was dan ook die eerste setlaars se stapelvoedsel.

   Die manlike nakomelinge van Ingólfur en sy vrou Hallveig het vanweë hul
   status as nasate van die eerste setlaar-egpaar as 'n soort religieuse
   en wêreldlike leiers (Yslands Allsherjargoði) gefungeer. Hulle het
   onder meer in 930 'n belangrike rol by die die stigting van die eerste
   parlement, die Alþingi, in Þingvellir gespeel. Ingólfur en Hallveig se
   kleinseun Þorkell máni het as Wetspreker of hoogste amptenaar van die
   parlement gedien, en sy seun Þormóður het later, toe die Yslanders die
   Christelike geloof in omtrent 1000 aangeneem het, as Allsherjargoði
   gefungeer.

   Arnarson het aanvanklik vermoedelik 'n waaksame ogie oor sy
   uitgestrekte landgoed gehou en gehoop om self te bepaal watter setlaars
   hulle in sy invloedsfeer in die suidweste van Ysland mog vestig.^[1]
   Die oppervlakte van sy landgoed het egter geleidelik afgeneem,
   vermoedelik omdat die land onder sy erfgename verdeel is. In elk geval
   het naby Seltjarsnes nuwe landgoedere ontstaan wat ten opsigte van
   hulle oppervlakte met Reykjavik kon meeding.

   Ná die jaar 1000 het wolprodukte tot Ysland se belangrikste
   uitvoergoedere ontwikkel en Reykjavik, wat slegs op vissery as sy bron
   van inkomste kon steun, het sy ekonomiese belangrikheid geleidelik
   kwytgeraak.

[wysig] Landbou en kloosterlewe

   Ysland pronk met een van die oudste wetgewende vergaderings in Europa.
   Op hierdie rots naby die Almanagjá-kloof is tradisioneel besluite oor
   wette geneem
   Ysland pronk met een van die oudste wetgewende vergaderings in Europa.
   Op hierdie rots naby die Almanagjá-kloof is tradisioneel besluite oor
   wette geneem

   In die tydperk tussen 1200 en 1750 was daar net 'n aantal kleiner en
   groter boerderye in die huidige hoofstadgebied. Die baai, wat dikwels
   net Vík genoem is, was die tuiste van boere en veetelers. Vroeë bronne
   uit hierdie periode bevat min inligting oor hierdie
   boerderygemeenskappe, en eers in die laat Middeleeue het die bewoners
   volgens historiese dokumente as welvarende landeienaars, distrikhoofde
   en parlementslede bekend gestaan. Die eerste kerkgebou in die gebied
   het omtrent of selfs voor 1200 ontstaan.

   Die Augustyne-klooster, wat in 1226 op die eiland Viðey gestig is, het
   tot een van Ysland se welvarendste kerklike instellings gegroei. Die
   klooster, wat aan die Jonkvrou Maria gewy is, het oor 'n beduidende
   biblioteek beskik en was 'n belangrike literêre sentrum waar talle
   boeke geskryf is. In die laat Middeleeue het die klooster ook tot 'n
   bedevaartsentrum ontwikkel.

   Die suidelike gedeelte van Faxaflóibaai in die suidweste het tot die
   politieke en handelsentrum begin ontwikkel; in hierdie gebied het ook
   die klooster, kerk en koning oor landgoedere beskik. Die koninklike
   goewerneur se amptelike setel is op die landgoed Bessastaðir gevestig.

   Die Reformasie in Denemarke het ook die Deense besitting Ysland geraak
   en die klooster is op Pinkstersondag 1539 deur die plaaslike
   verteenwoordiger van die Deense koning, Didrik von Minden,
   gekonfiskeer. Sy manne het die klooster geplunder en die monnike
   aangeval. Met die voltooiing van die Reformasie in Ysland is die
   klooster in 1550 ontbind en sy besittings aan die Deense koning
   oorgedra.

   Ná die afsterwe van die laaste onafhanklike landeienaar in Reykjavik in
   die vroeë 17de eeu is die landgoed deur die Deense Kroon aangekoop.

[wysig] Ekonomiese groei tussen 1750 en 1800

   Reykjavik met die Faxaflóibaai in die agtergrond
   Reykjavik met die Faxaflóibaai in die agtergrond

   Met die opkoms van die ekonomiese ideologie van die merkantilisme in
   Europa het heersers die ekonomiese groei in hulle gebiede deur die
   opbou van plaaslike nywerhede en ander ondernemings begin bevorder. In
   Ysland het die Deense owerhede die sogenaamde Innréttingar ('n Yslandse
   leenvertaling van die Deense Indretninger of "ondernemings") in die
   lewe geroep, aan wie ook die landgoedere in Reykjavik en Örfirisey
   oorgedra is. Die oprigting van 'n plaaslike wolbedryf het ook aan die
   beginpunt van Reykjavik se ontwikkeling tot 'n dorp gestaan.

   Deense en Duitse ambagsmanne is genooi om Yslanders op te lei en die
   Innréttingar het vinnig oor opgeleide inheemse mannekrag beskik.
   Uiteindelik was hierdie instellings daarop gemik om 'n breed-gebaseerde
   ekonomiese opswaai in Ysland aan te spoor. Die visserybedryf,
   skeepsbou, landbou en swawelontginning in plaaslike myne was die eerste
   sektore wat danksy hierdie beleid beduidende vordering gemaak het. In
   Reykjavik het veral fabrieke vir die wolverwerking en wewerye ontstaan
   wat met ingevoerde spinwiele en weefstoele toegerus is. Ander
   belangrike nywerhede was die vervaardiging van toue en kuipe en
   looierye. Ná die jaar 1767 het die Innréttingar 'n ekonomiese
   agteruitgang ervaar, en slegs die wolbedryf het nog tot in die 19de eeu
   goed presteer.

[wysig] Die 19de eeu

   Die Alþingishúsið, Ysland se parlementsgebou
   Die Alþingishúsið, Ysland se parlementsgebou

   Op 18 Augustus 1786 het die Deense koning die bestaande
   handelsmonopolie afgeskaf en op 17 November is eksklusiewe handelsregte
   aan ses gemeenskappe toegeken. Handelsregte was nogtans beperk tot
   onderdane van die Deense koning, sodat die plaaslike handel nog steeds
   deur Deense sakemanne oorheers is. Enkele jare later het 'n klein
   aantal Deense en Noorse handelaars hul sakegeboue in Reykjavik opgerig.
   Hul Yslandse ondernemings was merendeels filiaalmaatskappye wat met
   behulp van plaaslike bestuurders vanuit die hoofkantore in Denemarke en
   Noorweë bestuur is.

   Naas handelaars, agente en vakarbeiders was ook ambagsmanne daarop
   geregtig om hulle as vryburgers in Reykjavik te vestig. Die stad het
   vinnig spesialiste uit 'n groot aantal beroepsvelde gelok. Die
   tradisionele ruilhandel is egter eers in die laat 19de eeu deur 'n
   moderne geldekonomie vervang.

   'n Ander belangrike gebeurtenis in die ekonomiese geskiedenis van
   Ysland was die invoering van vryehandel vir burgers van alle
   nasionaliteite in 1855. In die laaste twee dekades van die 19de eeu was
   gevolglik steeds meer handelsgoedere en dienste beskikbaar. Yslandse
   handelaars het 'n steeds belangriker rol begin speel en nuwe
   handelsbetrekkinge is met Noorweë en die Verenigde Koninkryk
   aangeknoop.

   Die feesvieringe in 1874 ter geleentheid van die eerste millennium van
   die Noorse kolonisasie was 'n belangrike gebeurtenis in die geskiedenis
   van Reykjavik. Die infrastruktuur, veral paaie, is opgeknap en uitgebou
   en die stad het kort daarna ook sy eerste straatverligting gekry. In
   1881 is die parlementsgebou op die nuwe stadsplein opgerig. Die
   inwoners het nou baie trots gevoel op hul nasionale erfenis en by 'n
   groeiende aantal sosiale en kulturele aktiwiteite betrokke geraak. Ook
   die aantal plaaslike publikasies het vinnig toegeneem. Die nasionale
   trots het sy stempel ook op die plaaslike argitektuur afgedruk.
   Welvarende burgers het vir hulle indrukwekkende huise in die
   Neo-klassieke styl laat bou, terwyl landlose werkers hul tradisionele
   turfhuise met steengeboue vervang het.

[wysig] Die 20ste eeu

   Stjórnarráðið, die Yslandse regeringsgebou in Reykjavik
   Stjórnarráðið, die Yslandse regeringsgebou in Reykjavik

   Die wetenskaplike en tegnologiese vooruitgang van die laat 19de en
   vroeë 20ste eeu het ook die Yslandse ekonomie geraak. Reeds in 1897 is
   die eerste masjiene met keroseenenjins ingevoer, terwyl die
   visserybedryf in toenemende mate op gemotoriseerde en stoomaangedrewe
   bote gesteun het. Die bevolking van Reykjavik was in 1901 egter nog
   steeds net sowat 5000 mense.^[2]

   Die 20ste eeu het ook verreikende politieke veranderings meegebring. In
   1904 het Ysland 'n outonome gebied geword met 'n eie minister wat aan
   die parlement verantwoordelik was en die eerste regeringsgeboue is in
   Reykjavik opgerig. Die stad het nou amptelik Kopenhagen as hoofstad van
   Ysland vervang. In 1918 het Ysland 'n selfregerende gebied onder die
   Deense Kroon geword.

   Die oorspronklik landelike bevolking het met die diepgrypende
   ekonomiese en politieke veranderings 'n verstedelikingsproses ondergaan
   wat van Reykjavik die grootste stad in die land gemaak het en waar
   uiteindelik sowat 'n derde van die Yslandse bevolking gekonsentreer
   was.

   Die industrialisasie en groeiende bevolkingsyfers het nuwe politieke
   instellings en 'n moderne infrastruktuur noodsaaklik gemaak. In 1908 is
   vir die eerste keer naas die stadsraad ook die amp van burgemeester
   ingevoer, en in die volgende jaar is met die watervoorsiening die
   eerste infrastruktuurprojek aangepak. 'n Dreinering- en rioolstelsel
   was deel van hierdie projek. Die plaaslike gasaanleg, wat in 1910
   ingewy is, was Reykjavik se eerste kragsentrale. Die
   Elliðaár-waterkragsentrale het in 1921 gevolg.
   Die geotermiese kragsentrale Nesjavellir naby Reykjavik
   Die geotermiese kragsentrale Nesjavellir naby Reykjavik

   In 1912 was Austurstræti Reykjavik se eerste straat wat 'n teerblad
   gekry het en die eerste sypaadjies is aangelê. Nogtans was
   Reykjavik-hawe, wat in die tydperk tussen 1913 en 1917 gebou is, die
   stadsraad se grootste projek in die vroeë 20ste eeu. Hierdie hawe was
   in die tydperk tussen die twee wêreldoorloë die tuishawe van die meeste
   Yslandse treilers, en die vangste is merendeels plaaslik verwerk as
   soutvis. Ná die elektrifisering van visseryfabrieke in die vroeë 1920's
   was die grootskaalse uitvoer van bevrore vis na die Verenigde Koninkryk
   die tweede beduidende tegniese vernuwing in die visserybedryf. Vangste
   is nou oorwegend in dié land verkoop

   Geotermiese energie is vanaf 1930 vir verwarmingdoeleindes ingespan;
   warm water uit die bronne in Laugardalur, wat tot dusver eeue lank net
   gebruik is om wasgoed skoon te maak, is nou met pypleidings na
   Reykjavik vervoer. Tydens die Tweede Wêreldoorlog het die meeste
   huishoudings in die stad al oor geotermiese verwarming beskik.

   Motorvoertuie is eers ná die jaar 1913 in groter hoeveelhede ingevoer,
   alhoewel daar tot by die Tweede Wêreldoorlog oorwegend kommersiële
   voertuie soos huur- en vragmotors was. Reykjavik se busmaatskappy is in
   1931 as 'n privaat onderneming gestig.

   In die lente van 1940 is Ysland deur Britse troepe beset: na die Duitse
   besetting van Denemarke op 9 April van daardie jaar het Brittanje
   neutrale Ysland vreedsaam beset in 'n poging om dit van die Duitsers te
   weerhou. Tot aan die einde van die Tweede Wêreldoorlog was byna net
   soveel soldate as burgerlikes in die stad. In 1941 het die Verenigde
   State die militêre beskerming van Ysland waargeneem. Die besetting deur
   buitelandse troepe het 'n groot aantal nuwe werkgeleenthede aan die
   plaaslike bevolking verskaf en die invoer van nuwe tegnologieë
   bevorder.
   Die spitsberaad van supermoondhede in 1986, waaraan die Sowjet-leier
   Michail Gorbatsjof en die Amerikaanse president Ronald Reagan
   deelgeneem het, het in Reykjavik se Höfði-huis plaasgevind
   Die spitsberaad van supermoondhede in 1986, waaraan die Sowjet-leier
   Michail Gorbatsjof en die Amerikaanse president Ronald Reagan
   deelgeneem het, het in Reykjavik se Höfði-huis plaasgevind

   In die jare ná die oorlog was Reykjavik in vergelyking met ander
   Europese hoofstede nog steeds eerder 'n groot dorp as 'n moderne
   metropool. Verbeterings in landboutegnologie het die aanvraag vir
   landarbeiders verminder en, gepaard met 'n bevolkingsgroei te danke aan
   die verbeterde lewensomstandighede, het talle jongmense hulle in die
   stad gevestig. Ysland was in hierdie tydperk steeds 'n baie geïsoleerde
   land waaraan min buitelandse toeriste 'n besoek afgelê het. Desondanks
   het die modernisme uiteindelik ook in Ysland posgevat. In 1950 is die
   Nasionale Teater in Reykjavik geopen en die Yslandse Simfonieorkes
   gestig.

   Die sestigerjare was 'n periode van ongekende groei. Steeds meer
   inwoners het oor hul eie motors beskik en as vakansiegangers na
   bestemmings in Suid-Europa gevlieg. Die Yslandse lugredry, Loftleiðir,
   het transatlantiese verbindingsvlugte via Ysland aangebied en sodoende
   buitelandse toeriste gelok. Ysland se isolasie was nou iets van die
   verlede en die eerste internasionale hotelle is opgerig.

   Ook Reykjavik se kulturele lewe is bevorder. Kunsfeeste is vanaf 1970
   jaarliks gehou en steeds meer internasionaal bekende kunstenaars het in
   Ysland opgetree. Die spyskaarte in plaaslike restaurante is met
   spesialiteite van ander kookkunste verryk en in die 1990's is 'n einde
   aan die verbod op die bediening van bier geplaas het (dié verbod het
   uit die vroeë 20ste eeu dateer). Die middestad van Reykjavik pronk nou
   met 'n groot aantal kroeë en ander vermaaklikhede.

   Reykjavik se internasionale status is met die spitsberaad van
   supermoondhede in 1986 bevestig wat in die plaaslike Höfði-huis gehou
   is. Hierdie ontmoeting tussen die Amerikaanse en Sowjet-leiers het die
   einde van die Koue Oorlog ingelui. Die plaaslike musiekbedryf het met
   internasionale popsterre soos Björk en Sigur Rós bekendheid verwerf.
   Reykjavik is daarnaas as een van nege Europese kulturele hoofstede van
   die jaar 2000 aangewys.

   Sedert die 1990's het Reykjavik - wat vroeër eerder as 'n
   vervoersentrum beskou is - met sy skitterende naglewe en eersterangse
   ontwerpersboetieke steeds meer buitelandse toeriste begin lok. Lae
   pryse vir sommige modeartikels het moontlik tot hierdie gewildheid
   bygedra, net soos die spitsberaad van 1986 en die daarmee gepaardgaande
   publisiteit, asook die plaaslike musieklewe.^[3] Alkohol- en
   dwelmmisbruik en (meestal kleinskaalse) misdaad kom tans ook soms in
   Reykjavik voor. Desondanks word Reykjavik onder die veiligste stede ter
   wêreld gereken.^[4]

[wysig] Argitektuur

[wysig] Yslandse boukuns

   Ráðhús Reykjavíkur, die raadsaal van Reykjavik
   Ráðhús Reykjavíkur, die raadsaal van Reykjavik

   Die Yslandse boukuns se kenmerkende karakter, wat duidelik van dié van
   ander Europese gebiede verskil, is te danke aan die tekort aan
   tradisionele boumateriale. Leem, wat vir die vervaardiging van bakstene
   gebruik was, is net so skaars soos hout (Ysland het 'n tekort aan bome)
   en eeue lank is vooraf-vervaardigde bouelemente en houthuise uit
   Noorweë ingevoer. Die oudste houthuise van Noorse oorsprong dateer uit
   die laat 18de eeu.^[5] Vooraf-vervaardigde Noorse houthuise in die
   Switserse chalet-styl het dan ook 'n groot invloed op die Yslandse
   boukuns uitgeoefen. Yslandse boumeesters het selfs die katalogusse van
   die Noorse Strømmen trævarefabrik ("Strømmen-houtfabriek", wat
   vooraf-vervaardigde huise aangebied het) uit die tydperk tussen 1884 en
   1929 bestudeer, om volgens die afbeeldings van houthuise, bouelemente
   en versierings hul eie boustyl te skep.

   Eers met die opkoms van beton was 'n goedkoop nuwe boutegnologie
   besikbaar sodat moderne geboue uit inheemse boumateriale opgerig kon
   word. Ysland se woonbuurte in die Internasionale Styl van die 1930's en
   1940's was 'n geslaagde poging om 'n tipies inheemse, selfstandige
   karakter aan die boustyl van die modernisme te gee.

   Yslandse motiewe soos die jaargetye, lig, water en massiwiteit vind ook
   in die moderne boukuns neerslag. Een van die uitstekendste voorbeelde
   van die moderne Yslandse argitektuur is die Raadsaal van Reykjavik, wat
   deur die Brits-Yslandse ateljee, Studio Granda, ontwerp en in 1992
   voltooi is.

[wysig] Stadskarakter

   Hallgrímskirkja in die winter. In die agtergrond is die kenmerkende
   "maanlandskap" van Reykjavik se omgewing sigbaar
   Hallgrímskirkja in die winter. In die agtergrond is die kenmerkende
   "maanlandskap" van Reykjavik se omgewing sigbaar

   Die eerste setlaar, Ingólfur Arnarson, se plaashuis het in die
   Kvosin-vlakte tussen die huidige hawe en die Tjörninmeer ontstaan en
   destyds was stene en turf die hoofsaaklike boumateriale. Die huidige
   straat, Aðalstræti, was oorspronklik 'n paadjie wat die landgoed met
   die see verbind het.

   Met die vestiging van die wolbedryf het die eerste geboue wat nie deel
   uitgemaak het van Arnarson se oorspronklike landgoed nie in omtrent
   1752 langs Aðalstræti ontstaan. Met die verskuiwing van die biskopsetel
   van Skálholt na Reykjavik in 1785 het die dorp tot 'n geestelike
   sentrum ontwikkel en net een jaar later ook stadstatus gekry.

   Die dorpie Grjótaðorp, wat uit die plaas Grjóti wes van Aðalstræti
   ontwikkel het, is in 1806 by Reykjavik ingesluit. Teen die middel van
   die 19de eeu was die stad reeds die administratiewe, opvoedkundige,
   kulturele en handelsentrum van Ysland. Een van die grootste destydse
   paaie was Laugarvegur, wat Reykjavik met die warmwaterbronne van
   Laugardalur verbind het - Reykjavik se natuurlike geotermiese
   "waskamer". Teen die einde van die 19de eeu het Reykjavik egter nog
   steeds slegs uit 99 geboue bestaan.^[6]
   Woonstelblokke in Skúlagata
   Woonstelblokke in Skúlagata

   Reykjavik het vanuit Krosin en langs die straat Vesturgata begin
   uitbrei. Ysland het in 1904 nuwe status as selfregerende gebied verkry
   en die oprigting van nuwe kulturele en opvoedkundige geboue was
   genoodsaak. Moderne stadsbeplanning het in 1927 'n aanvang geneem, en
   die Yslandse staatsargitek Guðjón Samúelsson het die eerste ruimtelike
   ontwikkelingsraamwerk saamgestel wat voorsiening gemaak het vir 'n nuwe
   stadsentrum met 'n aantal kulturele bouprojekte. Hierdie planne is
   egter later weer verwerp en in plaas van die beplande sitadel het in
   1945 die boubedrywighede vir die Hallgrímskerk (Yslands:
   Hallgrímskirkja) begin.

   Die stadswyke Norðurmýri en Melar is deur die stadsargitek Einar
   Sveinsson volgens funksionalistiese beginsels ontwerp. Reykjavik se
   argitektuur is dan ook tot in die middel van die 1950's deur dig
   beboude buurte met lae geboue, 'n kleiner aantal woonstelblokke met tot
   vier verdiepings en kleiner gesinshuise oorheers.

   Die eerste groot woonstelblokke met tussen agt en twaalf verdiepings
   het in 1955 in die Heimar-buurt ontstaan. Nogtans het die Deense
   stadsbeplanner Peter Bredsdorff in 1960 vir 'n beperking tot maksimaal
   drie verdiepings gepleit en sy voorstel is by die ontwerp van die nuwe
   stadsbuurte, Árbær, Breiðholt en Fossvogur, tot in die vroeë
   sewentigerjare in ag geneem. Intussen word die stadsentrum in
   toenemende mate deur moderne boukuns oorheers en groter boukomplekse
   soos die winkelsentrum Kringlan (1987) het ontstaan.

   Net soos in baie ander Europese stede het bewoners hulle in die 1970's
   teen die sloping van historiese geboue in die stadsentrum verset.
   Reykjavik se nuwe stadsbuurte soos Grafarholt en Borgarholt het
   gevolglik langs die kus uitgebrei, alhoewel die stad volgens die
   amptelike beplanning in die toekoms ook weer landinwaarts sal groei.

[wysig] Sakrale boukuns

   Hallgrímskirkja in die winter
   Hallgrímskirkja in die winter
   Dómkirkja
   Dómkirkja

   Die kerk Hallgrímskirkja, wat op 'n klein heuwel aan die beginpunt van
   die winkelstraat Skolavordustigur lê, is die bekendste baken van
   Reykjavik. Die kerk is van beton gebou en in 1943 deur die voormalige
   staatsargitek Guðjón Samúelsson ontwerp. Die gebou is ná meer as
   veertig jaar se boubedrywighede in 1986 voltooi en vernoem na die
   beroemde Yslandse digter en Evangeliese priester Hallgrímur Pétursson
   (1614-1674).

   Hallgrímskirkja is die grootste kerkgebou in Ysland en sy 73 meter-hoë
   toring het 'n onmisbare deel van Reykjavik se stadshorison geword. Dit
   beskik oor 'n hysbak wat besoekers na die spits neem en bied 'n
   pragtige uitsig oor die stad. Sy argitektuur versinnebeeld 'n tipiese
   verskynsel van Ysland se landskap: vulkaniese basaltsteenformasies. Die
   binneruimte is bekend vir sy helderheid en Gotiese stylelemente. Die
   kerkvensters van deurskynende glas agter die hoofaltaar bied 'n
   ongewone uitsig oor die hemel en wolke bo-oor Reykjavik.

   Voor die kerk is 'n standbeeld ter herdenking van die Yslands-gebore
   Leifur Eiriksson opgerig, die eerste Europeër wat in omtrent 1000 die
   Amerikaanse vasteland ontdek het.

   Die Neo-klassieke Evangelies-Lutherse katedraal, Dómkirkja, is een van
   die oudste geboue in Reykjavik. Toe die Yslandse biskopsetel vanuit
   Skálholt na Reykjavik verskuif is en die eiland Ysland 'n bisdom geword
   het, was dit uiteindelik noodsaaklik om 'n nuwe katedraal in die stad
   op te rig. In die winter van 1788 is stene op die bouterrein opgehoop
   om voldoende boumateriaal vir die boubedrywighede in die somer te
   verkry. 'n Groep Deense ambagsmanne is vir die projek aangestel, maar
   aangesien hulle dikwels dronk was het die bouprojek slegs baie stadig
   gevorder.^[7]

   Ondanks alle moeilikhede is die kerkgebou in 1796 voltooi en ingewy.
   Destyds het die katedraal nog sitplekke vir die hele stadsbevolking
   gebied. Die kerkdak het egter gelek en die gebou was so klam dat die
   gelowiges vir eers weggebly het. Daar is ontdek dat die hout wat vir
   die katedraal gebruik is al van die begin af gevrot het.

   Die doopvont, wat deur die Deense beeldhouer Bertel Thorvaldsen geskep
   is, is in 1839 ingewy en in 1840 is die katedraal ook van 'n kerkorrel
   voorsien. In die jare 1847 en 1848 is die kerk onder leiding van die
   Deense argitek L.A. Winstrup vergroot. Ná enkele dekades waartydens min
   herstelwerk gedoen is, het 'n Yslandse timmerman die kerk tot sy
   huidige vorm met sowat 600 sitplekke gerestoureer.

   Die katedraal se solder het tot by die jaar 1881 ook Ysland se
   Nasionale Biblioteek, die Nasionale Museum en die Nasionale Argiewe
   gehuisves wat uiteindelik na die parlementsgebou verhuis het. Die
   laaste herstelwerk is in die jaar 1999 gedoen.

[wysig] Sekulêre boukuns

   Höfði-huis dien tans as 'n gastehuis vir amptelike besoekers van die
   stadsregering.
   Höfði-huis dien tans as 'n gastehuis vir amptelike besoekers van die
   stadsregering.
   'n Nagtelike uitsig oor Perlan
   'n Nagtelike uitsig oor Perlan

   Höfði-huis was vroeër een van die bekendste geboue in Reykjavík.^[8]
   Die statige huis is oorspronklik in 1909 vir die Franse konsul in
   Ysland opgerig en wys nog steeds talle kenmerke van sy vroeëre funksie
   soos die letters RF ('n afkorting vir République Française), die konsul
   se naam en die jaar van sy oprigting bo-oor een van sy binnedeure.
   Later is die huis deur die Yslandse digter en sakeman Einar
   Benediktsson (1864-1940) en sy gesin bewoon.

   Die gebou het egter eers met die spitsberaad van supermoondhede in
   1986, waaraan die Amerikaanse president Ronald Reagan en die
   Sowjetleier Michail Gorbatsjof deelgeneem het, internasionale
   bekendheid verwerf. 'n Japannese miljoenêr het self 'n namaaksel van
   die huis in sy tuisland laat oprig.

   Daar was egter ook ander internasionaal bekende persoonlikhede wat 'n
   besoek aan Höfði-huis afgelê het, soos koningin Elizabeth, die Britse
   eerste minister, Winston Churchill, en die Duits-Amerikaanse aktrise en
   sangeres, Marlene Dietrich.
   Perlan se uitsigdek
   Perlan se uitsigdek

   Die gebou is tans in besit van die stad en word veral vir amptelike
   onthale en munisipale vergaderings gebruik. Die huis staan nie oop vir
   die publiek nie, maar mag van die buitekant af besigtig word.

   Perlan (letterlik "die Pêrel") is 'n unieke gebou wat in 1988 op die
   Öskjuhlið-heuwel opgerig is: 'n reuse-waterreservoir waarin sowat 24
   miljoen liter natuurlike geotermiese warm water met 'n temperatuur van
   85 °C vir verwarmingdoeleindes gestoor kan word.^[9] In die winter
   verwarm geotermiese energie, naas Reykjavik se geboue, ook sy strate en
   sypaadjies. Bo-oor die watertenks is 'n glaskoepel waarin 'n roterende
   fynproewersrestaurant opgerig is. Die koepel huisves daarnaas ook 'n
   kafee, terwyl die uitsigdek aan die buitekant 'n panoramiese
   360°-uitsig oor Reykjavik en sy omgewing bied.

   Onderaan die koepel en tussen die watertenks lê 'n ruim atrium waar
   verskeie uitstallings en ander gebeurtenisse gehou word. Die gebou
   besit daarnaas ook 'n klein kunsmatige geiser. Een van die watertenks
   bevat geen warm water nie, maar huisves die Saga-museum wat met sy
   waspoppe en multimediavertonings die Yslandse Wiking-tydperk en
   sleutelmomente in die Yslandse geskiedenis behandel.^[10]

   Naby die Pêrel is Strokkur, 'n kunsmatige geiser wat die spuitende
   warmwaterbronne van Geysir in die hoogland van Suidwes-Ysland naboots.
   Die Öskjuhlið-heuwel is 'n beboste gebied met talle voetslaanpaaie. Aan
   sy voet lê die geotermiese strand van Nautholsvík.

[wysig] Bronne

   Geskiedenis

     * History of Reykjavík

   Argitektuur

        Yslandse boukuns

     * Hochschule Bochum / Bochum University of Applied Sciences
       (Duitsland): fhboJournal nommer 44, Mei 2005

        Stadskarakter

     * Albrecht, Birgit: Architekturführer Island. München: Deutsche
       Verlags-Anstalt 2000

        Sakrale boukuns

     * Visit Reykjavík: Hallgrímskirkja Church
     * Nordic Adventure Travel

        Sekulêre boukuns

     * Visit Reykjavik: Hofdi House
     * Visit Reykjavik: The Pearl

[wysig] Verwysings

    1. ^ Ingólfur Arnarson and his Descendants, deel van die History of
       Reykjavík. Verkry op 27 Desember 2007.
    2. ^ Island. Polyglott APA Guide 2007/2008. Berlyn en München:
       Langenscheidt 2007, bl. 156
    3. ^ Island. APA Guide 2007/2008, bl. 160
    4. ^ Island. APA Guide 2007/2008, bl. 160
    5. ^ Visit Reykjavik.com: From Norwegian roots
    6. ^ Hochschule Bochum / Bochum University of Applied Sciences
       (Duitsland): fhboJournal nommer 44, Mei 2005
    7. ^ http://www.nat.is/travelguideeng/plofin_domkirkjan.htm Domkirkjan
       Lutheran Cathedral] by Nordic Adventure Travel.
    8. ^ Polyglott APA Guide: Island (2007), bl. 165-166
    9. ^ www.eldey.de: Reykjavik
   10. ^ Sagamuseum - Perlan, Reykjavík


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Ysland • Hoofstede in Europa

