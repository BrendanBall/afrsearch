Rhea


   Rhea, soos afgeneem deur Cassini in 2005.
   Rhea, soos afgeneem deur Cassini in 2005.

   Rhea is die tweede grootste natuurlike satelliet van die planeet
   Saturnus. Die maan is in 1672 ontdek deur Giovanni Cassini.

   Rhea is 'n ysliggaam met 'n digtheid van ongeveer 1240 kg/m^3. Die lae
   digtheid is 'n aanwysing dat die maan se rotskern minder as 'n derde
   van die massa van die maan in beslag neem; die res bestaan uit bevrore
   water. Rhea is soortgelyk aan Dione, maar daar is 'n verskil tussen die
   voorste en agterste halfrondes, wat waarskynlik beteken dat hulle 'n
   vergelykbare samestelling en geskiedenis het. Die temperatuur op Rhea
   is -174 °C in die son en tussen -200 °C en -220 °C in die skaduwee.

   Rhea besit talle kraters en het helder merke op sy oppervlak. Die
   oppervlak kan op die basis van die digtheid van die kraters in twee
   geologiese gebiede verdeel word: die eerste gebied bevat kraters met 'n
   deursnit groter as 40 km en die tweede deel, wat in die pool- en
   ewenaargebiede voorkom, besit kraters met 'n deursnit wat kleiner as
   40 km is. Dit dui daarop dat die oppervlak op 'n tyd opnuut gevorm is.

   Die voorste halfronde het die meeste kraters en het 'n eenvormige
   helderheid. Net soos op Callisto het die kraters nie werklik reliëf
   nie, soos ook die geval op die maan en Mercurius is. Op die agterste
   halfrond is 'n netwerk van helder merke en strepe op 'n donker
   agtergrond. Daar word veronderstel dat hierdie stroke materiaal is wat
   deur ysvulkane versprei is, vroeg in die geskiedenis van Rhea, toe die
   maan nog vloeibaar aan die binnekant was.
   'n Kunstenaar se voorstelling van die ring om Rhea.
   'n Kunstenaar se voorstelling van die ring om Rhea.

   NASA het op 6 Maart 2008 verklap dat die Cassini-wenteltuig bewyse
   gevind het dat daar materiaal in 'n ring (of moontlik ringe) om Rhea
   wentel - soortgelyk aan die ringe wat om Saturnus self wentel. Dit is
   die eerste keer dat 'n maan gevind is wat self ook moontlik 'n ring
   het. Bewyse vir die ring(e) se bestaan is vir die eerste keer deur
   Cassini in November 2005 waargeneem en wetenskaplikes het sedertdien
   ondersoeke gedoen wat gewys het dat Rhea se swaartekragveld, saam met
   die maan se wenteling om Saturnus, wel die vorming van ringe sou
   toelaat, asook die langdurige instandhouding daarvan.

[wysig] Sien ook

     * Saturnus
     * Natuurlike satelliet
     * Saturnus se natuurlike satelliete
     * Sonnestelsel

[wysig] Eksterne skakels

     * Saturn's Moon Rhea Also May Have Rings, by NASA se
       Cassini-Huygens-werf/

   Kategorie: Natuurlike satelliete

