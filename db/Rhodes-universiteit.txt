Rhodes-universiteit


   Rhodes-universiteit in Grahamstad het sy unieke karakter aan 'n
   kombinasie van verskeie faktore – geskiedkundig, geografies, kultureel
   en argitektonies – te danke. Opeenvolgende geslagte Rhodes-studente
   het, danksy hulle onafhanklike denke, 'n invloed ver buite verhouding
   tot hulle klein getalle gehad op suidelike Afrika sowel as die wêreld.

   Inhoud

        * 1 Die ontstaan
        * 2 Eerste jare
        * 3 Uitbreiding
        * 4 Keerpunt
        * 5 Voortgesette groei
        * 6 Eksterne skakel

[wysig] Die ontstaan

   Universiteitsopleiding in die Oos-Kaap het begin in die
   kollege-afdelings van vier skole: St. Andrew's op Grahamstad,
   Gill-kollege op Somerset-Oos, die Graaff-Reinet-kollege en
   Grey-instituut in Port Elizabeth. Teen die vorige eeuwending het net
   St. Andrew's en Gill studente voorberei op die graadeksamens van die
   Universiteit van die Kaap die Goeie Hoop. Dit het toe duidelik begin
   word dat net 'n sentrale universiteit 'n bevredigende standaard van
   universiteitsopleiding sou kon bied. Grahamstad, wat nog altyd ver van
   die ekonomiese en nywerheidshoofstroom van die provinsie en land geleë
   was, het na 'n onwaarskynlike keuse vir 'n universiteit gelyk, maar
   plaaslike inwoners was sterk ten gunste van die idee. Die grootste
   struikelblok was die gebrek aan die nodige fondse en die Tweede
   Vryheidsoorlog het die beweging amper geheel en al ontspoor. In
   Desember 1902 het Josiah Slater, parlementslid vir Albanie en redakteur
   van die Graham's Town Journal, 'n vergadering belê om openbare
   belangstelling opnuut aan te vuur. Hy het bo alle verwagting geslaag,
   maar geesdrigtigte beloftes van plaaslike, geldelike ondersteuning was
   onttoereikend. Die pasgestigte komitee het sonder welslae by die
   Rhodes-trustees aansoek om befondsing gedoen. Dr. Selmar Schonland,
   gevierde botanis en kurator van die Albanie-museum, het toe probeer om
   'n Rhodes-trustee, dr. Leander Starr Jameson, regstreek te nader.
   Jameson, wat kort daarna parlementslid vir Albanie sou word en daarna
   eerste minister van die Kaapkolonie, het £50 000 belowe sonder om sy
   medetrustees te raadpleeg. Hulle het aanvanklik geweier, maar, oorreed
   deur Schonland, het hulle ingewillig om De Beers-voorkeuraandele ter
   waarde van £50 000 aan die Rhodes-universiteitskollege, wat deur 'n wet
   van die parlement op 31 Mei 1904 in die lewe gebring is, oor te dra.

[wysig] Eerste jare

   Die vier professore van St. Andrew's het die stigter-professore van
   Rhodes-universiteitskollege geword en hulle studente op die eksamens
   van die Universiteit van die Kaap die Goeie Hoop voorberei. Aan die
   begin van 1905 het die universiteitskollege uit beknopte ruimte op St.
   Andrew's se perseel na die Drostdy-gebou, wat Rhodes in 1909 van die
   Britse regering gekoop het, getrek. In daardie jaar het sewe
   professore, onder meer ook Schönland, hulle by die oorspronkike vier
   aangesluit.

   Een van die kenmerkende eienskappe van Rhodes wat in die begin reeds
   ontwikkel is, was die tutoriale stelsel, oorgeneem van die model van
   Cambridge en Oxford. Elke student is aan 'n personeellid toegewys, wat
   persoonlike belangstelling in sy werk en welstand getoon het. Namate
   die getalle toegeneem het, het tutors en tutoriale groepe hierdie
   verantwoordelikheid aanvaar.
   Die Herbert Baker-kloktoring is 'n bekende gesig op die Rhodes-kampus.
   Die Herbert Baker-kloktoring is 'n bekende gesig op die Rhodes-kampus.

[wysig] Uitbreiding

   Baker en Kendall, die argiteksfirma wat deur sir Herbert Baker gestig
   is, het die kompetisie wat die raad uitgeskryf het vir die ontwerp van
   nuwe geboue, in 1910 gewen. Geboue is mettertyd bygevoeg om in Rhodes
   se behoeftes te voorsien. Rhodes het in 1918 'n lidkollege van die nuwe
   Universiteit van Suid-Afrika geword. Die Groot Depressie was 'n baie
   moeilike tyd vir Rhodes, maar teen 1933 het die universiteitskollege se
   sake beter begin lyk. Studente het hulle land goed gedien in albei
   wêreldoorloë. In die Eerste het 47 gesneuwel en in die Tweede 70. Hulle
   word jaarliks gedenk op Stigtersdag, 12 September, met 'n seremonie
   voor die Groot Saal by die standbeeld van die krygsman.

[wysig] Keerpunt

   Toe die toekoms van die Universiteit van Suid-Afrika in 1947 hersien
   moes word, het Rhodes gekies om 'n volwaardige, onafhanklike
   universiteit te word. Rhodes sou egter £150 000 se kapitaal nodig hê.
   Ver van oortollige fondse, was die kollege op daardie kritieke oomblik
   in sy geskiedenis reeds £561 015 oortrokke. Net toe dit wou lyk of die
   universiteit weens sy skuldlas sou ondergaan, het die vennote in 'n
   plaaslike drukkery 'n aansienlike bedrag geld geskenk. Dit wou voorkom
   asof hulle vrygeweigheid 'n waterskeiding was. Die regering en die
   plaaslike stadsraad het hulp aangebied en 'n versekeringsmaatskappy het
   die kollege £200 000 teen 'n gunstige rentekoers geleen. Toe die
   privaat mosie vir die stigting van die universiteit in April 1949 in
   die parlement aanvaar is, is 'n fondsinsameling van stapel laat loop.
   Oorweldigende reaksie van maatskappye en privaat individue het gou £100
   000 byeengebring met ondernemings van 'n verdere £50 000 en 'n belofte
   deur die regering om die skenkings een-tot-een te ewenaar. Die
   universiteit het sy amptelik beslag gekry op 10 Maart 1951. Die eerste
   kanselier was sir Basil Schonland, seun van Selmar Schönland, die
   eerste visekandelier dr. Thomas Alty.

[wysig] Voortgesette groei

   Buiten die aanbou van koshuise en akademiese geboue, het die
   studentetal ook voortdurend gegroei. In 1982 was daar die eerste keer
   meer as 3 000 studente en in 1991 reeds 4 196. Ondanks die groei het
   Rhodes 'n klein universiteit gebly met die nie-amptelike leuse "We've
   grown great by staying small" wat sy etos goed saamvat. Die meeste
   studente woon in die meer as 30 koshuise en die klasse is klein genoeg
   om persoonlike aandag moontlik te maak.

[wysig] Eksterne skakel

     * Amptelike webwerf

   Kategorieë: Suid-Afrikaanse universiteite • Oos-Kaap

