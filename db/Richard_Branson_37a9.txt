Richard Branson


   Richard Branson afgeneem tydens die vertrek van Virgin Atlantic
   GlobalFlyer
   Richard Branson afgeneem tydens die vertrek van Virgin Atlantic
   GlobalFlyer

   Richard Charles Nicholas Branson (Shamley Green, Surrey, 18 Julie 1950)
   is 'n Engelse entrepeneur, veral bekend vir sy Virgin handelsnaam wat
   deur meer as 350 maatskappye gebruik word.

   Branson het sy eerste suksesvolle besigheidsonderneming begin op die
   ouderdom van 16 toe hy 'n tydskrif genaamd Student gepubliseer het. Hy
   het toe later in 1970 'n posbestellingsonderneming tot stand gebring.
   In 1971 het hy begin met 'n kettingwinkel wat plate verkoop het. Met sy
   flambojante en mededingende styl het Branson die Virgin handelsnaam
   vinnig maak groei in die 1980's - toe hy die lugredery, Virgin Atlantic
   Airways van stapel laat loop het en sy platemaatskappy, Virgin Records
   verder uitgebrei het.

   Vandag word sy welvaart beraam op meer as £4 miljard alvorens die
   Sunday Times se lys van rykstes in 2006.^[1]

   Inhoud

        * 1 Biografie
             + 1.1 Onderwys
             + 1.2 Plate-onderneming
             + 1.3 Persoonlike lewe
             + 1.4 Besigheidswedervaringe
        * 2 Humanitêre inisiatiewe
        * 3 Wêreldrekordpogings
        * 4 Verwysings
        * 5 Voetnotas
        * 6 Eksterne skakels

[wysig] Biografie

[wysig] Onderwys

   Branson het sy opleiding ontvang by die Scaitcliffe skool (tans bekend
   as Bishopsgate)^[2] tot op dertienjarige ouderdom. Hy het toe by Stowe
   skoolgegaan tot op vyftienjarige ounderdom. Branson het aan disleksie
   gely wat meegebring het dat hy akademies swak presteer het. Hy was
   kaptein van sy rugby en krieketspanne gewees op daardie tydstip. Hy het
   op die jong ouderdom reeds ondernemingsgees ten toon gestel deur twee
   ondernemings te probeer: een om Kersbome te kweek en 'n ander wat
   budgeys te teel.

   Op sestien het Branson die skool verlaat en na Londen verhuis waar hy
   sy eerste suksesvolle onderneming, die tydskrif Student begin het. Op
   sewentienjarige ouderdom het hy sy eerste liefdadigheidsorganisasie
   begin, die "Student Advisory Centre" wat studente bygestaan het met
   raad oor sensitiewe aangeleenthede soos geslagsiektes en aborsies.

[wysig] Plate-onderneming

   Branson het sy eerste plate-onderneming begin nadat hy die Engelse
   Kanaal oorgesteek het om kratte plate aan te koop by 'n afslagwinkel.
   Hy het die plate uit die kattebak van sy motor verkwansel aan winkels
   in London. Hy het hierdie plate toe later ook op posbestelling begin
   verkoop in 1969. Die plate wat hy onder die handelsnaam "Virgin"
   verkoop het was baie goedkoper as dié wat deur gevestigde handelaars in
   London verkoop is. Op hierdie tydstip is baie produkte verkoop onder
   beperkende herverkoop-ooreenkomste wat groothandelaars met
   kleinhandelaars aangegaan het in 'n poging om 'n minimum vloerprys vir
   produkte daar te stel. Branson het sodoende 'n reeks veranderinge aan
   die gang gesit wat gelei het tot grootskaalse afslag op die pryse van
   plate. Richard en van sy kollegas het op die naam 'Virgin' besluit
   nadat een van hulle opgemerk het dat hulle maar almal nog maagde in die
   besigheidswêreld was.

   Branson het uiteindelik 'n platewinkel in Oxford straat in London begin
   en kort daarna die Virgin Records handelsmerk saam met Nik Powell
   geloods. Branson het genoeg geld uit sy platewinkel verdien om 'n
   herehuis op die platteland te koop wat hy in 'n ateljee omskep het. Die
   ateljee het hy aan opkomende kunstenaars verhuur, insluitende die
   musikant Mike Oldfield.

   In 1971 is Branson gearresteer en daarvan aangekla dat hy plate in
   Virgin se winkels verkoop het wat vir uitvoer gemerk was en waarop daar
   dus nie die nodige belastings op betaal was nie. Hy het 'n skikking
   buite die hof met die Britse Doeane bereik waarvolgens hy die
   onbetaalde belastings tesame met 'n boete sou terugbetaal. Branson se
   ma moes weer 'n verband op hul huis uitneem om te help betaal aan die
   skikkingsbedrag.

   Virgin Records se eerste vrystelling was Mike Oldfield se Tubular
   Bells, wat 'n topverkoper was en die eerste plek op die Britse
   langspeelplaat-ranglys bereik het. Die maatskappy het ook ooreenkomste
   met ander omstrede groepe soos die Sex Pistols aangegaan waar ander
   maatskappy huiwerig was om mee sake te doen. Virgin het ook lof ontvang
   vir hulle bekendstelling van obskure avant-garde musiek soos die
   krautrockgroep Faust en Can. Virgin Records het ook Culture Club aan
   die musiekwêreld bekendgestel.

   In die vroeë 1980's het Virgin die gay nagklub, Heaven, aangekoop.
   Branson het in 1992 sy Virgin musiekhandelsmerk aan EMI verkoop ten
   einde sy lugredery aan die gang te kan hou. Later jare sou hy weer die
   musiekwêreld betree met die stigting van V2 Records.

[wysig] Persoonlike lewe

   Branson is tans met sy tweede vrou, Joan Templeman, getroud by wie hy
   twee kinders het, Holly en Sam Branson. Hy is die eienaar van Necker
   eiland in die Maadge-eilandgroep, 'n 74-akker eiland in die Britse
   Maagde-eilande. Branson het sy outobiografie getiteld, Losing My
   Virginity in 1998 gepubliseer.

[wysig] Besigheidswedervaringe

   Branson het Virgin Atlantic Airways in 1984 gestig, Virgin Mobile in
   1999 geloods en Virgin Blue in Australië in 2000 en het later in
   dieselfde jaar 'n mislukte bod gemaak om die Britse Nasionale lotery te
   bestuur.

   In 1997, het Branson 'n stap geneem wat deur baie as waaghalsig beskou
   is deur die spoorwegbedryf te betree. Virgin Trains het twee konsessies
   van die voormalige Intercity oorgeneem. Infrastruktuur probleme het
   byna daartoe gelei dat Virgin se reputasie blywende skade berokken is.

   Virgin het die kortafstand Europese lugredery Euro Belgian Airlines in
   1996 aangekoop en dit herdoop na Virgin Express. In 2006 het die
   lugredery met SN Brussels Airlines saamgesmelt om Brussels Airlines te
   vorm. Die maatskappy het ook 'n nasionale lugredery gebaseer in Nigerië
   begin met die naam Virgin Nigeria. 'n Ander lugredery, Virgin America,
   behoortin 2007 nog vanaf San Francisco Internasionale Lughawe af sake
   te doen. Branson het ook die Virgin Cola handelsnaam ontwikkel en selfs
   'n Virgin Vodka wat 'n minder suksesvolle onderneming was. As gevolg
   van hierdie swakker presterende ondernemings moes Branson heelwat
   kritiek verduur vanaf die pers.

   Na 'n veldtog van slinkse streke wat British Airways teen Virgin
   geloods het, het Branson besluit om hulle in 1992 hof toe te sleep en
   aan te kla van laster. John King die destydse voorsitter van British
   Airways het 'n teenklag gelê en die saak is in 1993 na die hof. British
   Airways het buite die hof geskik toe dit blyk dat hulle die saak kon
   verloor en Branson 'n vergoeding van £500,000 betaal en 'n verdere
   £110,000 aan sy lugredery en moes ook hofgelde van soveel as £3 miljoen
   uitbetaal. Branson het die vergoeding verdeel en aan sy personeel as 'n
   bonus uitbetaal.

   Op 25 September 2004 het Branson aangekondig dat 'n ooreenkoms bereik
   is waarvolgens 'n nuwe ruimtetoerismemaatskappy, Virgin Galactic die
   Spaceship One tegnologie onder lisensie sou gebruik om toeriste na die
   ruimte te neem. Virgin Galactic (ten volle in besit van die Virgin
   Groep) beplan om vlugte aan die publiek teen laat 2009 met kaartjies
   geprys teen rondom VSA $200 000.

   Branson se volgende onderneming met die Virgin groep is Virgin Fuels,
   wat 'n poging gaan wees om te reageer op aardverwarming en die skerp
   stygings in brandstofkostes wil uitbuit om rewolusionêre, goedkoper
   brandstowwe vir motors en in die afsienbare toekoms ook vliegtuie te
   verskaf. Branson het erken dat hy voorheen skepties was oor
   aardverwarming, maar na 'n ontbytvergadering saam met Al Gore tot ander
   insigte gebring is.^[3]

   Branson staan in die besigheidswêreld as 'n transformasieleier bekend,
   vanweë sy ongewone strategieë en sy beklemtoning op informele bestuur
   met 'n breë laevlak basis eerder as een wat in die wurggreep van
   topbestuur vasgevang is.

   Op 4 Julie 2006 het Branson sy Virgin Mobile maatskappy vir byna
   £1 biljoen aan Telewest verkoop. As deel van die verkoopsooreenkoms
   betaal die maatskappy ook 'n minimum fooi van £8.5 miljoen per jaar vir
   die gebruik van die Virgin handelsnaam en Branson self het ook die
   grootste aandeelhouers geword. Die nuwe maatskappy is met groot geskal
   op die 8^ste Februarie 2007 geloods onder die naam, Virgin Media.

   In 2006 het Branson ook Virgin Comics en Virgin Animation , 'n
   vermaaklikheidsmaatskappy, gestig. Die maatskappy is saam met die
   bekende skrywer Deepak Chopra, die filmmaker Shekhar Kapur en
   entrepeneurs Sharad Devarajan en Gotham Chopra gestig.

   Branson het ook die Virgin Health Bank op die 1^ste Februarie 2007
   geloods wat aan voornemende ouers die geleentheid bied om die stamselle
   uit hulle babas se naelstringbloed in private en publieke selbanke te
   stoor.

   Op 9 Februarie 2007 het Sir Richard Branson 'n nuwe wêreldwye
   wetenskap- en tegnologieprys, die Virgin Earth Challenge, aangekondig.
   Die Virgin Earth Challenge bied 'n prysgeld van $25 miljoen aan vir die
   indiwidu of groep wat 'n kommersieël lewensvatbare ontwerp kan
   demonstreer wat sal lei tot die netto verwydering van antropogeniese,
   atmosferiese kweekhuisgasse, elke jaar vir 'n tydperk van minstens tien
   jaar sonder enige nadelige newe-effekte.

   Branson het ook aangekondig 'n paneel van vyf kundiges op verskeie
   gebiede hom sal bystaan met die beoordeling van die prys.

[wysig] Humanitêre inisiatiewe

   Op 18 Julie 2007 het Nelson Mandela in Johannesburg aangekondig dat 'n
   nuwe groep genaamd The Elders oftewel die ouderlinge gevorm gaan word
   ('n Idee wat eers deur Branson geopper is). Die doelwit van die groep
   gaan wees om te poog om moeilike wêreldwye konflikte te probeer oplos.
   Die eerste lede van die groep is Desmond Tutu, Graça Machel, Kofi
   Annan, Ela Bhatt, Gro Harlem Brundtland, Jimmy Carter, Li Zhaoxing,
   Mary Robinson en Muhammad Yunus.[1] Die groep gaan onafhanklik
   gefinansier word deur onder andere Branson en Peter Gabriel.

[wysig] Wêreldrekordpogings

   Richard Branson was betrokke by 'n aantal pogings om wêreldrekords te
   breek sedert 1985, toe hy in die gees van die Blou Lint kompetisie
   probeer het om die Atlantiese Oseaan in die vinnigste tyd ooit per boot
   oor te steek. Sy eerste poging in die "Virgin Atlantic Challenger" het
   geëindig toe die boot in Britse waters omgeslaan het en hy en die res
   van die bemanning deur 'n helikopter opgepik moes word. In 1986 het hy
   die Atlantiese Oseaan suksesvol oorgesteek met die "Virgin Atlantic
   Challenger II" en die vorige rekord met twee ure verbeter. In die
   daaropvolgende jaar het hy weer die Atlantiese Oseaan oorgesteek met 'n
   warmlugballon, die "Virgin Atlantic Flyer" oorgesteek. Dit was nie
   alleen die eerste warmlugballon om die Atlantiese oseaan oor te steek
   nie maar ook die grootste wat ooit gevlieg het met 'n kapasiteit van 65
   000 m³. Die ballon het snelhede van meer as 200 km/h bereik.

   In Januarie van 1991 het Branson die Stille Oseaan vanaf Japan na die
   Noorde van Kanada oorgesteek, 'n afstand van 10 700  km. Weereens het
   hy alle bestaande rekords gebreek met snelhede van 390 km/h in 'n
   ballon met 'n kapasiteit van 73 600 m³).

   Tussen 1995 en 1998 het Richard Branson, Per Lindstrand en Steve
   Fossett 'n aantal pogings aangewend om rondom die aarde in 'n ballon te
   reis. In laat 1998 het hulle vanaf Morokko na Hawaii gevlieg maar kon
   nie 'n verdere poging aanwend voordat 'n ander span wat bestaan het uit
   Bertrand Piccard en Brian Jones in die Breitling Orbiter hulle
   voorgespring het met 'n ballonvaart om die wêreld in 1999 nie.

   In Maart van 2004 het Richard Branson 'n ander wêreldrekord opgestel
   deur die engelse kanaal die vinnigste ooit oor te steek met 'n
   amfibiese voertuig. Die reis het 1 uur 40 minute en 6 sekondes geduur.
   Die vorige rekord is deur twee Fransmanne in 6 ure opgestel.

[wysig] Verwysings

     * Branson, Richard. Losing My Virginity: How I've Survived, Had Fun,
       And Made a Fortune Doing Business My Way, 1999, Three Rivers Press.
       ISBN 0-8129-3229-3
     * Branson, Richard. Losing My Virginity, Revised Edition First
       Published in Great Britain by Virgin Books Limited, London, 2002
     * Branson, Sir Richard and Prescott, Colin. To the Edge of Space: The
       Adventures of a Balloonist, 2000, Box tree. ISBN 0-7522-1865-4
     * Branson, Sir Richard. Sir Richard Branson, the Autobiography, 2002,
       Longman. ISBN 0-582-51224-7
     * Branson, Sir Richard. Losing my virginity: The autobiography, 2005,
       ISBN 0-7535-1020-0
     * Bower, Tom. Branson, 2001, ISBN 1-84115-400-8
     * Branson, Sir Richard. Screw It, Let's Do It: Lessons in Life, 2006,
       ISBN 0-7535-1099-5
     * Branson, Sir Richard. Screw It, Let's Do It Expanded: Lessons in
       Life and Business, 2007, ISBN 0-7535-1149-7
     * Specter, Michael. "Profiles: Branson's Luck". The New Yorker, 14
       May 2007, pp. 114-25.

[wysig] Voetnotas

    1. ^ Sunday Times Rich List Laas nagegaan op 2006-09-19
    2. ^ Bishopsgate se webblad Laas nagegaan op 2006-09-19
    3. ^ ABC storie oor Al Gore en Branson se vergadering

[wysig] Eksterne skakels

     * Die Virgin Groep se Webwerf
     * "Who is Richard Branson" op virgin.com
     * Richard Branson's Virgin Success
     * Gonzo Way of Branding Fast Company tydskrifartikel oor Sir Richard
       Branson
     * Profiel op BBC News gedateer 27 September 2004
     * Onderhoud op BBC World Service 24 November 2006
     * Branson Onderhoud op The Hour met George Stroumboulopoulos
     * Richard Branson Onderhoud deur Charlie Rose

   Kategorieë: Engeland • Entrepreneurs

