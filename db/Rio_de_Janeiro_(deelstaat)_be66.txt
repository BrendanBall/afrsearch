Rio de Janeiro (deelstaat)


   CAPTION: Rio de Janeiro


   Vlag van Rio de Janeiro
    Map of Brazil highlighting the state
   Ander Brasiliaanse state
   Hoofstad      Rio de Janeiro
   Grootste stad Rio de Janeiro
   Oppervlakte   43 696,054 vk km
   Bevolking
     - Totaal
     - Digtheid
                 14 381 282 (2000)
                 328,59 inw./vk km
   Goewerneur    Sérgio Cabral Filho (PMDB)
                 (sedert 1 Januarie 1 2007)
                 Luitenant- Goewerneur:
                 Luiz Fernando Pezão
   Demoniem      Fluminense
   MOI (2000)    0,807 – hoog
   Tydsone       GMT-3
   ISO 3166-2    BR-RJ

   Rio de Janeiro ['xiu dʒi ʒa'neʲɾu] (amptelike afkorting: RJ) is een van
   die 26 deelstate van Brasilië, met 'n oppervlakte van 43 910 vierkante
   kilometer en sowat 15 miljoen inwoners (2003). Dit bestaan uit 'n
   kusvlakte, die sentrale Serra do Mar-platorand en die vrugbare
   Paraíbarivier-stroomgebied in die weste. Daar word koffie, suiker en
   vrugte verbou. Die tekstiel-, sement- en staalnywerheid vorm saam met
   die suikersuiwering die ekonomiese basis van die deelstaat.
   Die hoofstad Rio de Janeiro, soos gesien vanaf die Guanabarabaai
   Die hoofstad Rio de Janeiro, soos gesien vanaf die Guanabarabaai

   Rio de Janeiro maak deel uit van Brasilië se Suidoostelike Streek en
   grens in die noorde en noord-weste aan die deelstaat Minas Gerais, aan
   Espíritu Santo in die noord-ooste, aan São Paulo in die suid-weste en
   in die ooste en suide aan die Atlantiese Oseaan.

   Rio de Janeiro, die hoofstad, het in 1763 Salvador da Bahia as die
   hoofstad van die Portugese kolonie vervang en het sedert 1806 as die
   hoofstad van die Verenigde Koninkryk van Brasilië, Portugal en Algarve
   gedien. In die tydperk tussen 1822 en 1960 was Rio die hoofstad van die
   onafhanklike Brasilië.

   In die nasionale vlag van Brasilië word Rio de Janeiro deur die
   Beta-ster (Beta Crucis of Mimosa) in die Suiderkruis versinnebeeld.

[wysig] Geografie

   Met 'n oppervlakte van slegs 43 909 vierkante kilometer behoort Rio de
   Janeiro tot die kleiner Brasiliaanse deelstate. Nogtans is dit op twee
   na die mees bevolkte staat en word net deur São Paulo en Minas Gerais
   oortref. Die bevolkingsdigte beloop 328,6 inwoners per vierkante
   kilometer.
   Die Serra da Mantiqueira
   Die Serra da Mantiqueira

   Die hoofstad en grootste stad van die deelstaat is Rio de Janeiro. Die
   grootste stede naas Rio is São Gonçalo, Nova Iguaçu, Petrópolis en
   Niterói ('n stad met 'n half miljoen inwoners, wat tot by 1975 die
   hoofstad van Rio de Janeiro was). Die Rio-Niteróibrug, wat in 1974
   opgerig is, oorspan met 'n lengte van 14 kilometer die Guanabarábaai en
   verbind Niterói met Rio.

   In morfologiese opsig word die deelstaat in twee gebiede verdeel: 'n
   Vlakte, die sogenaamde baixada, en 'n plato, wat albei parallel van die
   Atlantiese kus tot by die landelike gebiede naby die grens met Minas
   Gerais loop. Rio de Janeiro het 'n tropiese klimaat. Die Pico das
   Agulhas Negras in die bergreeks Serra da Mantiqueira is met 2 789 meter
   die hoogste bergspits in die deelstaat. Sy belangrikste riviere is
   Paraíba do Sul, Macaé, Muriaé, Piraí en Rio Grande.
   Kategorie: Rio de Janeiro (deelstaat)

