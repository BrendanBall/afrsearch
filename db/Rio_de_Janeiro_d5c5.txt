Rio de Janeiro


                                              Rio de Janeiro
                                                  Kaart              Wapen

                                                                      Vlag

                                                   Land           Brasilië
                                              Deelstaat     Rio de Janeiro
                                             Koördinate 22°54' S, 43°11' W
                                               Stigting               1565
                                             Oppervlak:
                                               - Totaal        1 260 vk km
                                      Hoogte bo seevlak               31 m
                                             Bevolking:
                                        - Totaal (2005)          6 023 699
                                   - Bevolkingsdigtheid        4 781/vk km
                                                Tydsone             UTC -2
                                             - Somertyd             UTC -3
                                           Burgemeester   César Maia (PFL)
                                      Amptelike Webwerf      rio.rj.gov.br

   Rio de Janeiro [ˌxiudʒiʒaˈneiɾu], die tweede grootste stad in Brasilië
   en die hoofstad van die gelyknamige deelstaat, lê aan die Guanabarabaai
   in die suidooste van die land. Die Portugese naam, wat letterlik
   "Januarierivier" beteken, verwys na die datum van sy ontdekking (1
   Januarie 1502) deur die Portugese seevaarder Gaspar de Lemos en sy
   destydse vergissing - hy het die baai van Rio de Janeiro as die monding
   van 'n rivier beskou.

   Rio de Janeiro het in die tydperk tussen 1763 en 1960 as die
   administratiewe hoofstad van Brasilië gedien en hierdie funksie daarna
   aan Brasília in die sentrum van die land afgestaan. Die huidige
   stadsgebied van Rio de Janeiro het 6 miljoen inwoners, terwyl sowat
   11,7 miljoen mense in die metropolitaanse gebied van Rio woon (Januarie
   2005). Die bewoners word dikwels Cariocas genoem - volgens 'n term wat
   uit die taal van die inheemse Tupí-Guaraní-Indiane ontleen is en
   letterlik "die wit man se hut" beteken.

   Die mees bekende bakens van Rio de Janeiro is die Suikerbroodberg
   (Portugees: Pão de Açúcar), die Christus-standbeeld met 'n hoogte van
   38 meter op die bergspits Corcovado en die sandstrand van Copacabana.
   Rio staan daarnaas bekend vir sy jaarlikse karnaval, wat danksy die
   kleurryke parades van die plaaslike sambaskole duisende besoekers lok.

   Rio is vandag nie net 'n gewilde toeristebestemming nie, maar ook 'n
   belangrike handel- en nywerheidsentrum, met voedselverwerking,
   tekstiel-, glas-, porselein- en farmaseutiese nywerhede. Daar is ook 'n
   groot oliesuiweringsaanleg.

[wysig] Geografie

   'n NASA-satellietbeeld van Rio de Janeiro
   'n NASA-satellietbeeld van Rio de Janeiro

   Rio de Janeiro lê effens noord van die Steenbokskeerkring, langs die
   westelike kuslyn van die uitgestrekte Guanabarabaai met sy naastenby
   sewentig eilande en die Atlantiese Oseaan in die suide. Die stadsgebied
   met 'n totale oppervlakte van 1 260 vierkante kilometer lê in 'n vlakte
   en word in die noorde en weste deur die steil berge van die Serra do
   Mar begrens. Net 'n smal strepie land verbind die middestad met die
   strandoorde in die suide.

   Die morros of kaal granietheuwels en berge in die stadsgebied,
   waaronder ook die Suikerbroodberg op 'n skiereiland in die
   Guanabarabaai, oorheers die stad net soos die groot aantal strande. Die
   morros is uitlopers van die Serra do Mar-bergreeks en is in geologiese
   opsig oorblyfsels van die vroeëre kuslyn. Een van die heuwelreekse
   verdeel Rio in twee dele, die suidelike stadsgebied met onder meer
   Ipanema en Copacabana, en die noorde met die historiese stadsentrum en
   'n aantal nuwe stadswyke. Die hoogste bergspits met 1 022 meter is die
   Pico da Tijuca, wat deel uitmaak van 'n uitgestrekte
   natuurbewaringsgebied.

   Naas Rio de Janeiro maak twaalf ander stede en dorpe deel uit van die
   metropolitanse gebied: Nova Iguaçu, Duque de Caxias, São Gonçalo,
   Niterói, São João de Meriti, Nilópolis, Magé, Itaboraí, Itaguaí,
   Paracambí, Maricá en Mangaritiba.

[wysig] Geskiedenis

   Die Portugese seevaarder Gaspar de Lemos en sy ekspedisie was die
   eerste Europeërs, wat op 1 Januarie 1502 in die Guanabarabaai voet aan
   wal gesit het, en een jaar later is die eerste klein nedersetting, wat
   net uit 'n aantal hutte bestaan het, naby die huidige Urca gestig. Die
   Portugese het teen die begin van die 16de eeu nouliks belang gestel in
   Brasilië en net 'n handjievol belangrike handelsposte langs die kus
   opgerig. Groter koloniale nedersettings is nie voor die jaar 1530
   gestig nie, maar hulle was ver af van Rio de Janeiro in die noorde en
   suide geleë.
   Guanabarabaai, die destydse France Antarctique, in die jaar 1555
   Guanabarabaai, die destydse France Antarctique, in die jaar 1555

   Dit was die Franse wat destyds kans gesien het om hul eie kolonies in
   Suid-Amerika te stig. In 1555 het die Franse admiraal Nicolas Durand de
   Villegaignon met drie skepe en 'n bemanning van 600 tot in
   Guanabarabaai geseil om die eerste kolonie in die suide van die
   vasteland te stig, wat later as France Antarctique bekend gestaan het.

   Aanvanklik het die Franse net oor 'n fort op die klein eiland Sergipe
   (wat later herdoop is tot Villegaignon) beskik, maar vir die Portugese
   was dit rede genoeg om militêr teen die Franse koloniste op te tree.
   Die eerste aanval onder die leiding van goewerneur Mem de Sá uit Bahia
   is in 1560 deur die Franse afgeweer, veral danksy die feit dat die
   inheemse Tamoio-Indiane hulle militêre bondgenote geword het.

   Die Portugese owerhede het vyf jaar later 'n tweede ekspedisie onder
   die leiding van Estácio de Sá, 'n neef van die Bahiaanse goewerneur,
   vanuit Portugal na Brasilië gestuur om die Franse vir goed te verdryf
   en 'n militêre basis op te rig. Die fort, wat op 1 Maart 1565 tussen
   die bergspits Cara de Cão en die Suikerbroodberg het die bakermat van
   Rio geword. Die vesting, en die dorp, wat ringsom ontwikkel het, is na
   die Portugese koning São Sebastião do Rio de Janeiro vernoem - dit is
   nog steeds die amptelike naam van die stad.

   Op 20 Januarie 1567 het Estácio de Sá danksy versterkings uit Bahia
   onder die bevel van Mem de Sá uiteindelik daarin geslaag om die Franse
   setlaars te verdryf. Die ou fort is afgebreek om plek te maak vir die
   uitbreiding van die Portugese stad, en reeds teen die einde van die
   16de eeu was Rio een van die vier grootste Europese nedersettings in
   Brasilië. Sy blanke bevolking het in die tydperk tussen 1585 en 1600
   vervyfdubbel tot 750 mense. Rio het geleidelik 'n strawwe mededinger
   van Bahia in die noorde geword.

   Met die ontdekking van goud in die gebied van Minas Gerais het Rio
   vinnig tot die kolonie se beduidendste seehawe ontwikkel, en sy
   bevolking het tussen 1710 en 1763 gegroei van 12 000 tot 30 000. In
   1763 het Rio de Janeiro ook die hoofstad van die Portugese
   Vise-Koninkryk Brasilië geword. Vir 'n kort periode vanaf 1808 tot by
   1821 het Rio selfs as die administratiewe hoofstad van die Portugese
   moederland gedien, nadat Lissabon deur Franse troepe onder die bevel
   van Napoléon Bonaparte beset is en die koning João VI (Johan VI van
   Portugal) Rio as die toevlugsoord van sy hof gekies het.
   Die sakesentrum van Rio de Janeiro
   Die sakesentrum van Rio de Janeiro
   Straat in Rio de Janeiro
   Straat in Rio de Janeiro

   Toe die Portugese hof in 1821 na Portugal teruggekeer het, het net die
   prins-regent Pedro in Rio de Janeiro agtergebly. Op 7 September 1822
   het Pedro die onafhanklikheid van Brasilië verklaar en homself tot
   keiser Pedro I van Brasilië laat kroon. Ná die dood van sy vader is hy
   gevra om na Portugal terug te keer, maar het dit steeds geweier. Keiser
   Pedro I was in Brasilië steeds ongewild en hy het uiteindelik afstand
   van die troon gedoen. Sy seun Dom Pedro II is in 1841 as die nuwe
   Brasiliaanse keiser gekroon, en ná jare van politieke en ekonomiese
   onstabiliteit het Rio de Janeiro 'n nuwe periode van welvaart beleef.

   Pedro II se dogter, Prinses Isabel, het die eerste stappe gedoen om 'n
   einde aan die monargie en die ou bedeling te maak. Toe die keiser in
   1888 'n besoek aan Portugal afgelê het, het sy op 15 Mei die sogenaamde
   "Goue Wet" (Lei Aurea) onderteken, waarmee slawerny in Brasilië formeel
   opgehef is. Die groot landeienaars en slawebesitters het nou ook hulle
   steun vir die afskaffing van die monargie uitgespreek, en nadat die
   Brasiliaanse Republiek op 15 November 1889 uitgeroep is, moes die
   keiserlike gesin na die Portugese moederland terugkeer.

   In die tydperk tussen 1890 en 1920 het Rio se bevolking verdubbel tot
   sowat een miljoen, en 'n tyd lank het die stad met São Paulo as die
   ekonomiese sentrum van die land meegeding. São Paulo het Rio
   uiteindelik as die grootste stad en belangrikste nywerheidsentrum
   verbygesteek. Met die inwyding van die nuwe hoofstad Brasília het Rio
   de Janeiro in 1960 ook sy posisie as die administratiewe sentrum van
   Brasilië kwytgeraak.

   Nogtans het Rio in die volgende dekades vinnig gegroei, en sy
   inwoonerstal het teen die middel van die sewentigerjare tot meer as vyf
   miljoen gegroei, waarvan byna die helfte oorspronklik uit ander
   Brasiliaanse streke en die buiteland na Rio gekom het. Die onbeperkte
   groei gaan gepaard met knellende vraagstukke ten opsigte van die
   arbeidsmark en behuising. Sowat die helfte van die Cariocas woon in
   plaaslike krotbuurte, die sogenaamde favelas, wat deur misdaad en die
   groeiende invloed van dwelmmiddelbendes gepla word.

[wysig] Bronne en verwysings

     * Schacht, Siegfried en Heider, Almute: Mai's Weltführer 24:
       Brasilien. Reiseführer mit Landeskunde. Dreieich: Mai 1998

   Hoofstede van Brasilië Brasilië Drapeau du Brésil

   Aracaju | Belém | Belo Horizonte | Boa Vista | Brasília | Campo Grande
   | Cuiabá | Curitiba | Florianópolis | Fortaleza | Goiânia | João Pessoa
   | Macapá | Maceió | Manaus | Natal | Palmas | Porto Alegre | Porto
   Velho | Recife | Rio Branco | Rio de Janeiro | Salvador | São Paulo |
   São Luís | Teresina | Vitória
   Kategorieë: Rio de Janeiro • Stede in Brasilië

