Rjoerik


   Die Warangiërs in Rusland.
   Die Warangiërs in Rusland.

   Rjoerik, Rurik of Hroerekr (Oudnoors: Rørik; Russies: Рюрик) was ’n
   Warangiër (Wiking) wat in 862 oor Ladoga (tans Staraja Ladoga) begin
   heers het. Daarna het hy die Holmgard-vesting naby Nowgorod gebou en
   die Rjoerik-dinastie gestig wat tot in die 16de eeu oor Kiëf-Roes en
   daarna Rusland regeer het. Die naam Rjoerik beteken "beroemde heerser".
   Sy presiese geboorte- en sterfdatum is nie bekend nie, maar die
   jaartalle 830 en 879 word dikwels genoem.

[wysig] Geskiedenis

   Dit is nie heeltemal seker hoe Rjoerik aan die bewind gekom het nie.
   Die enigste inligting kom uit die 12de-eeuse Russiese Primêre Kronieke,
   waarin beweer word dat die strydende stamme in die gebied hom genooi
   het om oor hulle te heers en die orde te herstel. Sommige historici
   meen egter dat hy die gebied binnegeval het.

   Rjoerik het tot met sy dood aan die bewind gebly. Sy opvolger, Oleg,
   het die hoofstad in omstreeks 880 na Kiëf geskuif en dus die fondament
   gelê vir wat later as Kiëf-Roes bekendgestaan het. Dit het bly bestaan
   tot 1240, toe dit tydens die Mongoolse inval verslaan is.

[wysig] Herkoms

   Sommige historici beskou Rjoerik as ’n legende uit die Russiese
   volkskunde. Tog word dikwels gegis oor sy herkoms. Volgens die Kronieke
   het Rjoerik behoort tot die volk Roes, ’n Warangiër-stam. In die 20ste
   eeu is gevind dat Ladoga, wat deur Rjoerik gestig sou gewees het,
   inderdaad in die middel van die 9de eeu ontstaan het. Erdewerk,
   kombuisgereedskap en huise uit Rjoerik se tyd toon tipiese
   Skandinawiese patrone.
   Kategorieë: Huis van Rjoerik • Russiese grootprinse

