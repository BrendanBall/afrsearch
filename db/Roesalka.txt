Roesalka


   ’n Roesalka (meervoud: roesalki; Russies: русалка; русалки) is in die
   Slawiese mitologie ’n waternimf of meerminagtige demoon wat in die
   water woon.

   Volgens die meeste tradisies was die roesalki vis-vroue wat op die
   bodem van riviere gewoon het. In die middel van die nag het hulle uit
   die water gekom en in die grasvelde gedans. As hulle aantreklike mans
   gesien het, sou hulle hulle lok deur te sing en te dans, hulle betower
   en dan na die bodem van die rivier neem om saam met hulle te woon.

[wysig] Oorsprong

   In die meeste legendes was die roesalki rustelose dooie wesens wat met
   "onreinheid" verbind is. Jong vroue wat ’n voortydige, gewelddadige
   dood gesterf het, soos meisies wat selfmoord gepleeg het omdat hulle
   minnaars hulle afgesê het of ongetroude vroue wat swanger was, moes hul
   aangewese tyd op aarde uitleef as geeste.

   Dit kon ook die siel van ’n jong vrou wees wat in of naby ’n rivier of
   meer gesterf het en daar spook. Hierdie rasalki (wat nie dood was nie)
   was nie noodwendig kwaadwillig nie en sou toegelaat word om in vrede te
   sterf as hulle dood gewreek is.

   Hulle kon ook die siel van ’n ongedoopte kind gewees het, gewoonlik
   buite-egtelik, wat deur hul ma's verdrink is. Dié roesalki het glo in
   die woud rondgedwaal en gesmeek om gedoop te word sodat hulle vrede kon
   hê. Hulle was egter nie noodwendig onskuldig nie en kon ’n mens aanval
   wat dom genoeg was om hulle te nader.

[wysig] Beskrywing

   Terwyl haar woonplek hoofsaaklik die rivier of meer was waar sy gesterf
   het, kon ’n roesalka ook snags uit die water kom, ’n boom klim en daar
   sit en sing, haar hare kam of saam met ander roesalki in die rondte
   dans.

   In sommige weergawes het hulle oë soos groen vuur geblink, in ander was
   hulle baie bleek, met geen sigbare pupille nie. Soms was hulle hare
   goudkleurig, soms groen en altyd nat. Volgens sommige legendes kon ’n
   roesalka sterf as haar hare droog word.

   Roesalki het graag mans verlei. Hulle kon mans lok deur te sing en
   hulle dan verdrink. ’n Man wat deur ’n roesalka verlei is, kon in haar
   arms sterf of soms het hy gesterf wanneer hy haar hoor lag.

   Die verhale het van streek tot streek verskil. In die Oekraïne het
   hulle meestal naby water gehou en in Wit-Rusland in die woud of veld.
   Waar die land vrugbaar was, was hulle nakend en mooi. In ruwer dele van
   Groot Rusland was hulle amasones met groot borste. En in die noorde was
   hulle dikwels lelik en vol hare.

[wysig] Verwysings

          Hierdie artikel is vertaal vanaf die Engelse Wikipedia-artikel
          [1]

   Slawiese mitologie en folklore

   Hoofgode Dazjbog • Jarilo • Marzjana • Peroen • Šiwa • Swjatowid •
   Swarog • Triglaf • Weles • Zarja • Die Zori
   Ander gode Belobog • Berstoek • Tsjernobog • Dziewona • Chors • Lada •
   Mat Zemlja • Mokosj • Oźwiena • Perperuna • Porenoet • Porewit •
   Porvata • Radogost • Rod • Roejewit • Stribog • Złota Baba
   Legendariese helde Aljosja Popowitsj • Basj-Tsjelik • Dobrinja
   Nikititsj • Ilja Moeromets • Iwan Tsarewitsj • Ljech, Tsjech en Roes •
   Libuše
   Magiese figure en plante Alkonost • Zjar-ptitsa (Vuurvoël) • Varingblom
   • Gamajoen • Raskownik • Simargl • Sirin • Zmei (Slawiese draak)
   Geeste en demone Ala • Baba Jaga • Bagiennik • Bannik • Bjes • Boginki
   • Boekawats • Domowoi • Drekawatz • Karzełek • Kikimora • Kosjtsjei •
   Poloednitsa • Lesji • Licho • Polewoi • Roesalka • Stoechatsj • Sudice
   • Wili (Slawiese feetjies) • Wodjanoi • Zdoechatsj
   Kategorie: Slawiese mitologie

