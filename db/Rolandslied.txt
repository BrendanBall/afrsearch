Rolandslied


   Die slag van Roncevaux in 778. Die dood van Roland, uit die Grandes
   Chroniques de France, uitgebeeld deur Jean Fouquet, Tours, omtrent
   1455-1460, Bibliothèque nationale de France
   Die slag van Roncevaux in 778. Die dood van Roland, uit die Grandes
   Chroniques de France, uitgebeeld deur Jean Fouquet, Tours, omtrent
   1455-1460, Bibliothèque nationale de France

   Die Rolandslied (Frans: Chanson de Roland) is die beroemdste Franse
   heldedig en behandel die dade van Graaf Roland van die Bretonse Mark en
   sy paladyne (hofridders) wat op 18 Augustus 778 in die slag van
   Roncesvalles (Frans: Roncevaux) sneuwel. Die lied wat in die tradisie
   van die chansons de geste geskryf is, verbeeld Roland as volmaakte
   ridder en bloedverwant van Karel die Grote.

   Tydens die eerste kruistog teen die Spaanse moslems het Roland die
   opperbevel oor die agterhoede van die Christelike leër. Op hulle
   terugtog na Frankryk word die ridders in 'n Baskiese hinderlaag gelei.
   Saam met sy maat Olivier red Roland die leër deur sy heldemoed en
   opoffering en weier tot by sy dood om hulp te versoek.

   Die heldedigte of chansons de geste behandel historiese onderwerpe uit
   die Merowingiese en Karolingiese tydperk; die Rolandslied is die eerste
   bekende voorbeeld. Hierdie epiek is volgens sy eie versleer geskryf en
   bestaan uit assonerende langverse wat tot laisses ('n soort strofes)
   saamgevoeg is. Die voordrag was waarskynlik musikaal.

   Die oudste verwerkings van die Rolandslied ontstaan in die 10de eeu.
   Dit raak baie gewild in die 11de eeu en word aan die vooraand van die
   slag van Hastings vir die leër van Willem die Veroweraar voorgedra. Die
   manuskrip wat in Oxford bewaar word, bevat die volledigste verwerking
   wat in die Anglo-Normandiese dialek geskryf is. Dit is vermoedelik
   tydens die heerskappy van Henri (Hendrik) II Plantagenet in Normandië
   geskryf. 'n Duitse bewerking deur die priester Konrad ontstaan omtrent
   1170. 'n Nederlandse bewerking van onbekende herkoms onstaan in
   dieselfde eeu.

[wysig] Die eerste laisse van die Rolandslied

   Oud-Franse teks
   Afrikaanse vertaling

   Carles li reis, nostre emper[er]e magnes
   Set anz tuz pleins ad estet en Espaigne:
   Tresqu'en la mer cunquist la tere altaigne.
   N'i ad castel ki devant lui remaigne;
   Mur ne citet n'i est remes a fraindre,
   Fors Sarraguce, ki est en une muntaigne.
   Li reis Marsilie la tient, ki Deu nen aimet;
   Mahumet sert e Apollin recleimet:
   Nes poet guarder que mals ne l'i ateignet.

   Karel die Koning, ons grote keiser
   Sewe volle jare het hy in Spanje deurgebring:
   Tot by die see het hy die hoogland verower.
   Daar is geen burg wat teen hom bestand is nie,
   Daar het geen muur nog stad oorgebly wat hy nog sou kon breek nie,
   Met uitsondering van die stad Zaragoza, wat op ’n berg lê.
   Die koning Marsilie, wat God minag, hou dit;
   Hy dien Mohammed en hy aanbid Apollo;
   Hy kan hom nie vrywaar van die teenspoed wat hom tref nie.

[wysig] Eksterne skakels

     * Oorspronklike Franse teks Rolandslied
     * Teks Nederlandse bewerking uit 12de eeu

   Kategorie: Middeleeue

