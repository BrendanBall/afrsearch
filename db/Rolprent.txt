Rolprent


   Die rolprent Roundhay Garden Scene, vervaardig in 1888, word beskou as
   die eerste rolprent.
   Die rolprent Roundhay Garden Scene, vervaardig in 1888, word beskou as
   die eerste rolprent.

   'n Rolprent is 'n verhaal wat uitgebeeld word deur 'n reeks vinnig
   opeenvolgende stilstaande beelde. Die snelheid waarmee die beelde
   geprojekteer word is sodanig, dat hierdie beelde, gedeeltelik deur die
   nawerking van elke beeld op die netvlies, blyk 'n vloeiende en
   aanhoudende beweging te vorm.

   Rolprente is kulturele kunsvoorwerpe wat deur spesifieke kulture geskep
   word en daardie kulture weerspieël en ook affekteer. Rolprente word as
   'n belangrike kunsvorm beskou, asook 'n bron vir vermaak en 'n metode
   van opvoeding. Die visuele elemente van rolprente bied 'n universele
   manier van kommunikasie. Sommige rolprente het wêreldwye gewildheid
   geniet deur gebruik te maak van onderskrifte wat die dialoog vertaal,
   of deur die dialoog geheel en al oor te klank.

   Daar word ook na rolprente as "flieks" verwys, afkomstig van die
   Engelse flick of the flickers, wat na die flikkerende ligte tydens
   destydse rolprentvertonings verwys, of "films", wat verwys na die feit
   dat dit voorheen altyd deur middel van fotografiese film vervaardig was
   (tans is digitale opnames aan die toeneem).
   Kategorie: Rolprente

