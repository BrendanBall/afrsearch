Romandie


   Die Romandie is die westelike, Franstalige gebied van Switserland, met
   die kantons Genève, Vaud, Neuchâtel, Jura en die frankofone dele van
   die tweetalige kantons Wallis, Fribourg en Bern. Die term word in 'n
   suiwer kulturele opsig gebruik en verwys eintlik net na die
   gemeenskaplike taal van hierdie streke.

   Die Franstalige Switsers, wat sowat negentien persent van die Switserse
   bevolking uitmaak, verwys na hulleself as Romands; 'n benaming wat
   hulle kulturele selfstandigheid tussen die Duits-Alemanniese Sentraal-
   en Oos-Switserland en Frankryk beklemtoon.

[wysig] Taal

   Die kantons van die Romandie het hulle taamlik laat by die Switserse
   konfederasie aangesluit, op 'n tydstip toe die algemene omgangstaal as
   gevolg van 'n aantal interne en eksterne invloede, soos onder meer die
   reformasie en Franse Rewolusie, reeds van die streekdialekte wegbeweeg
   het. Die Franse standaardtaal het die plaaslike dialekte (Patois) eers
   in die stedelike gebiede en later ook op die platteland verdring. In
   die jaar 1990 het die aantal sprekers, wat 'n dialek as hulle huistaal
   praat, tot twee persent gedaal.

   Ondanks die uitbreiding van 'n Franse standaardtaal is daar
   besonderhede in die uitspraak en die woordeskat. Ouderwetse idiome en
   veral langs die Romaans-Germaanse taalgrens ook germanismes is
   kenmerkend vir die Switserse Frans, maar andersins kom dit ooreen met
   die taal van Frankryk.

[wysig] Kulturele identiteit

   Die Romands het in vergelyking met die Alemanniese Switsers nouer bande
   met Frankryk, en in Switserland word dikwels na die Röstigraben verwys
   wat die Frans- en Duitstalige Switsers op kulturele en soms politieke
   gebied van mekaar sou skei. Franstalige Switsers beskou Switserland
   egter as hulle tuisland.
   Kategorie: Switserland

