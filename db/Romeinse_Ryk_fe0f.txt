Romeinse Ryk


   Die uitbreiding van die Romeinse Ryk tussen 510 v.C. en 480
   n.C.██ Romeinse Republiek ██ Romeinse Ryk ██ Wes-Romeinse Ryk
   ██ Oos-Romeinse Ryk
   Die uitbreiding van die Romeinse Ryk tussen 510 v.C. en 480
   n.C.██ Romeinse Republiek ██ Romeinse Ryk ██ Wes-Romeinse Ryk
   ██ Oos-Romeinse Ryk

   Die term Romeinse Ryk (Latyns: Imperium Romanum) verwys na die gebied,
   wat in die tydperk tussen die 6de eeu v.C. en die 5de en 6de eeu n.C.
   deur die stad Rome oorheers is. Sy politieke bedeling het met verloop
   van tyd van 'n monargie tot 'n republikeinse bedeling en uiteindelik
   tot 'n keiserryk verander. Die Romeinse Ryk het ongeag die
   verskeidenheid van sy volke, tale en godsdienste tot 'n gemeenskaplike
   staat, lewensvorm en universalistiese staatsidee ontwikkel, wat as 'n
   imperium sine fine ("'n ryk sonder grense") gedefinieer is.

   Die Romeinse Ryk het sy grootste uitbreiding onder die heerskappy van
   keiser Traianus bereik en destyds oor drie vastelande gestrek: Die
   Mediterreense gebiede rondom die Middellandse See, Gallië, groot
   gedeeltes van Brittanje en die gebiede rondom die Swart See. Rome het
   sodoende die meeste van die gebiede oorheers, wat destyds in die
   Mediterreense wêreld bekend was.

   Handel, kuns en kultuur het in die tydperk van die Romeinse Ryk in baie
   van sy gebiede 'n eerste bloeitydperk beleef, en die lewensgehalte, die
   vlakke van geletterdheid en bevolkingsyfers het in Europa eeue lank
   ongeëwenaar gebly.

   Die Romeinse Ryk het 'n groot kulturele en taalkundige invloed op die
   gebiede binne en oorkant sy grense uitgeoefen. Terwyl die weste van die
   ryk gelatiniseer is, het die Romeinse invloed in die oostelike gebiede
   met Grieks-Hellenistiese en Oosterse elemente vermeng.

   Latyn, die inheemse taal van die stad Rome en sy omgewing (die gewes
   Latium, wat ook sy naam aan die taal gegee het), het die amptelike taal
   van die ryk geword, maar gedeeltelik ook elemente van ander tale
   bewaar. Die taal van die Romeine is in Europa nog baie eeue ná die
   neergang van die Romeinse Ryk tot by die barok-tydperk as 'n
   wetenskapstaal gebruik. In die Rooms-Katolieke Kerk het Latyn tot by
   die Tweede Vatikaanse Konsilie die taal van die mis gebly. Baie
   wetenskappe, soos byvoorbeeld geneeskunde en biologie, gebruik en skep
   nog steeds (Grieks-)Latynse vakterme.

   Uit die Latynse taal het uiteindelik die moderne Romaanse tale van
   Europa ontwikkel, waarvan Italiaans, Frans, Spaans, Portugees,
   Katalaans en Roemeens die belangrikstes is. Baie Latynse leenwoorde is
   deur Germaanse en Slawiese tale oorgeneem.

   Die Romeinse reg het 'n groot invloed op die moderne reg, veral die
   privaatreg, uitgeoefen.

[wysig] Sien ook

     * Lys van Romeinse keisers

[wysig] Eksterne skakels

     * Romeine in Libië

   Kategorie: Romeinse Ryk

