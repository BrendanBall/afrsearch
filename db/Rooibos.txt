Rooibos


   Rooibostee
   Rooibostee

   Rooibos (wetenskaplike naam Aspalathus linearis) is 'n lid van die
   Fabaceae-familie plante, en word algemeen gebruik om kruietee van te
   maak. Dit behoort tot die Aspalathus plantgroep, wat bestaan uit meer
   as 200 spesies wat in die Sederberge van Suid-Afrika ontstaan.

   Die blare van die bos word geoes, gekneus en in die son gelaat om te
   oksideer, waarna hulle hul kenmerkende rooi kleur verkry. Hierdie
   produk word dan gekook of in water laat lê soos tee, om 'n drankie te
   maak wat beide warm en koud geniet word. Die produk word ook gereeld as
   "rooi tee" bemark.

   Rooibos het ook sy opwagting gemaak in gesondheids- en
   skoonheidsprodukte, en was wyd deur die antieke San van die streek
   gebruik. Dit is vry van kafeïen en bevat Aspalathin, 'n geurstof wat
   gevind word in medisinale kruie wat gebruik word om vel- en
   sirkulasieprobleme mee te behandel. Rooibos het 'n besonder hoë
   vitamien C-inhoud van 15,7 mg per 100 g. Dit het min tannien (sowat 4,4
   persent teenoor die 12 persent in gewone tee). Tannien belemmer die
   absorbsie van minerale. Rooibostee bevat ook klein hoeveelhede
   fluoried, kalsium en mangaan.

   Japannese navorsing oor die effekte van oligosakkariede, wat ook in
   Rooibos gevind word, dui aan dat hierdie stowwe die immuunstelsel help
   om virusinfeksies af te weer.

   Rooibos is ryk aan flavonoïde, antioksidante wat die optrede van
   Superoksied Dismutase (S.O.D.) naboots deurdat hulle vry radikale
   verwyder.

   Ander voorgestelde voordele sluit in:
     * Anti-inflammatoriese en anti-allergiese eienskappe
     * verligting van hooikoors, asma en allergieë
     * verligting van slapeloosheid en spanning
     * verligting van hardlywigheid, maagkrampe en koliek in klein kinders
     * verligting van velprobleme soos akneë, ekseem en doekuitslag

   Rooibosplant, Clanwilliam, Suid-Afrika

                                         Rooibosplant, Clanwilliam, Suid-Afrika

[wysig] Eksterne skakels

     * Bevindings van navorsing deur die American Botanical Council

   Kategorieë: Plante • Tee • Kruie

