Rooiwyn


   Die Sangiovese-kultivar in 'n wingerd van Montalcino, Italië
   Die Sangiovese-kultivar in 'n wingerd van Montalcino, Italië

   Rooiwyn is wyn wat - in teenstelling met witwyn - van blou of rooi
   druiwe gemaak word. Ook die produksiemetode verskil van dié van witwyn.

   Rooiwyn word verkry deur die druiwe op die beslag sowat 2 tot 30 dae te
   laat gis. Hierby word die kleurstowwe in die skille (die sogenaamde
   anthosiane) in die alkohol opgelos. Daar is ook druiwesoorte wat die
   noodsaaklike kleurstowwe reeds in hulle sap bevat, byvoorbeeld die
   Dornfelder- of Dunkelfelder-druiwe. Hierdie soorte word dikwels vir
   versnitte (cuvées) gebruik.

   Frankryk is tans die belangrikste wynbouland vir rooiwyn. Sy fyne,
   aromatiese rooiwyne is baie gewild op die internasionale markte. Ander
   lande, wat rooiwyne van hoë gehalte produseer, is Spanje, Italië, die
   VSA, Suid-Afrika, Australië, Chile en Argentinië. Veral in lande soos
   die VSA, Suid-Afrika en Australië word vrugtige soorte rooiwyn verbou,
   wat dikwels in spesiale houtvate (barriques) afgerond word.

   Met die vordering op die gebied van wynbou kan ook die rooiwyne van die
   noordelike wynlande, soos Duitsland, in toenemende mate op die markte
   meeding. Duitsland produseer vandag Spätburgunder- en Dornfelderwyne
   van uitstekende gehalte.

   Klimaattoestande, die kwaliteit van die grond en die spesifieke
   produksiemetodes lewer honderde soorte rooiwyne op, wat ten opsigte van
   hulle geur, kleur en smaak duidelik van mekaar verskil. Sommige
   rooiwyne word van 'n enkele druiwesoort gemaak, terwyl ander wyne van
   gehalte as versnitte bemark word. Laasgenoemdes kan eweneens van
   eersterangse gehalte wees.

[wysig] Die belangrikste druiwesoorte

     * Die Barbera is 'n druiwesoort wat veral in Italië verbou word en
       eersterangse rooiwyne kan oplewer. Dikwels word barriques
       (eikevate) gebruik om die wyn af te rond. Een van die bekendste
       wyne is die Barbera d'Asti.
     * Die Cabernet Sauvignon word oorspronklik in die gebied van Bordeaux
       in Frankryk verbou. Vandag is dit een van die mees verboude
       druiwesoorte ter wêreld. Die wyne het dikwels 'n bessieagtige smaak
       en kan vir 'n langer tydperk gestoor word.
     * Dornfelder is 'n gewilde soort in die wynbougebiede van die Palts
       en Rynhesse in Duitsland. Dit lewer vrugtige en diepkleurige wyne
       op, met 'n geur van vlier, kersie en braam. Die kultivar is taamlik
       jonk en word vir die eerste keer in 1955 gekweek. Die druiwesoort
       is vernoem na die Duitse wynboudeskundige Immanuel Dornfeld. In die
       kookkuns is die wyn 'n geskikte begeleier van wild-, vark-, bees-
       en kalfvleisgeregte.
     * Die Merlot word wêreldwyd verbou en lewer diepkleurige wyne met min
       looistowwe en geure van speserye, pruime en bessies op. Sy kenmerke
       is die swartblou kleur van die druiwe en die dun skille. Die wyn is
       afkomstig van die omgewing van Bordeaux; die oudste bronne, wat
       hierdie kultivar noem, dateer uit die jaar 1784. Die wyn pas by
       kaas- en hoendergeregte.
     * Die Nero d'Avola is 'n druiwekultivar van Suid-Italië en Sisilië
       vir donker en sagte wyne. Wyne wat in eikevate verouder word, kan
       later vir 'n lang tydperk gestoor word.
     * Die Pinot Noir (dikwels ook Spätburgunder of Pino Nero genoem)
       staan internasionaal as een van die fynste kultivare bekend en word
       orals verbou. Die volronde, geurige wyne soos die Bourgognewyn kan
       mettertyd duidelik van smaak verander.
     * Die Sangiovese is die bekendste kultivar van die Toskana en dien
       onder meer as basis vir die Chiantiwyn. Dit word wêreldwyd verbou.
     * Die Shiraz of Syrah behoort tot die oudste kultivare en word
       oorspronklik veral in Frankryk verbou. Die volronde, jong wyne
       bevat baie looistowwe en word mettertyd sagter. Sy komplekse geur
       herinner aan speserye soos peper, maar ook aan bessies en
       geroosterde neute. Die wyn vertoon 'n elegante rooi kleur. Die
       druiwesoort gedy in die meeste wynboulande en is baie gewild in
       Suid-Afrika en Australië waar dit eersterangse wyne oplewer. In die
       suide van Frankryk is die kultivar die basis vir 'n aantal
       versnitte soos die Châteauneuf-du-Pape.
     * Die Tempranillo is een van die beste rooi kultivare van Spanje met
       volronde, vrugtige en diepkleurige wyne. Die wyn begelei in die
       kookkuns hoender-, varkvleis-, pasta- en kaasgeregte.
     * Die Zinfandel van Kalifornië is die basis vir volronde, geurige
       droë en dikwels vrugtige wyne. Waarskynlik is die kultivar nou
       verwant of selfs identies met die Primitivo van Apulië (Italië).

   Vir woordeboekinligting, sien die bladsy rooiwyn op WikiWoordeboek
   Kategorie: Rooiwyn

