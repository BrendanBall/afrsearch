Roomys


   Kersieroomys
   Kersieroomys

   Roomys is 'n bevrore nagereg, wat van water of vloeibare suiwelprodukte
   soos melk en room, suiker en 'n verskeidenheid geursels soos
   byvoorbeeld vrugte, vanielje en kakao gemaak word. Roomys bevat soms
   ook eiergeel. Die mengsel word geklop of geroer, terwyl dit bevries, om
   die vorming van yskristalle te verhoed en 'n romerige massa te verkry.

   Alhoewel die term roomys soms gebruik word om na 'n verskeidenheid
   bevrore nageregte en snoeperye te verwys, is dit in die noue sin van
   die woord slegs van toepassing op produkte, wat 'n hoë persentasie van
   melkvet bevat. Bevrore vla, joghurt, sorbet en ander soortgelyke
   produkte word dikwels ook roomys genoem. Die gebruik van die terme word
   in baie lande deur die owerhede beheer volgens die hoeveelheid van
   spesifieke bestanddele.

   Roomys word in die algemeen as 'n bevrore produk verkoop of bedien. Dit
   word ook by geregte gebruik, waar die koue van die roomys met ander
   bestanddele kontrasteer, soos byvoorbeeld in die geval van warm
   nageregte of selfs in "gebraaide" roomys.
   Kategorieë: Kookkuns • Suiwelprodukte

