Rosa Luxemburg


   Rosa Luxemburg (regs) en Clara Zetkin in 1910
   Rosa Luxemburg (regs) en Clara Zetkin in 1910

   Rosa Luxemburg (wat volgens haar geboortebewys op 5 Maart 1870 as
   Rosalia Luxemburg in Zamość (Pole) gebore is) was een van die mees
   belangrike leiers van die Europese arbeidersbeweging en 'n vasbeslote
   voorstander van die proletariese internasionalisme.

   Sy lewer veral in die Poolse en Duitse sosiaal-demokratiese beweging 'n
   groot bydrae tot die Marxistiese teorie en tree as 'n baie aktiewe
   antimilitariste op. As 'n protes teen die Duitse deelname in die Eerste
   Wêreldoorlog stig sy in 1914 die Gruppe Internationale en word saam met
   Karl Liebknecht leier van die latere Spartakusbund, wat as opvolger van
   die Gruppe Internationale optree.

   As politieke skryweres gee sy 'n groot aantal essays, wat die beleid
   van haar tydsperk kritiseer, en ekonomiese analises uit. Sy word later
   mede-uitgeweres van die linkse koerant Die Rote Fahne.

   Teen die einde van die jaar 1918 is sy een van die stigters van die
   Kommunistiese Party van Duitsland (KPD) en stel sy partyprogram saam.

   Na die mislukte Spartakus-opstand van die jaar 1919 is Rosa Luxemburg
   saam met Karl Liebknecht op 15 Januarie deur anti-republikeinse
   Freikorpslede in Berlyn vermoor. Die presiese omstandighede van hierdie
   politieke moord is nog steeds nie bekend nie.

   Rosa Luxemburg se teoretiese en praktiese werk vir die sosialistiese
   beweging en die internasionale solidariteit van die arbeidersklas en
   haar optrede teen militarisme en oorlog maak van haar een van die
   belangrikste politici van die vroeë 20ste eeu, wat ook buite haar party
   en Duitsland groot erkenning geniet.

   Die jaarlikse herdenking van die moord op Rosa Luxemburg en Karl
   Liebknecht in Berlyn is nog steeds een van die grootste politieke
   betogings van Duitsland, wat op die tweede Sondag van Januarie
   plaasvind.
   Commons
   Multimedia oor hierdie onderwerp is te vinde op Wikimedia Commons onder
   die titel:
   Rosa Luxemburg
   Kategorieë: Duitse politici • Joernaliste

