Rosario


                                               Rosario
                                             Kaart                   Wapen
                                                                      Vlag
                                              Land              Argentinië
                                         Provinsie                Santa Fe
                                      Departamento                 Rosario
                                          Stigting                18de eeu
                                        Koördinate      32°57' N, 60°39' W
                                 Hoogte bo seevlak                    23 m
                                        Oppervlak:
                                          - Totaal               179 vk km
                                        Bevolking:
                                          - Totaal   909 397 (Sensus 2001)
                                    - Gran Rosario 1 121 441 (Sensus 2001)
                              - Bevolkingsdigtheid             5 112/vk km
                                           Tydsone                   UTC-3
                                      Burgemeester        Miguel Lifschitz
                                 Amptelike Webwerf          rosario.gov.ar

   Rosario is die derde grootste stad van Argentinië na Buenos Aires en
   Córdoba en die grootste stad van die provinsie Santa Fe met 'n
   oppervlakte van 179 vierkante kilometer en 909 397 inwoners volgens die
   sensus van 2001. Rosario is die administratiewe hoofstad van die
   gelyknamige departamento.
   Die Rosario-Victoria-brug oor die Paraná-delta
   Die Rosario-Victoria-brug oor die Paraná-delta

   Rosario lê aan die westelike oewer van die Paraná-rivier, sowat 300
   kilometer noordwes van Buenos Aires, in die sentrum van Argentinië se
   mees belangrike nywerheidskorridor. Saam met sy voorstede en
   aangrensende munisipaliteite vorm die stad die metropolitaanse gebied
   van Gran Rosario met 'n bevolking van meer as 1,1 miljoen (2001).

   Rosario is 'n beduidende spoorwegsentrum en die belangrikste rivierhawe
   in Noordwes-Argentinië, wat danksy sy diepte van 34 voet ook as
   diepseehawe vir oseaanskepe dien. Die hawe hanteer uitvoergoedere soos
   graan, meel, hooi, lynsaad en ander plantaardige olies, mielie, suiker,
   timmerhout, vleis, velle en wol. Die belangrikste plaaslike
   nywerheidsprodukte is meelblom, suiker, vleis en ander verwerkte
   voedsel. 'n Brug oor die Paraná se rivierdelta verbind Rosario sedert
   2003 met Victoria.

   Inhoud

        * 1 Geografie en klimaat
        * 2 Geskiedenis
             + 2.1 Vroeë geskiedenis
             + 2.2 Rosario groei tot 'n stad
             + 2.3 Die 20ste eeu
             + 2.4 Ekonomiese krisis
             + 2.5 Huidige situasie
        * 3 Kommunikasie en mediabedryf

[wysig] Geografie en klimaat

   Rosario lê in die suide van die provinsie Santa Fe, in 'n tipiese
   Pampas-vlakte met golwende heuwels, tussen 22,5 en 24,6 meter bo
   seevlak. Die oorspronklike nedersetting het in 'n ravyn aan die
   regteroewer van die Paraná-rivier ontstaan, net teenoor 'n eilandgroep
   in die rivierdelta wat nou gedeeltelik in die provinsie Entre Ríos
   geleë is. Die mees nabygeleë stad anderkant die Paraná se
   riviervloedplein is Victoria in Entre Ríos, sowat 60 kilometer van
   Rosario af. Die twee stede word deur die Rosario-Victoria-brug met
   mekaar verbind.
   Die Paraná se rivierdelta, soos gesien vanuit die heelal, met Rosario
   in die middel
   Die Paraná se rivierdelta, soos gesien vanuit die heelal, met Rosario
   in die middel

   Die stadsgebied beslaan 178,69 vierkante kilometer, wat ook 'n aantal
   onbeboude gebiede insluit. Die beboude gebiede van Gran Rosario tussen
   Alvear en San Lorenzo strek oor 'n lengte van sowat vyftig kilometer
   langs die Paraná. Ondanks sy grootte is Rosario net die administratiewe
   sentrum van die gelyknamige departamento (distrik). Die provinsiale
   regering van Santa Fe het sy setel in die gelyknamige stad sowat 170
   kilometer noord van Rosario.

   Die gebied van Rosario word deur 'n tipiese Pampas-klimaat gekenmerk,
   met 'n warm seisoen tussen November en Maart en maksimale temperature
   tussen 18 en 32 °C, en 'n koue seisoen tussen Junie en die middel van
   Augustus, waartydens die kwik tot tussen 5 en 16 °C daal. Reënvalle
   word veral in die somer aangeteken, maar die tipiese bedompigheid van
   die vlakte tree dwarsdeur die jaar op.

[wysig] Geskiedenis

[wysig] Vroeë geskiedenis

   Rosario het teen die begin van die 17de eeu ontstaan. Dit het destyds
   as Pago de los Arroyos of "Land van die Spruite" bekend gestaan - 'n
   verwysing na die verskeie spruite wat deur die suide van die provinsie
   Santa Fé vloei en in die Paranárivier uitmond, soos die Ludueña, die
   Saladillo en ander. Die stad het geen presiese stigtingsdatum of enige
   amptelike erkenning hiervan. In 1689 het kaptein Luis Romero de Pineda
   'n deel van die land van Pago de los Arroyos volgens 'n koninklike
   dekreet as vergoeding vir dienste ontvang wat hy aan die Spaanse Kroon
   verleen het.
   Die Vlagmonument (Monumento a la Bandera) in die middestad van Rosario
   Die Vlagmonument (Monumento a la Bandera) in die middestad van Rosario

   Voor hierdie periode was die gebied oorspronklik deur die
   Calchaquí-stamme bewoon, wat in sogenaamde reducciones geleef het - 'n
   soort sendingstasies wat deur Fransiskaanse monnike gestig is. Hierdie
   sendingstasies is uiteindelik deur vyandelike Chaco-stamme aangeval en
   verniel.

   Romero de la Pineda het die eerste permanente nedersetting gestig, 'n
   estancia, wat hy as landbougebied en nie as 'n dorp ontwikkel het nie.
   Die Jesuïete het in 1719 'n ander stuk land gekoop en hier die Estancia
   San Miguel opgerig. Die gebied was nog steeds so yl bevolk dat dit nie
   oor 'n sentrale owerheid beskik het nie; dit is vanuit die provinsiale
   hoofstad Santa Fe en Buenos Aires beheer.

   In 1724 is nog 'n koloniale nedersetting deur Santiago de Montenegro
   gestig wat hier 'n meul en 'n kapel gebou het. Hy het begin om die
   toekomstige ontwikkeling van die dorp te beplan en is in 1751 tot
   burgemeester verkies. Die gebied wat deur hierdie plaaslike regring
   beheer is het vanuit die huidige Rosario tot by gebiede noord van die
   stad gestrek. Eers in 1784 is dit in twee kleiner regsgebiede opgedeel.

   Op 27 Februarie 1812 het generaal Manuel Belgrano die nuutgeskepte
   nasionale vlag van Argentinië vir die eerste keer aan die oewer van die
   Paraná gehys. Vanweë hierdie geskiedkundige gebeurtenis staan Rosario
   nog steeds as die "Bakermat van die Argentynse Vlag" bekend. Die
   Nasionale Vlagmonument is ter herdenking van hierdie gebeurtenis
   opgerig.

[wysig] Rosario groei tot 'n stad

   'n Kaart van Rosario uit die jaar 1858
   'n Kaart van Rosario uit die jaar 1858

   Die provinsie Santa Fe het sterk onder die burgeroorlog gely wat ná
   1820 in Argentinië gewoed het. As gevolg hiervan was die
   bevolkingsgroei stadig; Rosario was 'n klein nedersetting langs die pad
   van Santa Fe na Buenos Aires. In 1823 is dit amptelik tot dorp verklaar
   (Spaans: Ilustre y Fiel Villa del Rosario). Charles Darwin, wat in 1832
   deur die gebied gereis het, het Rosario reeds as 'n "Groot dorp" met
   sowat 2 000 inwoners beskryf. In 1841 is die plaaslike hawe volgens 'n
   dekreet van die caudillo en goewerneur van Buenos AIres, Juan Manuel de
   Rosas, vir die buitelandse handel gesluit nadat nie-Argentynse skepe
   nie meer op die Paraná- en Paraguay-riviere toegelaat is nie.

   Op 25 Desember 1851 het 'n klein groep van plaaslike burgers en lede
   van die militêre garde hul steun vir Rosas se teenstander caudillo
   Justo José de Urquiza verklaar. As 'n beloning vir hulle deelname aan
   die Slag van Caseros het Urquiza ná sy oorwinning op 9 Junie 1852 die
   goewerneur van Santa Fe in 'n brief versoek om stadstatus aan Rosario
   te verleen. Goewerneur Domingo Crespo het hierdie versoek in die
   wetgeende vergadering van die provinsie geregverdig deur na die
   strategiese belangrikheid van die stad te verwys, wat vanweë sy
   geografiese ligging 'n beduidende rol vir die binne- en buitelandse
   handel sou kon speel. Op 5 Augustus is die stadstatus formeel aan
   Rosario toegeken.
   Die Vassallo-paleis, setel van die stadsregering
   Die Vassallo-paleis, setel van die stadsregering

   Urquiza het die rivier vir internasionale vryehandel oopgestel, en
   Rosario se demografiese en ekonomiese groei het aansienlik versnel. In
   1880 was Rosario reeds die belangrikste uitvoerhawe in Argentinië, en
   sy bevolking het in 1887 tot sowat 50 000 gegroei. Sowat veertig
   persent van die inwoners was immigrante wat nuwe idees uit Europa
   saamgebring het en van Rosario 'n stad gemaak wat in politieke baie
   progressief was - in teenstelling met die meer konserwatiewe en
   aristokratiese Santa Fe.

   Gedurende die tweede helfte van die 19de eeu was daar selfs 'n beweging
   wat vir Rosario as die nasionale hoofstad van Argentinië gepleit het.
   Een van die sterkste voorsprekers vir hierdie voorstel was Ovidio
   Lagos, stigter van die oudste Argentynse koerant La Capital (een van
   Rosario se hoofstrate is intussen na Lagos vernoem). Alhoewel Rosario
   by drie geleenthede tot nasionale hoofstad verklaar is, is die
   wetsbesluit elke keer deur die uitvoerende gesag geveto J(een keer deur
   Bartolomé Mitre en twee keer deur Domingo Faustino Sarmiento).

   In die laaste vyftien jaar van die 19de eeu het Rosario se bevolking
   verdubbel. Die snelle bevolkingsaanwas het egter tot slegte
   lewensomstandighede vir baie van die stadsbewoners, epidemieë van
   aansteeklike siektes soos tuberkulose en 'n oorskot van mannekrag en
   gepaardgaande uitbuiting gelei. In 1901 is vir die eerste keer 'n
   stakende werker deur die polisie gedood, en Rosario het tot 'n sentrum
   van radikale politieke bewegings begin ontwikkel. Die Radikale
   Burgerunie het in 1903 'n opstand bevorder en die eerste verkiesing
   volgens die nuwe geheime en verpligte stemreg gewen.

[wysig] Die 20ste eeu

   Hierdie onwettige tronk is gedurende die militêre diktatuur vanaf 1976
   gebruik om mense aan te hou en te martel. Die gebou is nou 'n nasionale
   monument van hererinnering
   Hierdie onwettige tronk is gedurende die militêre diktatuur vanaf 1976
   gebruik om mense aan te hou en te martel. Die gebou is nou 'n nasionale
   monument van hererinnering

   Die bevolking van Rosario het in die volgende dekade en nog eens binne
   die volgende twee dekades verdubbel. In 1926 was daar reeds 407 000
   inwoners, waarvan 47 persent uit die buiteland gekom het. Dit was
   meestal Europeërs wat as gevolg van die Eerste Wêreldoorlog in Rosario
   'n nuwe heenkome gevind het, waarby Italiaanse immigrante - veral uit
   Ligurië - oorweeg het.

   Die plaaslike geleerde Juan Álvarez het in 1943 'n werk oor die
   geskiedenis van die stad geskryf waarin hy die stelling bevestig het
   dat Rosario uit eie krag gegroei en sy ontwikkeling aan sy moderne
   kapitalistiese ekonomie en sy hardwerkende bevolking te danke het - in
   teenstelling met ander stede wat soos Santa Fe eerder deur 'n
   tradisionele koloniale en adellike verlede gekenmerk word. Ter ere van
   Álvarez is die grootste openbare biblioteek in Rosario, die Biblioteca
   Argentina Dr. Juan Álvarez, na hom vernoem.

   In 1946 het Rosario die oorwinning van die populistiese kandidaat Juan
   Perón in die presidensiële verkiesing met 'n meerderheid van 58 persent
   van die uitgebragte stemme bevorder, en die stad het toe die bynaam
   "Hoofstad van die Peronisme" gekry. Rosario het vervolgens voordeel uit
   Perón se nasionaliseringsbeleid asook sy subsidies vir nywerhede en
   voordelige arbeidswette getrek.

   Maar die stad het ná Perón se afdanking as gevolg van 'n staatsgreep
   desgelyks baie onder die diktatuur van sy opvolger, president Juan
   Carlos Onganía, gely. In Mei en September 1969 het werkers en studente
   in groot getalle teen die régime betoog - 'n gebeurtenis wat later as
   die Rosariazo bekend gestaan het. Die betogings was deel van die
   algemene onluste in die land, alhoewel hulle ook 'n reaksie op die
   onderdrukking van plaaslike vakbonde was en die moord op 'n plaaslike
   student wat deur polisiemagte gedood is. In September het sowat 100 000
   betogers die polisiemagte oorrompel en die onluste tot by die voorstede
   uitgebrei. Die régime het troepe na Rosario ontbied om die opposisie
   met geweld te onderdruk en die beheer oor die stad te herwin.

   Gedurende die sogenaamde "Nasionale Proses van Reorganisasie", wat in
   1976 met die staatsgreep van dieselfde jaar begin het, is honderde
   inwoners deur regeringsmagte vermoor of het spoorloos verdwyn. Die
   militêre junta het Rosario as een van die gasheerstede van die
   Sokker-wêreldkampioenskap van 1978 gebruik waarmee hulle die bevolking
   van die menseregskendings en algemene politieke onderdrukking afgelei
   het.

   In 1983 het Argentinië na 'n demokratiese stelsel teruggekeer, en sowat
   400 000 Rosarino's het die Radikale Burgerunie se laaste byeenkoms voor
   die verkiesing bygewoon. Die Burgerunie het sowel die plaaslike
   burgemeestersverkiesing met sy kandidaat Horacio Usandizaga asook die
   nasionale presidentsverkiesing met sy kandidaat Raúl Alfonsín gewen.

[wysig] Ekonomiese krisis

   'n Villa miseria in Rosario
   'n Villa miseria in Rosario
   Wandellaan in Córdobastraat
   Wandellaan in Córdobastraat

   In 1989 het 'n hiperinflasie van meer as 3 000 persent die Argentynse
   ekonomie in duie gestort. In Rosario het die proteste teen die
   prysstygings en die gepaardgaande onvoldoende voorsiening van voedsel
   en ander lewensnoodsaaklike goedere saam met die algemene
   ontevredenheid van die bevolking en aanhitsing deur ekstremistiese
   elemente tot die plundering van supermarkte en ander winkels gelei en
   ook die aanleiding gegee vir soortgelyke onluste in ander Argentynse
   stede. Die onluste is deur polisie-eenhede onderdruk, en volgens
   amptelike statistieke het veertien betogers tussen 26 en 29 Mei
   gesterf. President Alfonsín het 'n noodtoestand verklaar en op 12 Junie
   bedank sodat die presidentskap van sy gekose opvolger Carlos Menem ses
   maande vroeër begin het.

   Die Menem-regering se makro-ekonomiese beleid het daarin geslaag om die
   inflasie onder beheer te bring, en aanvanklik het ook Rosario se
   ekonomie begin stabiliseer. Maar enkele jare later het die instelling
   van 'n lae vaste wisselkoers invoere drasties laat styg, terwyl die
   mededingendheid van Rosario se nywerheidsektor verlaag is en uitvoere
   van landbouprodukte gestagneer het. Toe president Menem in 1995 vir 'n
   tweede ampstermyn gekies is, was Rosario se werkloosheid met 21,1
   persent die hoogste in die land.

   Baie van Rosario se inwoners het onder die broodlyn geleef en was
   gedwing om in die plaaslike krotbuurte, die sogenaamde villas miseria,
   te gaan woon. Hierdie informele nedersettings sonder toiletgeriewe,
   lopende water en ander dienste was al vroeër 'n tipiese verskynsel,
   maar het in die 1990's het hulle oppervlaktes en bevolking aansienlik
   gegroei. Die probleem het weens die binnelandse migrasie en die
   vestiging van bewoners uit armer provinsies soos byvoorbeeld Chaco
   verskerp. Volgens die laaste amptelike ondersoek, 'n studie wat deur
   die Munisipale Bank-Stigting van Rosario in 1996 deurgevoer is, was
   daar 91 informele nedersettings met 115 000 inwoners (tien persent van
   die metropolitaanse gebied se bevolking).

   Die ekonomiese resessie het in Desember 2001 sy hoogtepunt bereik, en
   net soos in ander groot Argentynse stede het armes en werkloses weer
   begin om winkels te plunder. Gedurende die onluste het agt mense
   gesterf, waaronder die Uruguyaans-gebore politieke aktivis Pocho
   Lepratti.

[wysig] Huidige situasie

   Ná die Argentynse ekonomiese krisis van die jaar 2001 het Rosario se
   ekonomie herstel. Dit is nou die snelste groeiende stad in Argentinië,
   en die lewensomstandighede van sy inwoners het duidelik verbeter.
   Verbruikerbesteding en beleggings het as gevolg van die sterk oplewing
   in die landbousektor (veral die uitvoer van plaasslik vervaardigde
   sojaboonprodukte) aansienlik toegeneem, en daarnaas trek ook die
   toerismebedryf voordeel uit die gunstige ekonomiese klimaat. 'n Aantal
   sakesentrums is geopen of heropen, waaronder twee groot winkelsentrums,
   Alto Rosario en El Portal.

   Die pryse van eiendomme het in 2005 begin styg en nuwe bouprojekte is
   veral in die voorstede aangepak. Onderontwikkelde gebiede soos die
   noordoostelike buurte naby die lughawe is in moderne woonbuurte omskep.
   Die stadsregering onder die leiding van intendente (burgemeester)
   Miguel Lifschitz van die Sosialistiese Party was danksy die ekonomiese
   opswaai in staat om groot bedrae in openbare geriewe te belê. Sowat 'n
   derde van die stedelike begroting word tans aan openbare gesondheid
   bestee.

[wysig] Kommunikasie en mediabedryf

   Die hoofkwartier van Telecom Argentina in Rosario
   Die hoofkwartier van Telecom Argentina in Rosario

   Rosario lê in die sentrum van Argentinië se optiese vesel-kring. Die
   grootste nasionale telekommunkasie-maatskappye verskaf al hul dienste
   van openbare telefone tot selfoon-netwerke en breëband-internettoegange
   met DSL-lyne, kabelmodems, Wi-Fi en kuberkafees aan hul plaaslike
   klante.

   Sowat 86 persent van alle huishoudings beskik oor 'n telefoonlyn (daar
   is tans 272 170 lyne), terwyl 36 persent van die bewoners ook gebruik
   maak van selfoondienste. Die vraag na selfoondienste het as gevolg van
   lae pryse en aggressiewe bemarkingstrategieë vinnig gegroei, maar die
   beperkings wat op die installasie van antenna's geplaas is en
   onvoldoende beleggings en opknappingswerk het die gehalte van
   selfoondienste laat versleg. In die jare 2004 en 2005 was die
   selfoonnetwerke gedurende Kersfees, Nuwejaarsdag en die Día del Amigo
   ("Dag van die Vriend") onderbreek.

   Rosario beskik oor vier AM- en meer as 200 FM-radiostasies en twee
   plaaslike private-televisiekanale, Canal 3 en Canal 5 (die laasgenoemde
   kanaal maak deel uit van die nasionale netwerk Telefé). Ook die
   openbare televisie-kanaal Canal 7 Argentina word in Rosario uitgesaai.
   Rosario se drie kabeltelevisie-netwerke - Cablevisión en Multicanal is
   openbare kanale, terwyl die plaaslike Cablehogar-net onder die beheer
   van 'n privaatmaatskappy is - saai ook twee plaaslike kanale uit: Canal
   4 Noticias en Canal 6.

   Die belangrikste dagblaaie in Rosario is La Capital (die oudste
   Argentynse koertant wat nog steeds uitgegee word en in 1867 gestig is),
   Rosario/12 (gestig in 1991) en El Ciudadano & la Región (gestig in
   1999).
   Kategorie: Stede in Argentinië

