Rossville


   Rossville was sedert 1893 tot en met die gemeente se herinlywing by die
   gemeente van die Nederduitse Gereformeerde Kerk op Barkly-Oos die naam
   van die NG gemeente op die Oos-Kaapse dorpie Rhodes.

   Die dorp is aan die Bellrivier geleë, 54 km noordoos van Barkly-Oos.
   Die naam van die dorpie was (volgens sommige bronne) vroeër Rossville,
   maar is hernoem te ere van Cecil John Rhodes (1853 tot 1902), staatsman
   en politikus. Die plekkie is beroemd vir sy yskoue klimaat en sneeu in
   die winter.

[wysig] Gemeente se ontstaan

   Die gemeente is in 1893 van Barkly-Oos afgestig. Die naam van die
   dorpie was toe al Rhodes, maar 'n aantal van die lidmate het verlang
   dat ds. Rhodes, destyds van Lady Grey en konsulent en kerkvader van die
   geweste, vernoem moes word. Op 'n vergadering om die saak te bespreek
   is besluit om die dorpsnaam veranderd te laat, maar die gemeente
   Rossville te noem.

   Die eerste predikant was ds. Hugo. Die gemeente het bloeijare beleef
   toe die eenmanskool tot 'n skool met vyf onderwysers aangegroei het om
   net weer teen omstreeks 1952 tot 'n tweemanskool te daal. In 1942 is
   hier met 'n koshuis begin, maar in 1950 is dit ontbind weens 'n gebrek
   aan kinders. Dit is gedeeltelik veroorsaak deur baie boere wat reeds 'n
   plaas besit het, maar dan 'n tweede en selfs derde gekoop het en so tot
   die ontvolking van die omgewing gelei het.

   Die gemeente het swaar gebuk gegaan onder droogtes in 1912 en 1933,
   maar nie ondergegaan nie. In 1902 en 1931 was daar weer groot
   kapokstorms wat baie skade veroorsaak het. Skape wat onder die kapok
   toe was, is tot 'n maand later eers weer daaronder ontdek.

   In 1952 berig die "Gemeentelike feesalbum" die kerk se lidmaattal het
   tot onder 200 gedaal, maar "onder die seënende hand van die Here bly
   die gemeente egter selfstandig en welvarend". Dit is nie duidelik
   presies wanneer die gemeente ontbind het nie, maar dit moet iewers
   tussen die NG Kerk se Jaarboek van 1973 (toe daar sowat 100 lidmate
   was) en die 1979-uitgawe wees, want daarin word die gemeente nie meer
   vermeld nie.

[wysig] Bronne

     * Olivier, ds. P.J., Ons gemeentelike feesalbum, N.G. Kerk-uitgewers,
       Kaapstad en Pretoria, 1952.
     * Raper, P.E., Dictionary of South African Place Names, Lowry
       Publishers, Johannesburg, 1987.

   Kategorieë: Kerke • Oos-Kaap

