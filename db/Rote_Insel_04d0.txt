Rote Insel


   Die gasometer, die Rote Insel se bekende baken
   Die gasometer, die Rote Insel se bekende baken
   Die geboortehuis van Alfred Lion, medestigter van die Amerikaanse
   jazz-etiket Blue Note, in Gotenstraße 7
   Die geboortehuis van Alfred Lion, medestigter van die Amerikaanse
   jazz-etiket Blue Note, in Gotenstraße 7
   Die nuwe treinstasie Berlin-Südkreuz, wat in 2006 ingewy is, is die
   tweede grootste in Berlyn
   Die nuwe treinstasie Berlin-Südkreuz, wat in 2006 ingewy is, is die
   tweede grootste in Berlyn
   Die Rote Insel as 'n digbeboude woonkwartier: 'n Uitsig vanuit die
   Gasometer in noordoostelike rigting. Die Cherusker-straat verskyn op
   die voorgrond
   Die Rote Insel as 'n digbeboude woonkwartier: 'n Uitsig vanuit die
   Gasometer in noordoostelike rigting. Die Cherusker-straat verskyn op
   die voorgrond

   Die Rote Insel (Duits: "Rooi Eiland") is 'n kwartier in die Berlynse
   stadsbuurt Schöneberg, wat sedert die administratiewe hervorming van
   die jaar 2001 deel uitmaak van die administratiewe distrik
   Tempelhof-Schöneberg. Die Rote Insel vorm self geen administratiewe
   eenheid nie.

   Die kwartier se naam is afgelei van sy ligging tussen die spoorlyne van
   die Berlynse stadstreinstelsel en die tradisionele linkse politieke
   oriëntering van sy arbeidersbevolking. Mense het hulle hier in die
   1930's en 1940's nog steeds verset teen die Nasionaal-Sosialistiese
   bewind. In boukundige opsig pronk die kwartier met die
   Koningin-Luise-Gedagteniskerk uit die jaar 1912 en die indrukwekkende
   gasometer, wat as 'n nywerheidsmonument oor die kwartier toring.

   Die geboortehuis van die bekende aktrise en sangeres Marlene Dietrich
   lê in die Rote Insel se Leberstraße.

   Inhoud

        * 1 Ligging
        * 2 Schöneberg se East End
        * 3 Die oorsprong van die naam
             + 3.1 Insel (eiland)
             + 3.2 „Rot (rooi)“
        * 4 Argitektuur
             + 4.1 Die gasometer
             + 4.2 Die treinstasie Berlin-Südkreuz
             + 4.3 Kerke en openbare geboue
        * 5 Verwysings
        * 6 Bronne

[wysig] Ligging

   Die kwartier lê teen die suidwestelike rand van die Berlynse middestad
   binne 'n skerphoekige driehoek, wat deur die spoorlyne van die
   Wannseebahn in die weste, die Dresdener en Anhalter Bahn in die ooste
   en die Ringbahn in die suide gevorm word. Die driehoek se buitehoeke
   word deur die treinstasies Schöneberg, Südkreuz en Yorckstraße gevorm.

   In die weste grens die voormalige middestad van Schöneberg met die
   Kaiser-Wilhelm-plein en die Hauptstraße (Hoofstraat) aan die Rote
   Insel, in die suidooste lê die stadsbuurt Kreuzberg, en in die ooste en
   suidooste grens die "eiland" aan die woon- en nywerheidsgebiede van die
   stadsbuurt Tempelhof.

   Twee hoofstrate loop in wes-oostelike rigting deur die Rote Insel, die
   Monumenten- en die Kolonnen-straat, wat tot by die 1980's ook as die
   buurt se belangrikste winkelstraat gedien het. Die vyf strate suid van
   Kolonne- en wes van Naumann-straat, wat parallel in noord-suidelike
   rigting loop, vorm die kerngebied van die buurt: Cherusker-, Goten-,
   Leber-, Gustav-Müller- en Naumann-straat. Daar is 'n klein aantal
   dwarsstrate soos Leuthener, Torgauer en Roßbach-straat.

   Die strate, wat buite hierdie kerngebied geleë is, is tot by die einde
   van die Tweede Wêreldoorlog net in 'n beperkte mate by die Rote
   Insel-buurt gereken. Die statige geboue van Czeminski- (vroeër
   Siegfried-) of Hohenfriedberg-straat het egter dikwels die klein
   kantore van militêre of ander staatsinstellings of woonstelle vir
   militêre personeel gehuisves. Die noordelike deel van die Rote Insel
   het net oor 'n klein bevolking beskik, wat aansienlik gefluktueer het
   en nie deur sterk sosiale bande gekenmerk was soos die suidelike deel
   nie.

[wysig] Schöneberg se East End

   'n Historiese kaart van Schöneberg
   'n Historiese kaart van Schöneberg

   Die begraafplaas Alter St. Matthäus-Kirchhof in die noordelike
   buitehoek verduidelik met sy terrein, wat in die rigting van die
   Spree-vallei saggies afdaal, verduidelik die Rote Insel se geologiese
   ligging op die Teltow-plato. Die begraafplaas lê as 'n uitloper van die
   Insel teen die Teltow-helling wat - soos op die kaart uit die jaar 1885
   links-aan maklik gesien kan word - in die ooste tot by die heuwel
   Kreuzberg en die Hasenheide loop. Die spore wat die Insel-driehoek vorm
   word op die historiese kaart reeds byna volledig getoon. Die gebied van
   die Rote Insel - wat by die posisie van die voorsetsel "Alt" van
   "Alt-Schöneberg" geleë is - het destyds nog uit onbeboude persele
   bestaan.

   Die ingewikkelde topografie van die moderne Berlyn versluier die
   historiese redes waarom die Rote Insel-buurt presies hier ontstaan het.
   Schöneberg, wat gedurende die 19de eeu vinnig van 'n plattelandse
   dorpie tot 'n selfstandige stad digby Berlyn gegroei het, verduidelik
   immers 'n fenomeen wat destyds kenmerkend vir baie Europese stede was.

   Vanuit die historiese dorpskern van Schöneberg is omtrent 1900 twee
   woongebiede ontwikkel wat duidelik van mekaar verskil het: Die pragtige
   Bayerische Viertel ("Beierse Kwartier" - die naam is afgelei van die
   plaaslike straatname wat na Beierse stede verwys) met sy uitgestrekte
   ontspanningsgebiede soos die aangrensende Rudolph-Wilde-park in die
   weste van Schöneberg, en in die ooste die toekomstige
   arbeiderskwartiere tussen plase, nywerhede en die twee spoorlyne met
   hulle geraas en lugbesoedeling, wat aan die stoomlokomotiewe te danke
   was.

   In Europa se vroeë nywerheidsstede was die woonkwartiere van die
   werkersklas byna steeds in die oostelike dele van die stadsgebied geleë
   - vanweë die oorheersende winde uit westelike rigting, die geraas en
   grootskaalse lugbesoedeling deur rook - wat na die ooste gewaai is -
   het hulle hier veral mense gevestig wat geen woonstelle in die
   "gesonde" en rustige kwartiere van die westelike stadsgebiede kon
   bekostig nie. Hierdie fenomeen, wat aanvanklik veral in Engelse stede
   soos Londen, Manchester en Birmingham opgetree het, het dan ook as die
   East End-fenomeen bekend gestaan.

[wysig] Die oorsprong van die naam

[wysig] Insel (eiland)

   Die kwartier se ligging tussen spoorlyne het sy ontwikkeling sowel in
   historiese asook sosiologiese opsig bepaal. Toe die grootskaalse
   boubedrywighede van die periode tussen 1870 en 1890 hier 'n aanvang
   geneem het, het die spore, wat in die tweede derde van die 19de eeu
   gebou is, die oprigting van woonkwartiere reeds duidelik belemmer.

   Eers in die laat Keisertyd tussen die eeuwisseling en die Eerste
   Wêreldoorlog is toereikende straat- en brugverbindings met
   Alt-Schöneberg en Berlyn aangelê. Hierdie ontwikkeling is veral deur
   die vinnige uitbreiding van die hhofstad Berlyn na die omliggende
   gebiede en die behoeftes van die Pruisiese weermag in die noordelike en
   oostelike dele van die Insel bevorder.

   Sedert die vroeë 20ste eeu verbind altesaam vier brûe die Insel met die
   res van die stad: Die Julius-Leber-brug (vroeër Sedan-brug) en
   Langenscheidt-brug (vroeër Siegfrieds-brug) in die weste en Monumenten-
   und Kolonnen-brug in die ooste.

[wysig] „Rot (rooi)“

   Die hoek van Leberstraße en Gustav-Müller-Platz
   Die hoek van Leberstraße en Gustav-Müller-Platz

   Alhoewel die volgende vertelling trekke van 'n moderne mite dra,
   verklaar dit nogtans hoekom die kwartier die politieke bynaam "rooi"
   gekry het:

          „Keiser Wilhelm I het in 1878 – die Sosiaal-Demokratiese Party
          van Duitsland was destyds nog onwettig - ná twee
          sluipmoordpogings en 'n kuur, wat enkele maande geduur het, na
          Berlyn teruggekeer, en die stad het in patriotiese sentimente en
          'n see van swart-wit-rooie landsvlae versink. Net die
          bierhandelaar Bäcker in die Schönebergse Sedan-straat het gedurf
          om 'n rooi vlag by die venster uit te hang. Vanweë hierdie
          ongekende daad is hy uit die land verban. Die Sedan-kwartier is
          sedertien die Rote Insel genoem.“ (Wenzel, 1983).

   Van die begin af was die Insel 'n woonkwartier vir armer
   bevolkingsgroepe. Ná die herroeping van die sogenaamde
   "Sosialiste-wette" in 1890 het die Sosiaal-Demokratiese Party hier by
   verkiesings 'n buitengewoon groot persentasie van die uitgebragte
   stemme op hom verenig - 'n merkwaardige prestasie teen die agtergrond
   van die destydse Pruisiese drie-klasse-stemreg, wat aan welvarende
   burgers en belastingbetalers groter stemregte verleen het as aan armer
   inwoners.

   Die Insel-bevolking is swaar deur die na-oorlogse inflasie getref en
   het gedurende die Weimarse Republiek (1918-1933) veral die linkse
   partye SPD, USPD en KPD ondersteun, terwyl die offisiere van die
   spoorweg-regiment vir Duits-Nasionale partye gestem het.

   Die plaaslike bevolking was regstreeks betrokke by die regsgesinde
   Kapp-staatsgreep van die jaar 1920 en het 'n groot rol by die gevegte
   rondom die Schönebergse Raadsaal op Kaiser-Wilhelm-plein gespeel. Die
   Raadsaal is tydens die Tweede Wêreldoorlog deur 'n bomaanval verniel,
   maar 'n gedenktafel herinner vandag nog aan die staatsgreep en die
   slagoffers wat die jong demokrasie hier kom verdedig het.

   In dieselfde jaar is Schöneberg by Berlyn ingelyf. Schöneberg was in
   vergelyking met die uitgestrekte arbeiderskwartiere van die "Rooi
   Wedding", Neukölln of Berlyn-Friedrichshain eerder 'n klein welaf buurt
   met voorstadkarakter. Nogtans het Hitler se SA-troepe die Rote Insel,
   wat deur aanhangers van linkse partye oorheers was, net swaar gewapend
   tydens skielike strooptogte aangedurf.

   Julius Leber (1891–1945), een van die belangrikste figure in die
   weerstandsbeweging van 20 Julie 1944, het tydens die oorlog by 'n
   plaaslike koolhandelaar naby die hoek van Torgauer en Goten-straat
   gewerk. Hy is op 5 Januarie 1945 deur die NS-bewind tereggestel. Die
   voormalige Sedan-brug en -straat is tans na hom vernoem.

   Sedert die vroeë 1980's is die Rote Insel in politieke opsig 'n bolwerk
   van groen-alternatiewe en linkse partye. Die Groen Party het hier
   dikwels duidelik meer as twintig persent van die uitgebragte stemme op
   hom verenig.

[wysig] Argitektuur

   Die gasometer
   Die gasometer
   Die treinstasie Berlin-Südkreuz, met die gasometer in die agtergrond
   Die treinstasie Berlin-Südkreuz, met die gasometer in die agtergrond
   Die Evangeliese Koningin-Luise-Gedagteniskerk. Die Berlynse volkstaal
   het ook hier 'n minagtende opsomming van die argitektoniese kenmerke
   gelewer en dit "kaasstolp" genoem
   Die Evangeliese Koningin-Luise-Gedagteniskerk. Die Berlynse volkstaal
   het ook hier 'n minagtende opsomming van die argitektoniese kenmerke
   gelewer en dit "kaasstolp" genoem

[wysig] Die gasometer

   Die reusagtige gasometer (tegnies korrek is dit 'n laedruk-gashouer),
   wat tussen 1908 en 1910 opgerig is en destyds een van die drie
   grootstes van sy soort in Europa was^[1], is die mees kenmerkende gebou
   van die Rote Insel. Dit was oorspronklik 78 meter hoog met 'n deursnee
   van 61 meter en kon in sy teleskoophouer tot by 160 000 kubieke meter
   steenkoolgas (ook stadsgas genoem) stoor, wat destyds die belangrikste
   energiebron vir straatbeligting, verwarming en kookdoeleindes was.

   Die Britse Imperial International Continental Gas Association, wat die
   gasometer beheer het, is in 1916 onteien - die Duitse owerhede het die
   gasbedryf tydens die Eerste Wêreldoorlog as strategies belangrik beskou
   en dus seker gemaak dat die onderneming uitsluitlik deur Duitsers besit
   is. Die gasometer is in 1993, toe Berlyn na aardgas omgeskakel het,
   buite bedryf gestel en tot historiese monument verklaar.

   Die staalkonstruksie is vandag 'n duidelik sigbare baken wat baie
   kilometer ver waargeneem kan word. Daar is al beplan om die gasometer
   tot 'n kulturele sentrum te ontwikkel, maar weens 'n tekort aan fondse
   is hierdie planne nog nie verwesenlik nie. Einde Mei 2007 het 'n
   private belegger, wat die perseel in Maart van dieselfde jaar gekoop
   het, sy planne bekend gestel.^[2]

[wysig] Die treinstasie Berlin-Südkreuz

   Die treinstasie Berlin-Südkreuz is in 1901 onder die oorspronklike naam
   Papestraße geopen. Alhoewel hier belangrike stadstrein-spoorlyne
   gekruis het, het die stasie baie dekades lank bloot 'n ondergeskikte
   rol in Berlyn se openbare vervoerstelsel gespeel.

   Ná die ontwikkeling van 'n nuwe konsep is die stasie aansienlik
   vergroot en op 28 Mei 2006 as een van vyf nuwe treinstasies vir sowel
   stadstreine asook nasionale spoorverbindings, waaronder ook
   InterCityExpress-hoësnelheidstreine, in bedryf gestel. Die stasie vorm
   tans die suidoostelike eindpunt van die Rote Insel.

[wysig] Kerke en openbare geboue

   Die belangrikste kerkgeboue in die Rote Insel is die
     * St. Elisabeth-kerk (Rooms-Katoliek, gewy in 1911) en die
     * Koningin-Luise-Gedagteniskerk (Duits:
       Königin-Luise-Gedächtniskirche; Evangelies-Lutheraans, 1912).

   Dit was algemene praktyk gedurende die Duitse Keisertyd om aan die
   Evangeliese kerkgemeentes 'n prominente plek vir die oprigting van nuwe
   kerkgeboue toe te wys, en die Koningin-Luise-Gedagteniskerk het dan ook
   as 'n vrystaande ronde saalkerk op die Gustav-Müller-plein ontstaan.
   Die indrukwekkende gebou oorheers met sy koepel nog steeds die plein.

   Die Rote Insel se Rooms-Katolieke kerkgemeente het met sy meer as 5 000
   gelowiges byna twintig persent van die totale plaaslike bevolking
   verteenwoordig en bevestig die vermoede dat 'n groot aantal mense uit
   ander gebiede van Pruise en die Duitse Ryk hulle hier gevestig het. Die
   gemeente se St. Elisabeth-kerk is nogtans as 'n minder opvallende gebou
   by 'n ry huise in die noordelike deel van die Kolonnen-straat gevoeg.

   Die Insel beskik oor twee klein historiese begraafplase, die
   Zwölf-Apostel- ("Twaalf-Apostels-") en die meer bekende Alter St.
   Matthäus-kerkhof. Hulle hoort albei nie by plaaslike kerkgemeentes, die
   laasgenoemde selfs nie by 'n Schönebergse gemeente nie: Die gemeente
   St. Matthäus beskik oor 'n kerkgebou in die suide van die vroeëre
   distrik Tiergarten, maar sy begraafplaas is aan die Großgörschen-straat
   geleë. Hier lê die grafte van bekende burgers soos Jacob en Wilhelm
   Grimm, Rudolf Virchow en Max Bruch.

   Gedurende die Tweede Wêreldoorlog het net soos op meer as veertig ander
   Berlynse begraafplase ook op die Zwölf-Apostel-kerkhof dwangarbeiders
   uit die Sowjetunie gewerk, wat onder onmenslike omstandighede in 'n
   kamp aan die Neuköllnse Hermann-straat geïnterneer was.

   Toe die bevolking van die Insel teen die begin van die 20ste eeu tot
   byna 30 000 mense toegeneem het, het die Pruisiese staat en die stad
   Schöneberg die plaaslike infrastruktuur begin uitbou. Tussen 1892 en
   1908 is op 'n perseel aan die Kolonnen-straat vier stedelike skole
   opgerig. Twee van die geboue het bewaar gebly en huisves tans die
   Hoërskool Robert Blum (Duits: Robert-Blum-Oberschule).

[wysig] Verwysings

     * Hierdie artikel, of gedeeltes daarvan, is uit die volgende
       Wikipedia artikel vertaal: Rote Insel. Met erkenning aan Rainer
       Lewalter (Berlyn).

    1. ^ GASAG Berlyn - Die gasometer in Schöneberg
    2. ^ Die projek van REM+tec

[wysig] Bronne

     * Berliner Geschichtswerkstatt (red.): Die Rote Insel
       Berlin-Schöneberg. Bruchstücke zu einer Stadtgeschichte. Berlyn:
       Dirk Nishen Verlag 1987. ISBN 3-88940-131-7
     * Winz, Helmut: Es war in Schöneberg. Aus 700 Jahren Schöneberger
       Geschichte. Berlin 1964
     * Mailänder, Ulf en Ulrich Zander: Das kleine West-Berlin Lexikon.
       Berlyn: Schwarzkopf & Schwarzkopf 2003. ISBN 3-89602-518-X
     * Wenze, Giselal: Die Rote Insel. In: Spurensicherung in Schöneberg
       1933. Uitgegee deur Berliner Geschichtswerkstatt, Berlyn 1983

   Kategorie: Berlyn

