Rotes Rathaus


   Die Berlynse Raadsaal
   Die Berlynse Raadsaal

   Die Berlynse Raadsaal, wat vanweë sy fasadeontwerp met rooi
   klinkerstene as Rotes Rathaus bekend staan, is geleë in die
   Rathaussstraße en dien as die setel van die stadregering en
   burgemeester van die Duitse hoofstad Berlyn.

   Die raadsaal is tussen 1861 en 1869 deur die argitek Hermann Friedrich
   Waesemann gebou, waarby die raadsaal van Thorn in Wespruise as
   argitektoniese voorbeeld gedien het. Die ontwerp van die toring met 'n
   hoogte van 94 meter is aan die torings van die katedraal van Laon in
   Frankryk ontleen. Die gebou is 'n tipiese voorbeeld van die Berlynse
   rondboogstyl, wat oorspronklik deur die argitek Karl Friedrich Schinkel
   en sy skool ontwikkel is, en het daarnaas ook baie kenmerke van Gotiese
   raadsale.

   Die raadsaal het 'n aantal ouer geboue vervang, wat gedeeltelik uit die
   Middeleeue gedateer het, en beslaan 'n hele straatblok. Die gebou het
   na sy voltooiing steeds as raadsaal gedien. Nadat dit tydens die Tweede
   Wêreldoorlog verniel is, is dit in die 1950's herbou as die setel van
   die Oos-Berlynse stadsregering, die Magistrat, terwyl die Wes-Berlynse
   regering na die Rathaus Schöneberg in Wes-Berlyn verhuis het. Met die
   hereniging van Wes- en Oos-Berlyn in 1991 het die Berlynse Raadsaal
   weer die amptelike setel van die Berlynse stadsregering geword.

[wysig] Eksterne skakels

     * 'n Virtuele rondgang deur die Berlynse Raadsaal

   Kategorieë: Berlyn • Argitektuur

