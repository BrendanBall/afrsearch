Rotspon


   Die Duitse term Rotspon verwys na Franse rooiwyn wat in een van die
   Noord-Duitse Hansestede gestoor en gebottel is en eers hier sy tipiese
   karakter gekry het. Die term is afgelei van die Nederduitse spon
   ("houtspaander").

   Die mees bekende Rotspon is Lübecker Rotspon - Bordeaux-rooiwyn wat in
   wynvate uit Frankryk ingevoer, in die Hansestad Lübeck gebêre is totdat
   hy ryp was en daarna gebottel is. In Lübeck het veral die onderneming
   van Carl Tesdorpf in die historiese Mengstraße vir hierdie wyn bekend
   gestaan. Maar ook ander Hansestede soos Bremen, Hamburg en Münster
   (wesfale) het hul eie Rotspon-tradisie ontwikkel.

   Die handel met Rotspon het al in die 13de eeu 'n aanvang geneem, maar
   het eers in die 16de en 17de eeu noemenswaardig toegeneem. Volgens
   oorlewerings het wynmakers uit Bordeaux soms besoeke aan die Duitse
   Hansestede afgelê en hul eie wybe nie meer herken nie: As gevolg van
   die seevervoer en die stoor in barriquevate, wat van eikehout gemaak
   was, het die wyne se karakter aansienlik verbeter.

   Die Nederduitse digter Fritz Reuter was een van die grootste
   liefhebbers van Rotspon-wyne, terwyl die skrywer Thomas Mann
   Rotspon-wyn in sy roman Die Buddenbrooks verewig het.
   Kategorieë: Wyn • Hanse

