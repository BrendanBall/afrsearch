Rouen


                                                                    Rouen

                                             Land:                Frankryk
                                           Région:         Haute-Normandie
                                      Département:          Seine-Maritime
                                       Koördinate:        49°26'N, 01°06'W
                                      Oppervlakte:             21,38 vk km
                                        Bevolking:          106 592 (1999)
                               Bevolkingsdigtheid:           4 986 / vk km
                                           Hoogte:       10 m bo seespieël
                                     Burgemeester: Valérie Fourneyron (PS)

   'n Uitsig oor die moderne Rouen
   'n Uitsig oor die moderne Rouen

   Rouen is die historiese hoofstad van Normandië en tans die hoofstad van
   die région (gewes) Haute-Normandie en die prefektuur van die
   département Seine-Maritime in die noordweste van Frankryk, met 'n
   oppervlakte van 21,38 vierkante kilometer en 106 592 inwoners (1999).
   Die metropolitaanse gebied van Rouen het 'n bevolking van 518 316. Die
   hawe, wat sowat 120 kilometer van die see af lê, is die vierde grootste
   in Frankryk.

   Die stad is 'n belangrike nywerheids- en met meer as 40 000 studente
   ook 'n akademiese sentrum in Frankryk.

   Rouen was tydens die Middeleeue een van die grootste en welvarendste
   stede in Europa. Die stad dien as die hoofkwartier van die tesourier
   van Normandië en as een van die setels van die Anglo-Normandiese
   dinastieë, wat in die tydperk tussen die 11de en 15de eeu Engeland en
   groot dele van die huidige Frankryk regeer het.

   Johanna van Arkel is in 1431 deur die Engelse op Rouen se ou markplein
   op die brandstapel tereggestel.

   Rouen is deur die Franse geskiedkundige Jules Michelet (1798-1874) as
   'n opelugmuseum ("ville musée") beskryf. Die stad het ondanks sy rol as
   'n moderne nywerheidsentrum sy Middeleeuse stadskern met pragtige
   historiese geboue en klein straatjies bewaar.

   Inhoud

        * 1 Geskiedenis
             + 1.1 Antieke tydperk
             + 1.2 Die Middeleeue
             + 1.3 Die Renaissance
             + 1.4 Die tydperk van godsdienstige oorloë
             + 1.5 Die moderne tydperk
        * 2 Ekonomie
        * 3 Besienswaardighede
        * 4 Die Museums

[wysig] Geskiedenis

[wysig] Antieke tydperk

   Rouen staan in die antieke tydperk as Rotomagus bekend - 'n
   samestelling van die naam Roto en di woord magus ("mark"). Die stad is
   tydens die heerskappy van Augustus teen die regteroewer van die Seine
   gestig en groei tot die tweede belangrikste stad in Gallië na Lugdunum.

   Die Gallies-Romeinse stad bereik in die 3de eeu die hoogtepunt van sy
   ontwikkeling; 'n amfiteater en die Romeinse baddens is in hierdie
   tydperk opgerig. Sedert die middel van die 3de eeu val Germaanse stamme
   die gebied in. Ná die Frankiese verowering van Gallië raak Rouen sy
   belangrike posisie kwyt, dit bly nogtans die setel van 'n aartsbiskop.

[wysig] Die Middeleeue

   In 843 word Rouen vir die eerste keer deur Wikings aangeval, wat die
   stad in 876 vanweeë sy strategiese ligging teen die Seinemonding
   verower. Ná die ooreenkoms tussen die Franse koning Karel III en die
   Wikinghoof Rollo in 911 word Rouen die hoofstad van die Hertogdom
   Normandië. Die setel van die Normandiese hof is later gedeeltelik na
   Caen verskuif, waar Willem die Veroweraar sy kasteel laat oprig het.
   Rouen is in die Wiking-tydperk 'n belangrike hawestad vir die handel
   met die Paryse gebied en 'n slawemark.
   'n Straat in die ou stadskern van Rouen
   'n Straat in die ou stadskern van Rouen
   Die portaal van die katedraal
   Die portaal van die katedraal

   Rouen kry in 1150 'n kommunale bedeling, waarvolgens die stad deur die
   Cent Pairs regeer word. Die inwoners is volgens hulle ambagte in gildes
   ingedeel. Rouen is in hierdie tydperk 'n belangrike handelsentrum, wat
   sout en visse na Parys en wyn na Engeland uitvoer.

   In 1200 begin die bou van die katedraal, wat eers eeue later voltooi
   is. Op 16 April 1203 neem die Franse koning Filips Augustus die stad in
   en lyf Normandië by Frankryk in. Die stad is nou deur 'n Franse beampte
   geregeer. Desondanks eerbiedig die koning die handelsvoorregte van die
   stadsregering. Die ou kasteel van die Normandiese hertoë is egter in
   opdrag van die koning verniel. 'n Nuwe versterking is terselfertyd
   opgerig, en die eerste tekstielnywerhede in Rouen begin ontwikkel. Die
   plaaslike handelaars koop wol in Engeland en bemark die lakenprodukte
   van Rouen in Champagne.

   Die welvaart van Rouen berus hoofsaaklik op die handel in die
   Seinegebied, met die Seinerivier as die belangrikste vervoerweg. Die
   plaaslike handelaars beskik sedert die heerskappy van koning Hendrik II
   oor die monopolie van handelskeepvaart stroomop in die rigting van
   Parys. Wyn en graan is na Engeland uitgevoer, terwyl Engelse wol en tin
   na Frankryk ingevoer is.

   Besware teen die belastingbeleid lei in 1281 tot 'n opstand in Rouen,
   waartydens die burgemeester vermoor en talle huise van adellikes
   geplunder is. Koning Filips IV tree vasbeslote teen die bewoners van
   Rouen op en herroep die monopolie van die Seinehandel. Die burgers koop
   hulle voorregte in 1294 terug.

   In 1349 word Rouen deur 'n pesepidemie getref. 'n Tweede opstand in
   1382 word deur koninklike troepe meedoënloos neergeslaan. Die
   belastingtariewe is verhoog en die handelvoorregte van Rouen herroep.

   Tydens die Honderdjarige Oorlog tussen Engeland en Frankryk is Rouen op
   19 Januarie 1419 deur die Engelse koning Hendrik V ingeneem en
   Normandië by die Koninkryk van Engeland ingelyf. Die nasionale heldin
   van Frankryk, Johanna van Arkel, is deur die Engelse die doodstraf
   opgelê en op 30 Mei 1431 in Rouen op die brandstapel tereggestel.
   Franse troepe herower die stad in 1449. Johanna van Arkel is in Julie
   1456, 'n kwarteeu ná haar dood, gerehabiliteer.

[wysig] Die Renaissance

   Die katedraal se binneruimte
   Die katedraal se binneruimte

   Met die einde van die Honderdjarige Oorlog groei Rouen tot die tweede
   grootste stad in Frankryk na Parys, en die groot bouprojekte is hervat,
   waaronder kerke in die Gotiese boustyl. Dit is, naas ander finansiers,
   veral die skenkings van die kardinale Georges I d'Ambroise (1494-1510)
   en sy neef Georges II (1510-1550) wat van Rouen een van die Franse
   sentrums van die renaissance-boustyl maak. Georges I, wat ook as Eerste
   Minister onder koning Lodewyk XII dien, bevorder onder meer die
   oprigting van die Tour de Beurre ("bottertoring" aan die wesfasade van
   die katedraal, wat in 1508 voltooi is. In die volgende jaar neem die
   bou van die katedraal se hoofportaal 'n aanvang; dit is twaalf jaar
   later voltooi. Ander pragtige argitektoniese hoogtepunte uit hierdie
   tydperk is die Bureau des Finances, die Hôtel de Bourgtheroulde en die
   Paleis van Justisie.
   Die Bureau des Finances (1510)
   Die Bureau des Finances (1510)

   Kunstenaars en argitekte soos Roulland le Roux verfraai privaathuise en
   paleise met versierings in die Italiaanse styl, met die Bureau des
   Finances teenoor die portaal van die katedraal as een van die
   indrukwekkendste voorbeelde.

   Die laken- en sybedryf en metaalverwerking dra by tot Rouen se
   ekonomiese opswaai teen die einde van die 15de eeu. Die plaaslike
   visserybedryf brei sy vanggebiede na Newfoundland en die Baltiese See
   uit, waar kabeljou en haring gevang is. Sout is uit Portugal en
   Guérande ingevoer. Lakens uit Rouen is in Spanje verkoop, wat in ruil
   daarvoor wol verskaf. Die Medici-gesin maak van Rouen die belangrikste
   handelsplek vir aluin.

   Teen die begin van die 16de eeu is Rouen die grootste hawe van
   Frankryk, veral danksy die handel met Brasilië, wat kleurstowwe vir die
   plaaslike lakenbedryf verskaf. Die handelsbetrekkinge en ekonomiese
   welvaart lok talle buitelanders na Rouen, en 'n groot aantal Spanjaarde
   en Italianers vestig hulle in die stad. Ook die drukkerybedryf
   ontwikkel vinnig. In 1500 is daar reeds tien drukkerye in die stad.

[wysig] Die tydperk van godsdienstige oorloë

   Standbeelde versier die fasade van 'n 17de eeuse huis
   Standbeelde versier die fasade van 'n 17de eeuse huis
   Glasvensters in die katedraal van Rouen
   Glasvensters in die katedraal van Rouen

   Die tydperk ná 1560 word deur toenemende spannings tussen die
   Rooms-Katolieke en Protestantse gemeenskappe gekenmerk; die
   Protestantse beeldestorm, waarin talle standbeelde van heiliges verniel
   is, word deur die Rooms-Katolieke as 'n ernstige provokasie beskou.

   Op 15 April 1562 storm Protestante die stadsaal binne en verdryf die
   plaaslike bailli (landdros). Die beeldestorm brei in Mei na die
   plattelandse gebiede uit. Op 10 Mei verlaat die Rooms-Katolieke
   afgevaardigdes Rouen. Teen die einde van die maand beleër Katolieke
   troepe Rouen. Albei oorlogspartye maak gebruik van terreur, en
   uiteindelik vra die owerhede van Rouen die Engelse koning om bystand.
   Die Engelse stuur in ooreenkoms met die Verdrag van Hampton Court, wat
   op 20 September 1562 onderteken is, troepe om bystand aan die
   Protestante van Rouen te verleen, wat op hulle beurt die hawestad Le
   Havre beset. Nogtans neem die koninklike Franse troepe Rouen op 26
   Oktober 1562 in en verwoes die Normandiese hoofstad.

[wysig] Die moderne tydperk

   Die eerste spoorwegverbinding met Parys is in 1843 ingewy.

   Tydens die Pruisies-Franse Oorlog is Rouen in 1870 deur Pruisiese
   troepe ingeneem. Ook tydens die Tweede Wêreldoorlog is Rouen tussen 9
   Junie 1940 en 15 Augustus 1944 deur Duitse troepe beset. Bomaanvalle
   verwoes tydens dié oorlog groot dele van die stad, veral die brûe oor
   die Seine en die spoorweginfrastruktuur. Ook die katedraal en die
   justisiepaleis is ernstig beskadig.

[wysig] Ekonomie

   Die Normandië-brug (Le Pont de Normandie)
   Die Normandië-brug (Le Pont de Normandie)
   Tans word 'n sesde brug oor die Seine opgerig
   Tans word 'n sesde brug oor die Seine opgerig

   Rouen se hawe, wat sowat 80 kilometer van die Seine se riviermonding af
   lê, is die vyfde grootste in Frankryk na Marseille, Le Havre, Dunkerque
   en Saint-Nazaire (en selfs die grootste wat houers betref) en trek
   voordeel uit sy strategiese ligging halfpad tussen die metropolitaanse
   gebied van Parys en die Engelse Kanaal en Atlantiese Oseaan. Dit is die
   belangrikste in- en uitvoerhawe van Parys en tegelykertyd 'n see- en
   rivierhawe, waar die getye nog duidelik waarneembaar is, met geriewe
   vir skepe van tot by 150 000 ton. Met vier aanlegtes in Honfleur,
   Port-Jérôme/Radicatel, Saint-Wandrille/Le Trait en in die stadsgebied
   van Rouen beslaan die hawe 'n oppervlak van sowat 3 200 hektaar.

   Rouen is die belangrikste Europese uitvoerhawe vir graan en die
   belangrikste Franse hawe vir meel, suiker, mout en kunsmis. Groot
   hoeveelhede ru-olie word danksy die nabyheid van die olieraffinadery
   van Petit-Couronne ingevoer. Dit is ook 'n belangrike invoerhawe vir
   koerantpapier.

   Die plaaslike nywerheid steun veral op die motorbedryf met meer as
   28 000 werkgeleenthede (sowat 'n derde van Frankryk se jaarlikse
   motorproduksie word hier onder meer deur Renault vervaardig),
   petrochemie, chemie, farmaseutiese nywerhede, papier, tekstiele en
   voedselverwerking.

   Die Technopôle du Madrillet (Tegnologiepark van Madrillet) spits hom
   veral op moderne tegnologieë in verband met die motorvervaardiging toe.

   Die tersiêre sektor het meer as 150 000 mense in diens en trek voordeel
   uit Rouen se rol as administratiewe sentrum van die gewes
   Haute-Normandie. Banke, assuransiemaatskappye en ander diensverskaffers
   is eweneens belangrik.

[wysig] Besienswaardighede

   Die astronomiese horlosie van Rouen
   Die astronomiese horlosie van Rouen
     * Die gotiese katedraal Notre-Dame het veral Claude Monet en sy reeks
       skilderye van katedrale geïnspireer. Die katedraal se kerkvensters
       verteenwoordig agt eeue se glaskuns, en sy puristiese binneruimte
       kontrasteer met die versierings van sy buitekante. Die koor bevat
       die grafte van Normandiese hertoë soos Rollo, die stigter van die
       hertogdom Normandië, die grafskrifte van die kardinale van Amboise
       en die sarkofaag van die Engelse koning Richard Leeuhart, wat
       besluit het om ná sy dood sy hart in sy gunstelingstad Rouen te
       laat begrawe. Die kerk het 'n lengte van 137 meter, terwyl sy
       vieringstoring met 152 meter die hoogste kerktoring in Frankryk is.
       Alhoewel hier al in die 4de eeu 'n Christelike kerk opgerig is,
       dateer die huidige gebou uit die 12de eeu. Die wesfasade word deur
       sy ongewone breedte en die verskeidenheid van gotiese boustyle
       gekenmerk, wat van die eenvoudige vorms van die vroeë styl tot by
       die ryk versierings van die vroeë 16de eeu strek. Die wesfasade het
       twee torings, waarvan die magtige "bottertoring" aan die regterkant
       as 'n meesterwerk van die laat-gotiese boustyl bekend staan. Sy
       oprigting is volgens oorlewering met die aflaatgelde van plaaslike
       burgers betaal, wat in die vastetyd voortgegaan het om botter te
       eet.
     * Die Ou Markplein was vroeër die belangrikste handelsplek in Rouen.
       Die ou plein uit die 15de eeu het aanvanklik die vorm van 'n
       driehoek. Dit is in die 18de eeu verdubbel tot 'n vierkant.
       Frankryk se nasionale heldin Jeanne d'Arc (Johanna van Arkel), wat
       Frankryk van die Engelse besetting bevry het, is hier op 30 Mei
       1431 lewendig verbrand en haar as in die Seine gestrooi. Die
       waarskynlike plek van die skandpaal en brandstapel is deur middel
       van opgrawings in die sewentigerjare van die 20ste eeu ontdek en
       word nou deur 'n groot wit kruis gekenmerk.
     * Die Gros Horloge (Groot Horlosie) is 'n astronomiese horlosie uit
       die 14de eeu. Dit maak deel uit van 'n gebou uit die jaar 1527, wat
       die rue du Gros Horloge oorspan en daarnaas ook 'n wagtoring uit
       die laat 14de eeu en 'n boog uit die renaissance-tydperk bevat. Die
       wagtoring is 'n uitstekende uitkykplek en bied 'n uitsig oor die
       stad en die Seinevallei. Die rue de Gros Horloge verbind die Ou
       Markplein met die katedraal van Rouen en is al 2 000 jaar die
       belangrikste winkelstraat in die stad.
     * Die Kerk van Johanna van Arkel (L'église Sainte-Jeanne d'Arc) is 'n
       moderne kerkgebou in die vorm van 'n omgeslane boot, wat in 1979
       deur die argitek Louis Arretche opgerig is. Die gebou versinnebeeld
       net oos die vensters die vlamme van 'n brandstapel. Die kerk is
       terselfdertyd 'n godsdienstige gebou ter ere van die heilige
       Johanna én 'n monument vir Frankryk se nasionale heldin.
     * Die Johanna-van-Arkel-toring maak deel uit van die kasteel, wat in
       1204 deur die Franse koning Filips Augustus opgerig is. Die Engelse
       het Johanna van Arkel tydens haar verhoor en hofsaak in hierdie
       kasteel aangehou.
     * Die Bureau des Finances is in die tydperk tussen 1509 en 1540 in
       opdrag van kardinaal Georges d'Amboise opgerig. Dit is die oudste
       gebou uit die renaissance-tydperk, wat in Rouen bewaar gebly het,
       en in teenstelling met baie ander historiese geboue is dit ook nie
       deur die gealliëerde bomaanvalle in 1944 beskadig nie. Die gebou
       huisves sedert 1959 die toerismekantoor van Rouen.
     * Die Paleis van Justisie word as een van die belangrikste burgerlike
       voorbeelde van die laat-middeleeuse gotiese boustyl beskou en het
       vroeër die Parlement van Normandië gehuisves. Die paleis is deur
       Rouland Le Roux opgerig. Dit is in 1944 deur 'n bomaanval verwoes
       en word tans gerestoureer. Die paleis huisves ook een van die
       oudste Joodse monumente in Europa, 'n Jesjiwa (Tora-skool), die
       enigste middeleeuse instelling van hierdie soort ter wêreld.

[wysig] Die Museums

     * Die Musée de beaux-arts ('n kunsmuseum)
     * Die Musée maritime, fluvial et portuaire ('n museum oor die hawe en
       skeepvaart op die Seinerivier)

   Kategorieë: Normandië • Stede in Frankryk

