Ru-olie


   'n Perdekop pomp wat olie uit 'n boorgat naby Sarnia, Ontario pomp,
   2001
   'n Perdekop pomp wat olie uit 'n boorgat naby Sarnia, Ontario pomp,
   2001

   Petroleum (vanuit Latyn petrus – rots en oleum – olie), minerale olie
   of ru-olie is 'n dik, donkerbruin of groenerige vlambare vloeistof wat
   in die boonste strata van van die aarde se kors voorkom. Dit bestaan
   uit 'n komplekse mengsel van verskeie koolwaterstowwe, hoofsaaklik uit
   die metaan reeks, maar mag verskil in voorkoms, samestelling en
   suiwerheid.

   Inhoud

        * 1 Geskiedenis
        * 2 Oorsprong
             + 2.1 Biogeniese teorie
             + 2.2 Alternatiewe teorieë
        * 3 Samestelling
        * 4 Ontginning
        * 5 Klassifikasie
        * 6 Prysvasstelling
        * 7 Top petroleum produserende lande
        * 8 Die petroleum-industrie in Suid-Afrika
        * 9 Sien ook
        * 10 Eksterne skakels en bronne

[wysig] Geskiedenis

   Die eerste oliebronne is in die 4^de eeu of dalk vroeër in Sjina
   ontgin. Die olie is verbrand om soutwater te laat verdamp ten einde
   sout te vervaardig. Teen die 10^de eeu is op groot skaal van
   bamboes-pyplyne gebruik gemaak om boorgate met die soutbronne te
   verbind.
   Olieveld in Kalifornië, 1938
   Olieveld in Kalifornië, 1938

   Die vader van die moderne petroleumbedryf was 'n afgetrede Amerikaanse
   spoorwegkondukteur met die naam Edwin Drake. Hy het in die 1850's naby
   Titusville, Pennsylvania, onverwags 'n oliebron raakgeboor toe hy
   eintlik op soek was na onderaardse soutwater om sout te maak. Binne 'n
   ommesientjie het fortuinsoekende prospekteerders van heinde en ver hul
   verskyning gemaak. Desondanks het die bedryf in die 1800's stadig
   gegroei en eers vroeg in 20ste eeu van internasionale belang geword.
   Die bekendstelling van die binnebrandenjin het die vraag na olie geskep
   wat die bedryf tot vandag toe onderhou. Vroeë vondste soos dié in
   Pennsylvania en Ontario is vinnig uitgeput wat tot die "oliestormlope"
   in Texas, Oklahoma en Kalifornië gelei het. Ander lande het
   oliereserwes besit as deel van hul koloniale besittings en het dit tot
   'n industriële vlak begin ontwikkel.

   Steenkool was selfs tot in 1955 die primêre bron van brandstof, waarna
   olie begin oorneem het. Vandag voorsien olie in 90% van die wêreld se
   brandstofbehoefte. Ná die energiekrisis van 1973 en die energiekrisis
   van 1979 was daar beduidende media-dekking oor die vlakke van
   ru-olie-voorsiening. Kommer oor die feit dat olie 'n beperkte hulpbron
   is en uiteindelik sal opraak (as ekonomies lewensvatbare bron) is op
   die spits gedryf. Die vooruitskattings van oorblywende voorrade was
   destyds baie droewig. Toe die voorspellings onwaar blyk te wees, is die
   debat hieroor in baie kringe met veel minder angsvalligheid voortgesit.
   Die toekoms van petroleumbrandstowwe bly egter steeds 'n omstrede
   onderwerp. Baie mense meen die swartgallige voorspellings oor die
   petroleumvoorraad nog waar sal word en dat die datum slegs uitgestel
   is. Ander reken egter dat tegnologiese vooruitgang sal verseker dat
   goedkoop koolwaterstowwe beskikbaar gemaak kan word en dat die aarde
   nog ontsaglike onkonvensionele petroleumbronne bevat in die vorm van
   teersand, bitumen-velde, olieskaal en metielhidraat, wat sal meebring
   dat petroleum nog tot ver in die toekoms gebruik sal kan word.

   Petroleum is van onskatbare waarde as 'n vervoerbare,
   hoë-energiedigtheid-bron. Die meeste voertuie gebruik
   petroleumbrandstof en petroleum vorm die basis van baie industriële
   chemikalieë. Dit maak petroleum een van die wêreld se belangrikste
   kommoditeite. Toegang tot die hulpbron het 'n belangrike rol gespeel in
   verskeie militêre konflikte, insluitende die Tweede Wêreldoorlog en die
   Golfoorlog. Die wêreld se grootste reserwes is in die Midde-Ooste, 'n
   polities onstabiele gebied, geleë.

   Olienywerhede se teenwoordigheid het 'n betekenisvolle impak op die
   samelewing en die omgewing wat strek van ongelukke en besoedeling as
   gevolg van aktiwiteite wat seismiese eksplorasie, boor en raffinering
   insluit. Olie-ontginning is duur en dikwels skadelik vir die omgewing.
   Ontginning kan aktiwiteite insluit soos baggerwerk wat die seebodem
   omdolwe en die plantlewe daar vernietig waarop baie seediere staatmaak
   vir oorlewing. Ru-olie en geraffineerde brandstof lek uit olietenkskepe
   na ongelukke en was al verantwoordelik vir grootskaalse skade aan
   ekostelsels in Alaska, die Galapagos-eilande, Spanje en vele ander
   plekke. Alternatiewe hernubare energiebronne bestaan wel, maar die mate
   waartoe hulle petroleum kan vervang en die moontlike omgewingskade wat
   hulle kan veroorsaak, is ook 'n omstrede kwessie.

[wysig] Oorsprong

[wysig] Biogeniese teorie

   Die meeste geoloë beskou ru-olie, asook steenkool en natuurlike gas, as
   die produk van die samepersing van antieke plantmateriaal oor verskeie
   geologiese tydperke. Volgens die teorie is dit gevorm vanuit die
   verrottende oorblyfsels van prehistoriese see- en land diere. Oor baie
   eeue heen is die organiese materie, gemeng met modder, onder dik
   sedimentêre lae begrawe. Die gevolglike hoë vlakke van hitte en druk
   het veroorsaak dat die oorblyfsels 'n metamorfose ondergaan het, eers
   tot 'n wasagtige materiaal bekend as kerogeen, en dan na vloeibare en
   gasagtige koolwaterstowwe. Die stowwe het dan gemigreer deur die
   omliggende rotslae totdat hulle vasgevang is in poreuse rotslae (bekend
   as reservoirs) om sodoende 'n olieveld te vorm, waaruit die vloeistof
   verwyder kan word deur te boor en te pomp.

[wysig] Alternatiewe teorieë

   'n Paar wetenskaplikes, waarvan die vernaamste Thomas Gold is, het
   ander teorieë voorgestel, nl. die abiogeniese, teorieë vir die
   oorsprong van ru-olie. Die teorie stel voor dat groot hoeveelhede
   koolstof natuurlik in die planeet voorkom, sommige in die vorm van
   koolwaterstowwe. Koolwaterstowwe is ligter as rotse dus is hulle geneig
   om boontoe te dryf. Diep mikrobiese lewe skakel hulle dan om na die
   verskillende tipes koolwaterstof neerslae.

   Daar bestaan ook 'n nuwe teorie wat in die Scientific American in 2003
   gepubliseer is, wat voorstel dat die koolwaterstowwe ontstaan as gevolg
   van aktiewe kern aktiwiteit in die aarde se kors.

[wysig] Samestelling

   Die chemikalieë wat die komponente van petroleum uitmaak word geskei
   deur distillasie. Produkte gebaseer op geraffineerde ru-olie sluit in:
   keroseen, benseen, petrol, paraffien was, asfalt ens.

   Streng gesproke bestaan petroleum geheel en al uit koolwaterstowwe wat
   verbindings van waterstof en koolstof is.

   Die vier ligste koolwaterstowwe — CH[4] (metaan), C[2]H[6] (etaan),
   C[3]H[8] (propaan) en C[4]H[10] (butaan) — is almal gasse, met
   kookpunte van -107°C, -67°C, -43°C, en -18°C respektiewelik.

   Die C[5-7] koolstofkettingsreeks is almal ligte naftas wat maklik
   verdamp. Hulle word hoofsaaklik as oplosmiddels, droogskoonmaak middels
   en vir ander vinnig drogende produkte gebruik. Die C[6]H[14] tot
   C[12]H[26] koolwaterstowwe word vermeng om petrol vervaardig. Keroseen
   (Paraffien) bestaan uit die C[10] tot C[15] koolstofkettings. Diesel en
   brandolies bestaan uit die C[10] tot C[20] reeks koolstofkettings
   terwyl swaarder brandolies (soos diè wat in skeepsenjins gebruik word)
   nog langer koolstofkettings kan bevat. Die petroleum produkte is almal
   vloeibaar teen kamertemparatuur.

   Smeerolies en ghries (insluitende Vaseline®) bestaan uit C[16] en
   langer koolstofkettings.

   Koolstofketting bo C[20] vorm soliede materiale by kamertemperatuur
   soos onder andere paraffien was, teer en bitumen.

   Die kookpunte intervalle van atmosferiese petroleum distillasie
   fraksies in °C is as volg:
     * petrol eter: 40 - 70 °C (gebruik as oplosmiddel)
     * ligte petrol: 60 - 100 °C (voertuig brandstof)
     * swaar petrol: 100 - 150 °C (voertuigbrandstof)
     * ligte keroseen: 120 - 150 °C (huishoudelike brandstof (paraffien)
       en oplosmiddel)
     * keroseen: 150 - 300 °C (stralerenjin brandstof)
     * gas olie: 250 - 350 °C (Diesel brandstof/ verhitting)
     * smeerolie: > 300 °C (enjin olie)
     * oorblywende fraksies: teer, asfalt, residu brandstof

[wysig] Ontginning

   Die eerste stadium van die ru-olie produksieproses is om 'n boorgat te
   sink tot in 'n ondergrondse reservoir. Die eerste olievelde het bestaan
   waar die olie natuurlik tot die oppervlak deurgebreek het, maar die
   meeste van hierdie velde is al lankal uitgeput. Dikwels word meer as
   een boorgat in dieselfde reservoir gesink om te verseker dat die
   ontrekkingstempo ekonomies lewensvatbaar sal wees. Sommige van die
   boorgate word gebruik om water en verskeie gasmengsels in die reservoir
   in te pomp om die reservoir se druk te behou of te vergroot om die
   tempo van ontrekking by ekonomiese hoeveelhede te hou.

   Indien die ondergrondse druk in die olie reservoir voldoende is dan sal
   die olie na die oppervlak geforseer word met hierdie druk as die
   dryfkrag. In sodanige situasie is dit voldoende om 'n komplekse
   rangskikking van kleppe op die boorgat se kop te gebruik om die boorgat
   aan die pyplyn netwerk vir stoor en prosseseringsdoeleindes te koppel.

   Oor die leeftyd van die boorgat sal die druk val en by 'n sekere punt
   sal daar onvoldoende ondergrondse druk wees om die olie na die
   oppervlak te forseer en sal dit nodig wees om die olie uit die boorgat
   te pomp.

   Verskeie tegnieke word ingespan om behulpsaam te wees met die
   herwinning van olie uit uitgediende laedruk reservoirs, insluitende
   perdekop pompe, Elektriese dompelpompe en borrelpompe. Ander tegnieke
   sluit in Water inspuiting en gas herinspuiting wat help om die
   reservoir druk hoog te hou, normaalweg ten koste van die verhouding
   waarteen die verskillende produkte voorkom in die produk olie.

[wysig] Klassifikasie

   Die olie-industrie klassifiseer ru-olies volgens hul oorsprong (bv.
   "West Texas Intermediate, WTI" of "Brent") en dikwels volgens hulle
   relatiewe gewig of viskositeit ("lig", "intermediêr" of "swaar");
   raffineerders mag ook verwys na die olie as "soet", wat beteken dat die
   olie 'n relatiewe lae swaelinhoud het, of as "suur", wat beteken dat
   die swaelinhoud hoog is en meer raffinering verg om aan dieselfde
   produkspesifikasies te voldoen.

   Die wêreld verwysingsvate is:
     * Brent Blend, wat bestaan uit 15 olies uit velde in die Brent en
       Ninian velde in die Oos Shetland kompleks in die Noordsee. Die olie
       word by die Sullom Voe-terminaal in die Shetland Eilande aan wal
       geneem. Olieproduksie van Europa, Afrika en die Midde-Ooste se prys
       word bepaal na aanleiding van die prys van hierdie olie as
       maatstaf.
     * West Texas Intermediate (WTI) vir Noord-Amerikaanse olie.
     * Dubai word gebruik as maatstaf vir die Asië-Stille Oseaan gebied
       vir Midde Oosterse olie.
     * Tapis (van Maleisië, as verwysing vir ligte verre-oosterse olie.
     * Minas (van Indonesië, word gebruik as verwysing vir swaar
       verre-oosterse olie)
     * Die OPUL-mandjie wat bestaan uit
          + Arab Light Saoedi-Arabië
          + Bonny Light Nigerië
          + Fateh Dubai
          + Isthmus Mexico (nie-OPUL)
          + Minas Indonesië
          + Saharan Blend Algerië
          + Tia Juana Light Venezuela

   OPUL poog om die prys van die OPUL-mandjie tussen bo- en ondergrense te
   hou deur produksie te verlaag of te verhoog. Dit maak hierdie maatstaf
   belangrik vir markanaliste. Die OPUL-mandjie wat 'n mengsel van ligte
   en swaar ru-olies insluit is swaarder as beide Brent en WTI olie.

   Sien ook [1]

[wysig] Prysvasstelling

   Olie pryse van 1860-1999 in 1999 dollars, bron: DOE
   Olie pryse van 1860-1999 in 1999 dollars, bron: DOE

   Die prys van olie skommel wyd na aanleiding van krisisse en resessies
   in groot ekonomieë, omdat enige ekonomiese verslapping die vraag na
   olie verminder. Aan die leweransierskant gebruik die OPEC kartel hulle
   invloed om die prys te stabiliseer of te laat styg. Die amptelike OPEC
   prysband vir ru-olie is tussen VS$22 tot VS$28 per vat. Brent Crude se
   prys is egter tans (Oktober 2004) so hoog as VS$53 per vat.

   'n Laagtepunt in die prys is onlangs in Januarie 1999 bereik na die
   verhoogde olie produksie vanuit Irak saamgeval het met die Asiese
   finansiële krisis, wat 'n skerp daling in vraag meegegaan het. Die
   pryse het daarna skerp gestyg en het meer as verdubbel in September
   2000, het toe weer geval tot en met die einde van 2001 waarna dit
   voortdurend gestyg het tot die huidige prysvlakke van oor die VS$53.
   Die "Light Crude" termynmark op die NYMEX beurs vir lewering in
   November is al hoër as VS$53 per vat. Sien [2]

   Die New York Mercantile Exchange (NYMEX) verhandel ru-olie (insluitend
   termynkontrakte) en skep die basis vir die Verenigde State se olieprys
   vasstelling via die WTI (West Texas Intermediate). Ander beurse
   verhandel ook ru-olie termynkontrakte, bv die International Petroleum
   Exchange (IPE) in London wat verhandel op 'n Brent ru-olie basis. Nat
   olie word normalweg gekoop en verkoop tussen maatskappye volgens
   bilaterale ooreenkomste, tipies met verwysing na 'n baken ru-olie graad
   (marker crude) wat tipies gekwoteer word deur die
   prysvasstellingsagentskap Platts. So word 'n sekere graad olie, gestel
   Fulmar, byvoorbeeld in Europa verkoop teen 'n prys van "Brent plus
   VS$0.25 per vat".

   Sien ook Geskiedenis en Analise van Ru-olie pryse

[wysig] Top petroleum produserende lande

   (In volgorde van hoeveelhede geproduseer in 2003):
     * Saoedi-Arabië (OPUL)
     * Verenigde State
     * Rusland
     * Iran (OPEC)
     * Mexiko
     * Sjina
     * Noorweë
     * Kanada
     * Verenigde Arabiese Emirate (U.A.E) (OPEC)
     * Venezuela (OPEC)
     * Verenigde Koninkryk (U.K)
     * Koeweit (OPEC)
     * Nigerië (OPEC)

   (In volgorde van hoeveelheid uitgevoer in 2003):
     * Saoedi-Arabië (OPEC)
     * Rusland
     * Noorweë
     * Iran (OPEC)
     * Verenigde Arabiese Emirate (U.A.E) (OPEC)
     * Venezuela (OPEC)
     * Koeweit (OPEC)
     * Nigerië (OPEC)
     * Mexiko
     * Algerië (OPEC)
     * Libië (OPEC)

   Neem kennis dat die Verenigde State omtrent al sy eie produksie self
   verbruik.

   Bron: Energie Statistieke van die VSA regering

[wysig] Die petroleum-industrie in Suid-Afrika

   Hoofartikel – Suid-Afrikaanse olie-industrie

   Die belange van die Suid-Afrikaanse oliemaatskappye word verteenwoordig
   deur SAPIA. Suid-Afrika het geen plaaslike ru-oliebronne nie en dus
   word ru-olie ingevoer. Die stigting van Sasol, wat vloeibare brandstof
   uit steenkool vervaardig, het Suid-Afrika baie minder afhanklik gemaak
   van olie-invoere alhoewel daar nog noemenswaardige hoeveelhede ru-olie
   ingevoer moet word om aan die land se brandstofvereistes te voldoen.
   Mossgas (tans PetroSA) het ook 'n bydrae gemaak om die land minder
   afhanklik te maak van ru-olie-invoere deur natuurlike gas vanuit
   aflandige bronne om te skakel na vloeibare brandstowwe.

   Die prys van brandstof (spesifiek petrol) word tans gereguleer in
   Suid-Afrika. Die prys van brandstof in Suid-Afrika word bereken volgens
   'n brandstofprysformule wat in hoofsaak daarop gemik is om 'n
   invoerpariteitsprys te bepaal en vasgestelde winsgrense vir die
   verspreidingsnetwerk daar te stel. Een van die omstrede kwessies in
   Suid-Afrika is die feit dat Sasol wat nie afhanklik is van ru-olie
   invoere nie en wie se bates aanvanklik met belastingbetalersgeld
   opgerig is, sy produkpryse volgens dieselfde formule bepaal.

[wysig] Sien ook

     * Suid-Afrikaanse olie-industrie
     * Lys van olievelde
     * Lys van olieproduserende state
     * Lys van olieproduserende maatskappye
     * Energiekrisis, energiekrisis van 1973, energiekrisis van 1979
     * Fosielbrandstof
     * Kweekhuisgasse
     * Geskiedenis van die Petroleumnywerheid
     * Olieraffinadery
     * Olievoorrade
     * Petroleum rampe
     * Hernubare energie

[wysig] Eksterne skakels en bronne

     * Petrolium by die Engelse Wikipedia
     * The Politics of Oil - 'n Verslag oor die olie-industrie se invloed
       op wetgewers en openbare beleid deur die Center for Public
       Integrity.
     * American Petroleum Institute - Die webwerf van die Amerikaanse
       petrolium-instituut, 'n handelsorganisasie vir die Amerikaanse
       olie-industrie.
     * US Energy Information Administration - Deel van 'n insiggewende
       werf deur die VSA-regering se departement vir energie-inligting.
     * VSA ru-olie pryse.
     * The End of the Age of Oil - artikel aangepas vanuit 'n praatjie
       deur Caltech se vise opsiener en professor van fisika David
       Goodstein
     * OPEC basket - OPUL se bladsy oor die OPUL-mandjie.
     * Verduideliking oor hoe die brandstofprys in Suid-Afrika bereken
       word.
     * Die Suid-Afrikaanse petroleum industrie assosiasie

   Kategorieë: Energie • Brandstowwe • Materiale • Petroleum

