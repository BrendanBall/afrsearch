Rudolf Carnap


   Rudolf Carnap (Ronsdorf, 18 Mei 1891 – Santa Monica (Kalifornië), 14
   September 1970) was 'n Duitse filosoof en een van die belangrikste
   verteenwoordigers van die logiese positivisme. Sy filosofiese werk
   konsentreer op 'n sentrale tema wat steeds relevant is: die sekerheid
   van die mensdom se kennis.

   Inhoud

        * 1 Inhoud
        * 2 Lewe
        * 3 Denke
        * 4 Geselekteerde publikasies
        * 5 Ander bronne
        * 6 Aanhalings

[wysig] Inhoud

[wysig] Lewe

   Carnap is gebore in 'n noord Duitse familie. Hy begin sy formele
   onderwys aan die Barmen Gimnasuim. Hy studeer aan die Universiteit van
   Jena van 1910 tot 1914 met die doel om 'n tesis in fisika te voltooi.
   Hy bestudeer ook Kant se Critique of Pure Reason in 'n kursus aangebied
   deur Bruno Bauch en was een van die paar studente wat Frege se kursusse
   in wiskundige logika geneem het. Nadat hy vir drie jaar in die Duitse
   leër gedurende die Eerste Wêreldoorlog gedien het, word toesteming aan
   hom verleen om fisika van 1917 tot 1918 aan die Universiteit van
   Berlyn, waar Albert Einstein 'n nuutaangestelde professor was, te
   studeer. Carnap het daarna aan die Universiteit van Freiburg gestudeer
   waar hy 'n tesis oor 'n aksiomatiese teorie van ruimte en tyd voltooi
   het. Die fisikadepartement was van mening dat die tesis te filosofies
   was en Bruno Bauch van die filosofiedepartment het op sy beurt gesê dit
   is suiwer fisika. Carnap het nog 'n tesis geskryf onder leiding van
   Bauch oor die teorie van ruimte vanuit 'n meer ortodokse Kantianse
   perspektief. Die tesis word in 1922 gepubliseer.

   In 1921, het Carnap met Bertrand Russell begin korespondeer. Russell
   het per hand lang gedeeltes vanuit sy Principia Mathematica aangehaal
   vir Carnap, aangesien nie hy of die Universiteit van Freiburg die
   aankoop van dié werk kon bekostig nie. In 1924 en 1925 woon hy
   seminaars by wat gelei is deur Edmund Husserl, die stigter van
   fenomenologie. Hy gaan voort om oor fisika vanuit 'n logiese
   positivistiese perspektief te skryf.

   Carnap ontdek 'n geesgenoot toe hy Hans Reichenbach in 1923 tydens 'n
   konferensie ontmoet. Reichenbach stel Carnap voor aan Moritz Schlick,
   'n professor aan die Universiteit van Wene. Schlick bied Carnap ’n pos
   aan en hy aanvaar dit in 1926. Carnap sluit aan by 'n informele groep
   Weense intellektuele wat later bekend sou word as die Weensekring onder
   leiding van Moritz Schlick. Ander lede van die Weensekring sluit in
   Hans Hahn, Friedrich Waismann, Otto Neurath, Herbert Feigl, en somtyds
   Hahn se student Kurt Gödel. Wanneer Ludwig Wittgenstein Wene besoek het
   hy en Carnap bymekaargekom. Carnap (met Hahn en Neurath) skryf die 1929
   manifes van die Weensekring en (met Hans Reichenbach) stig die
   filosofie joernaal Erkenntnis.

   In 1928 publiseer Carnap twee belangrike boeke:
     * The Logical Structure of the World, waarin hy 'n deeglike formele
       weergawe van empiriese metodes ontwikkel en wetenskaplike
       definisies in terme van fenomenalistiese terme daarstel.
     * Pseudoproblems in Philosophy waarin hy stel dat baie filosofiese
       vrae betekenloos is en dat self die wyse waarop hulle gestel word
       self dui op die misbruik van taal. 'n Praktiese implikasie van
       hierdie radikale standpunt word beskou as 'n oproep om die
       metafisika heeltemal te verwyder van die verantwoordelike menslike
       diskoers. Hierdie is 'n kontroversiele standpunt waarvoor Carnap
       die beste bekend was vir baie jare.

   In Februarie 1930 het Alfred Tarski lesings in Wene aangebied. In
   November 1930 het Carnap besoek gebring aan Warskou, Pole. Tydens die
   geleenthede het hy baie geleer van Tarski se teoretiesemodel benadering
   tot semantiek. In 1931 word Carnap aangestel as Professor aan die
   Duitstalige Universiteit van Praag. Daar skryf hy die boek wat hom die
   mees bekende logiese positivis en lid van die Weensesirkel maak
   naamlik, Logical Syntax of Language (1934). In 1933, besoek Willard
   Quine Carnap in Praag en word Carnap se werk in detail bespreek. So
   word 'n lewenslange wedersydse respek begin wat self latere verskille
   oor filosofiese gevolgtrekkings sou oorleef.

   Carnap, het geen illusies gehad oor wat deur die Derde Ryk op Europa
   losgelaat sou word nie. Sy sosialisties en pasifistiese sieninge het
   hom 'n teiken gemaak en hy emigreer na die VSA in 1935. Hy word 'n
   genaturaliseerde VSA burger in 1941. Intussen terug in Wene is Moritz
   Schlick in 1936 in 'n sluipmoord vermoor. Carnap was van 1936 tot 1952,
   'n filosofie professor aan die Universiteit van Chicago. Danksy Quine
   het Carnap van 1939-41 by Harvard deurgebring waar hy weer verenig is
   met Tarski.

   Na hy verbonde was aan die Institute for Advanced Study aan Princeton,
   sluit hy aan by die filosofie department van UCLA in 1954. Hy het
   vroeër 'n soortgelyke aanbod van die Universiteit van Kalifornië van
   die hand gewys aangesien hy 'n McCarthy-era lojaliteitseed sou moes
   onderteken, 'n praktyk wat hy in beginsel teengestaan het. Terwyl hy
   aan UCLA was skryf hy oor wetenskaplike kennis, die
   analitiese-sintetiese digotomie, en die verifieeringsbeginsel. Sy
   skryfwerk oor termodinamika en die beginsels van waarskynlikheid en
   induksie, is eers na sy dood gepubliseer.

   Carnap leer Esperanto toe hy veertien jaar oud was en het reg deur sy
   lewe simpatiek teenoor die taal gestaan. Hy het later 'n Wêreld Kongres
   van Esperanto bygewoon en het die taal gebruik tydens sy reise.

   Carnap het vier kinders uit sy eerste huwelik gehad wat in 1929 in 'n
   egskeiding geëindig het. Sy tweede vrou het in 1964 selfmoord gepleeg.

[wysig] Denke

   Volgens Carnap is 'n wetenskaplike teorie 'n geinterpreteerde
   aksiomatiese formele stelsel. Dit bestaan uit:
     * 'n formele taal, insluitende logiese en nie-logiese terme;
     * 'n stel logies-wiskundige grondstellings en reëls van
       gevolgtrekkings;
     * 'n stel nie-logiese grondstellings wat die empiriese deel van die
       teorie weergegee;
     * 'n stel van betekenis postulate wat die betekenis van
       nie-logieseterme uitspel wat die analitiese waarhede van teorie
       formaliseer;
     * 'n stel reëls van ooreenkoms wat 'n empiriese interpretasie van
       teorie verleen.

   Soos uit bogenoemde blyk het Carnap filosofie geinterpreteer as logiese
   analise. Hy was primêr betrokke by die analise van die wetenskaptaal
   aangesien hy gereken het dat die empiriese stellings van wetenskap die
   enigste feitelike betekenisvolle stelling is. As empirkus neem hy aan
   dat kennis uiteindelik aan die sintuiglike ervaring ontleen is.
   Aanvanklik postuleer Carnap absolute sekerheid aangaande sintuiglike
   ervaring, en beantwoord die vraag na absolute sekerheid met: "sekerheid
   is kennis wat op metodiese korrekte wyse ontleen is aan 'n volkome
   versekerde empiriese uitgangspunt".

   Om twyfel aangaande die empiriese uitgangspunt uit te skakel was dit
   vir Carnap nie genoeg om 'n uitspraak gebaseer op sintuiglike
   waarneming as sodanig geldig te verklaar nie. Byvoorbeeld: "ek sien 'n
   glas melk" is rede tot twyfel, terwyl: "ek het ‘n sintuiglike indruk
   van iets wits", laat geen twyfel toe nie. Onmiddellike sintuiglike
   indrukke is wel geskik om as 'n uitgangspunt te dien.

   Vervolgens katalogiseer Carnap empiriese begrippe wat veronderstel om
   van ‘n absolute sekere empiriese uitgangspunt afgelei word. Vir
   begrippe wat geskik was om sintuiglike indrukke te beskryf, stel hy
   uitsprake op waarin uitsluitend grondbegrippe voorkom. Omdat die
   konstitutionele definisies volkome seker is, was dit vir Carnap
   moontlik om met sekerheid vas te stel of iets waar was of onwaar.

   Aangesien eie sintuiglike waarnemings die nadeel het om
   onkontroleerbaar te wees, kies Carnap 'in die volgende stadium' vir die
   sogenaamde protokolsin. Die protokolsin is 'n eenvoudige beskrywende
   uitspraak oor bepaalde voorwerpe in 'n bepaalde tyd en ruimte:
   byvoorbeeld: "die voorwerp hier is wit". Sekerheid omtrent kennis moet
   volgens Carnap net gesoek word in die vertaal van alle uitsprake in
   reekse van protokolsinne. Absolute sekerheid is dit egter ook nie, maar
   wel maksimale sekerheid binne die bestek van 'n objektiewe
   wetenskapstaal.

[wysig] Geselekteerde publikasies

     * 1922. Der Raum: Ein Beitrag zur Wissenschaftslehre, Kant-Studien,
       Ergänzungshefte, no. 56. His Ph.D. tesis.
     * 1926. Physikalische Begriffsbildung. Karlsruhe: Braun.
     * 1928. Scheinprobleme in der Philosophie (Pseudoproblems of
       Philosophy). Berlin: Weltkreis-Verlag.
     * 1928. Der Logische Aufbau der Welt. Leipzig: Felix Meiner Verlag.
       English translation by Rolf A. George, 1967. The Logical Structure
       of the World. Pseudoproblems in Philosophy. University of
       California Press.
     * 1929. Abriss der Logistik, mit besonderer Berücksichtigung der
       Relationstheorie und ihrer Anwendungen. Springer.
     * 1934. Logische Syntax der Sprache. English translation 1937, The
       Logical Syntax of Language. Kegan Paul.
     * 1996 (1935). Philosophy and Logical Syntax. Bristol UK: Thoemmes.
     * 1939, Foundations of Logic and Mathematics in International
       Encyclopedia of Unified Science, Vol. I, no. 3. University of
       Chicago Press.
     * 1942. Introduction to Semantics. Harvard Uni. Press.
     * 1943. Formalization of Logic. Harvard Uni. Press.
     * 1956 (1947). Meaning and Necessity: a Study in Semantics and Modal
       Logic. University of Chicago Press.
     * 1950. Logical Foundations of Probability. University of Chicago
       Press.
     * 1950. "Empiricism, Semantics, Ontology", Revue Internationale de
       Philosophie 4: 20-40.
     * 1952. The Continuum of Inductive Methods. University of Chicago
       Press.
     * 1958. Introduction to Symbolic Logic with Applications. Dover.
     * 1963, "Intellectual Autobiography" in Schilpp (1963: 1-84).
     * 1966. Philosophical Foundations of Physics. Martin Gardner, ed.
       Basic Books.
     * 1971. Studies in inductive logic and probability, Vol. 1.
       University of California Press.
     * 1977. Two essays on entropy. Shimony, Abner, ed. University of
       California Press.
     * 1980. Studies in inductive logic and probability, Vol. 2. Jeffrey,
       R. C., ed. University of California Press.

[wysig] Ander bronne

     * Ivor Grattan-Guinness, 2000. In Search of Mathematical Roots.
       Princeton Uni. Press.
     * Willard Quine, 1985. The Time of My Life: An Autobiography. MIT
       Press.
     * Richardson, Alan W., 1998. Carnap's construction of the world : the
       Aufbau and the emergence of logical empiricism. Cambridge Uni.
       Press.
     * Schilpp, P. A., ed., 1963. The Philosophy of Rudolf Carnap. LaSalle
       IL: Open Court.
     * Spohn, Wolfgang, ed., 1991. Erkenntnis Orientated: A Centennial
       Volume for Rudolf Carnap and Hans Reichenbach. Kluwer Academic
       Publishers.
     * 1991. Logic, Language, and the Structure of Scientific Theories:
       Proceedings of the Carnap-Reichenbach Centennial, University of
       Konstanz, 21-24 May 1991. University of Pittsburgh Press.

[wysig] Aanhalings

     * "In wetenskap is daar nie 'dieptes' nie, daar is oppervlakte
       orals." (Van die 1929 Wenekring manifes)
     * "Dit is nie ons besigheid om verbodbepalings daar te stel nie, maar
       om by konvensies uit te kom… In logika is daar geen moraliteit.
       Elkeen is vry om sy eie logika te skep, in sy eie taal, soos hy
       wens. Al wat van hom verwag word is dat as hy wens om dit te
       bespreek, hy sy metodes duidelik moet stel, en sintaktiese reëls
       moet verskaf eerder as filosofiese argumente." The Logical Syntax
       of Language, §17 (1937)

   Kategorie: Duitse filosowe

