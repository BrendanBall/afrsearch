Rugby


   'n Rugbyspeler ontsnap 'n duik tydens 'n rugbywedstryd in Wilmington,
   VSA.
   'n Rugbyspeler ontsnap 'n duik tydens 'n rugbywedstryd in Wilmington,
   VSA.

          Die term "Rugby" verwys hier na "Rugby Union" soos wat die
          gebruik in Suid-Afrika is

   Rugby is 'n spansport wat (volgens legende) ontwikkel het uit die reëls
   wat gebruik is om sokker te speel in die dorp Rugby in Engeland. Twee
   spanne, elkeen met 15 spelers het die taak om meer punte as die
   opponerende span aan te teken. Spelers speel met 'n eiervormige bal wat
   hulle in hulle hande of arms dra en mag die bal agtertoe of lateraal
   oor die veld na mekaar aangee of dit dan skop. Die opponerende span
   poog om die baldraer se vordering te stuit deur hom te duik Wanneer die
   baldraer geduik is, moet hy die bal los en vind daar 'n stryd
   (losgemaal of 'n losskrum) plaas vir besit van die bal. Die
   Internasionale rugbyraad (IRB) is in 1886 gestig en publiseer ook die
   reëls van die spel.

   Inhoud

        * 1 Speltegniek
             + 1.1 Aanteken van punte
             + 1.2 Vastespel
                  o 1.2.1 Afskoppe
                  o 1.2.2 Duik
                  o 1.2.3 Losskrum
                  o 1.2.4 Losgemaal
                  o 1.2.5 Skrum
                  o 1.2.6 Lynstaan
        * 2 Spelerposisies
        * 3 Rugbyspelende lande
        * 4 Spanne
             + 4.1 Internasionale spanne
        * 5 Toernooie
             + 5.1 Groot toernooie
                  o 5.1.1 Rugby Wêreldbeker
                  o 5.1.2 Sesnasie-toernooi
                  o 5.1.3 Drienasiereeks
             + 5.2 Ander toernooie
        * 6 Internasionale trofeë
        * 7 Geskiedenis
        * 8 Sien ook
        * 9 Eksterne skakels

[wysig] Speltegniek

   In Rugby anders as in sokker mag die hande gebruik word om die bal te
   hanteer. 'n Speler kan egter slegs die bal agtertoe aangee na 'n ander
   speler of dit vorentoe skop. Dit beteken dat die spelers van 'n
   aanvallende span veld wen deur om die beurt die bal aan 'n medespeler
   aan te gee, vorentoe te hardloop om veld te wen ensovoorts totdat 'n
   speler uiteindelik geduik word en proses weer van voor af begin. Elkeen
   van hierdie siklusse in die spel word na verwys as 'n fase.

   Die doel van rugby is vir 'n span om meer punte as die opponerende span
   aan te teken. Spanne kan op verskeie maniere punte aanteken:

[wysig] Aanteken van punte

     * Deur die bal te plaas met afwaartse druk van enige punt op die
       liggaam van die middel tot by die nek op of oor die teenstanders se
       doellyn. ('n Drie, tans 5 punte werd).
     * Na die druk van 'n drie, kan die span wat die drie gedruk het
       probeer om die drie te verdoel: 'n speler skop na die pale vanaf 'n
       lyn loodreg vanwaar die drie gedruk is en kry sy span 'n
       addisionele 2 punte indien hy oorskop.
     * Deur die bal oor die dwarslat tussen die pale te skop. Dit kan
       plaasvind vanaf 'n strafskop wat die skeidsregter toeken na 'n
       oortreding deur die opposisie of tydens die spel waar 'n speler die
       kan skepskop, wat beteken dat die bal die grond moet tref voor hy
       hom skop. Beide tipe doele is 3 punte werd.

[wysig] Vastespel

   Verskeie vorme van vastespel vind plaas, hoofsaaklik:

[wysig] Afskoppe

   Aan die begin van die twee helftes van die wedstryd skop een kant die
   bal af. Daar word met behulp van die gooi van 'n muntstuk bepaal wie
   eerste afskop. Die afskop vind plaas wanneer 'n speler van die een span
   'n skepskop vanaf die middellyn neem. Die reëls bepaal dat die bal ten
   minste 10 meter ver moet trek voor dit die grond raak. 'n Algemene
   taktiek wat die span wat afskop dan gebruik is om die bal so hoog as
   moontlik te skop en om dit net oorkant die tien-meter stippellyn te
   laat val. Dit gee dan vir die skoppende span 'n kans om vir die bal te
   kompeteer of om dit te vang voordat die verdedigers dit kan vang. 'n
   Alternatiewe strategie is dan dikwels om die bal diep in die opponente
   se gebied in te skop, om sodoende soveel moontlik gebiedsvoordeel te
   verkry.

   'n Kwartlyn afskop kan ook plaasvind. Dit word toegeken wanneer die
   aanvallende span die bal in die doel-area inskop en die verdedigende
   span die bal dooddruk. Indien die bal deur die aanvallers oor die
   doellyn geskop word en dit hou aan rol tot oor die doodlyn, het die
   verdedigende die span die keuse van 'n kwartlyn afskop of 'n skrum op
   die plek vanwaar die aanvallende span die bal geskop het. Die kwartlyn
   afskop mag vanaf enige punt op (of agter) die kwartlyn af waargeneem
   word.

   Nota: In rugby anders as sokker, word die kantlyne van die speelveld
   geag as buite spel te wees. Dus as 'n speler op die lyn staan sonder om
   daarbuite te trap word daar steeds bepaal dat hy uitgetrap het.

[wysig] Duik

   'n Speler mag 'n opponent duik wat die bal dra deur hom vas te hou
   terwyl hy hom grond toe dwing. As 'n baldraer deur 'n opponent vasgehou
   word maar steeds voorwaartse momentum het mag hy vorentoe oor die
   doellyn gly om 'n drie aan te teken. As 'n speler se knie of die bal
   die grond raak is dit genoeg om die speler as geduik te ag. 'n Geduikte
   speler moet die bal los en die speler wat die duikslag uitgevoer het
   moet hom ook uitlos en weg beweeg om sodoende die bal beskikbaar te
   stel vir 'n losskrum om plaas te vind. Indien 'n baldraer vasgehou word
   maar nie op die grond vasgehou word nie, word dit nie as 'n duikslag
   beskou nie en word daar normaalweg 'n losgemaal gevorm.

   Spelers sal dikwels doelbewus grond toe gaan eerder as om toe te laat
   dat daar 'n losgemaal vorm om voordeel te trek uit die reëls wat
   losskrums en losgemale beheer. Wanneer 'n speler grond toe gegaan het
   en daar is ten minste twee ander spelers in oor die bal stoot
   (gewoonlik deur aanmekaar by die skouers te bind in 'n poging om die
   bal te wen) word dit as 'n losskrum geag. Geen speler mag verby die
   agterste voet van hul spanlede beweeg tensy hulle aan die losskrum
   gebind is nie. As 'n speler dit doen en aan die spel deelneem, deur
   byvoorbeeld aan die bal te raak, word hy onkant geag te wees. Die
   losskrum word gewoonlik beëindig wanneer 'n speler in die losskrum 'n
   houvas op die bal kan kry om selfs daarmee te hardloop of dit uit te
   gee (of as die skrumskakel dit onder die voete van die agterste spelers
   in die losskrum kan optel). Die span wat nie besit het nie word
   toegelaat om aktief mee te ding in 'n losgemaal om besit van die bal
   deur dit uit die baldraer se hande uit te ruk. Dit is daarom gewoonlik
   makliker om besit van die bal in 'n losskrum te behou (waar die
   opponente nie aan die bal mag raak nie) as in 'n losgemaal. 'n Losskrum
   laat 'n span ook gewoonlik toe om die bal vinniger te wen en dan weer
   daarmee te beweeg en sodoende weer 'n volgende aanval te loods voordat
   hulle tyd het om te herorganiseer.

   Daar is 'n aantal reëls wat bepaal hou 'n duikslag uitgevoer mag word,
   die mees noemenswaardige daarvan is dat 'n speler nie toegelaat word om
   iemand bo die skouers vas te vat nie (die nek en kop is buite die
   reëls) en verder moet die duiker 'n poging aanwend om sy arms om die
   speler te vou om sy duikslag te voltooi. Dit is onwettig om 'n speler
   met die voet of 'n been te pootjie, maar hande mag ingespan word (in
   die algemene taal na verwys as 'n skapie).

[wysig] Losskrum

   'n Losskrum is 'n stryd om besit van die bal. Wanneer 'n speler geduik
   word, moet hy asook die duiker die bal laat gaan en poog om uit die pad
   te beweeg. Die eerste speler(s) wat by die los bal aankom van watter
   span ook al mag dan die bal optel; sodra daar egter meer as een speler
   aanmekaar gebind het met die bal by hul voete word dit beskou as 'n
   losskrum en mag ander spelers slegs aan die spel deelneem as hulle dit
   vanuit hulle eie gebied doen. In 'n losskrum mag geen speler sy hande
   gebruik om die bal te wen nie, maar moet elke span probeer om die ander
   span terug te stoot en die bal met hulle voete na hulle kant toe terug
   te hak na hulle eie kant toe waar dit dan deur die skrumskakel of
   agterste speler in die losskrum (mag nie meer gebind wees nie) opgetel
   kan word. Spelers in 'n losskrum mag nie doelbewus gaan lê nie. Indien
   die bal vassteek in die losskrum, ken die skeidsregter die vaste skrum
   toe aan die span wat vorentoe beweeg het.

   Die meeste oortredings kom normaalweg in die losskrums voor. Spelers
   probeer dikwels die terugwen van die bal deur die opponente te vertraag
   of om dit vinniger vir hulself te wen deur onwettiglik van hulle hande
   gebruik te maak, op die bal te lê, of deur doelbewus te gaan lê. Sulke
   oortredings word dan gestraf deur die toekenning van 'n strafskop aan
   die ander span.

   As die aanvallende span op wettig wyse besit sou verloor hetsy deurdat
   die aanvallende speler die bal laat val het of deur die toedoen van 'n
   verdedigende speler wat die bal by hom afneem dan word daar gesê dat
   die besit "omgekeer" is. Na die omgekeerde besit hou die spel weer aan
   behalwe dat die aanvaller/verdediger rolle van die spanne nou verander
   het.

[wysig] Losgemaal

   'n Losgemaal vorm as die baldraer vasgehou word en 'n speler van beide
   kante aan hom bind. Die opponent probeer om die bal by hom weg te ruk
   en sy medespeler sal probeer om hom vorentoe te stoot. Wanneer 'n
   losskrum eers gevorm het mag ander spelers ook aansluit by die
   losgemaal maar moet hulle net soos in die geval van 'n losskrum moet
   hulle dit vanuit hulle eie kant af doen. As die losgemaal ophou om
   vorentoe te beweeg ken die skeidsregter 'n skrum aan die span wat nie
   in besit was toe die losgemaal begin het nie toe. 'n Taktiek wat
   dikwels hier gebruik word om gebiedsvoordeel te verkry sonder om besit
   te verloor deurdat die losgemaal tot stilstand gedwing word, is om die
   bal in die losgemaal agtertoe aan te gee tot in die hande van 'n speler
   agter in die losgemaal, hy sal dan om die kant van die losgemaal sal
   rol om 'n nuwe losgemaal aan die gang te sit. Dit is teen die reëls (op
   veiligheidsgronde) om die losgemaal af te trek grond toe. Skeidsregters
   is bewus daarvan dat baie spanne sal probeer om 'n losgemaal te stop
   deur dit doelbewus te laat val en hou daarom die beweging met valkoë
   dop.

[wysig] Skrum

   'n Skrum op Ellispark
   'n Skrum op Ellispark

   Skeidsregters ken gewoonlik skrums toe vir aanslane, waar 'n speler die
   bal vorentoe laat val het, of vir oortredings wat nie doelbewus
   aangegaan word nie. As 'n strafskop toegeken word vir 'n ernstiger
   oortreding, kan die span waaraan dit toegeken is, kies om eerder die
   skrum as die strafskop te neem. Dit word dan gewoonlik gedoen wanneer
   die aanvallende span naby die opponente se doellyn is en wil probeer om
   die teenstanders se voorspelers almal op een punt bymekaar te trek om
   hulle agterlyn meer spasie te gee of as hulle glo dat hulle, hul
   teenstanders oor die doellyn kan stoot om sodoende 'n "oorstootdrie"
   aan te teken.

   Lees die artikel, skrum, vir meer besonderhede oor die faset van die
   spel.

[wysig] Lynstaan

   'n Lynstaan op Ellispark gedurende 'n wedstryd tussen die Cats en die
   Sharks in 2006
   'n Lynstaan op Ellispark gedurende 'n wedstryd tussen die Cats en die
   Sharks in 2006

   Wanneer die bal uit is ken die skeidsregter 'n lynstaan toe. Die
   voorspelers van elke span staan dan in twee lyne 'n meter uitmekaar, 5
   tot 15 meter vanaf die kantlyn af, uit. As die bal vanaf 'n strafskop
   af uit is, word die ingooi aan die span wat geskop het toegeken, indien
   nie sal die ingooi aan die ander span toegeken word. Beide spanne
   kompeteer om besit van die bal en spelers mag ook hulle spanmaats
   oplig.

   Lees die artikel, lynstaan, vir meer besonderhede oor die faset van die
   spel.

[wysig] Spelerposisies

   'n Rugbyspan bestaan uit 15 spelers, agt voorspelers met nommers van 1
   tot 8 en sewe agterlynspelers wie se truie van 9 tot 15 genommer word.
   Afhangende van die spesifieke kompetisie se reëls kan daar tot soveel
   as 7 reserwe spelers ook wees.

   Die hoofrol van die voorspelers is om besit van die bal te wen en te
   behou. Hulle neem deel in die vastespel soos die skrums en die
   lynstane. Oor die algemeen is die voorspelers dus groter en sterker as
   agterlynspelers, maar ook stadiger. Voorspelers speel ook 'n rol in die
   vorentoe dra van die bal, maar oor die algemeen doen hulle dit deur in
   die opponente se voorspelers in te dryf eerder as om, om hulle te
   probeer hardloop.

   Die rol van die agterspelers is om die spel vorentoe te beweeg deur met
   die bal te hardloop of die bal te skop. Die losskakel is gewoonlik die
   besluitnemer wat besluit oor of daar geskop of gehardloop gaan word. As
   'n reël teken agterlynspelers meer drieë aan. Hulle is gewoonlik
   kleiner en daarom gewoonlik ratser en vinniger as die voorspelers.

   Die diagram hieronder dui die verskeie posisies in die 15-man span aan.
   Alle lede van die 15-tal wat aanvanklik eerste op die veld draf se
   truie is genommer van 1 tot 15 wat verbind is aan die posisies waarin
   hulle speel. Die eerste agt spelers staan bekend as die "voorspelers"
   en neem almal aan die skrums deel. Die oorblywende sewe spelers staan
   as die agterlyn bekend.

                           Spelerposisies in rugby


   1 Loskopstut 2 Haker 3 Vaskopstut
   4 Slot 5 Slot
   6 Linkerflank 8 Agsteman 7 Regterflank

   9 Skrumskakel
   10 Losskakel
   12 Binnesenter
   13 Buitesenter
   11 Linkervleuel 14 Regtervleuel
   15 Heelagter

   'n Skeidsregter beheer die wedstryd en word gewoonlik deur twee
   lynregters bygestaan. In groter professionele wedstryde is daar soms
   ook 'n derde of TV skeidsregter wat die skeidsregter bystaan in die
   maak van besluite met behulp van TV-opnames.

[wysig] Rugbyspelende lande

   Die groot Rugbyspelende Lande bestaan uit die nasies van die
   "noordelike halfrond" wat deelneem aan die Ses Nasie Kampioenskap:
   Engeland, Frankryk, Ierland, Italië, Skotland en Wallis en die lande
   van die "suidelike halfrond" wat deelneem aan die Drienasie-reeks:
   Australië, Nieu-Seeland en Suid-Afrika. Die Britse en Ierse Leeus toer
   eenkeer elke vier jaar en kies dan die beste spelers vanuit Engeland,
   Ierland, Skotland en Wallis. Die volgende toer van die Britse leeus
   vind in 2009 na Suid-Afrika plaas.

   Dan is daar ook die "kleiner nasies" wat gekwalifiseer het vir die
   Rugby Wêreldbeker: Argentinië, Kanada, Fidji, Georgië, Japan, Namibië,
   Roemenië, Samoa, Spanje, Tonga, Verenigde State, Uruguay. Vir verdere
   besonderhede sien die Lys van internasionale rugbyspanne. Rugby is die
   nasionale sport van Wallis, Nieu-Seeland, en die Stille-Oseaanlande
   soos Tonga, Fidji en Samoa.

[wysig] Spanne

[wysig] Internasionale spanne

   Die groot internasionale spanne (op die IRR) verteenwoordig is:
     * Argentinië (ook die Pumas genoem)
     * Australië (ook genoem die Wallabies)
     * Engeland
     * Frankryk (verwys na hulself as die Les bleus of deur
       Suid-Afrikaners die Hane)
     * Ierland
     * Italië
     * Nieu-Seeland (ook die All Blacks genoem)
     * Skotland
     * Suid-Afrika (ook die Springbokke genoem)
     * Wallis

     * Lys van internasionale rugbyspanne

   Sien ook:
     * Rugbyspanne van Suid-Afrika

[wysig] Toernooie

[wysig] Groot toernooie

[wysig] Rugby Wêreldbeker

     * Die Rugby Wêreldbeker vind elke vier jaar plaas.

   Engeland het die mees onlangse toernooi in Australië gewen op Saterdag
   die 22 November 2003 toe Jonny Wilkinson op die laaste minuut 'n
   skepskop tussen die doelpale deurgestuur het om die wedstryd 20-17 in
   hulle guns in ekstra tyd te beklink teen die Australianers.

[wysig] Sesnasie-toernooi

   Die eerste treë na die moderne Sesnasie-toernooi is alreeds in 1871
   gegee toe Engeland met een doel teen Skotland te Raeburn Place,
   Edinburgh verloor het. In die 1880s het beide Wallis en Ierland hul
   aangesluit en is die Home International Championship begin. Frankryk
   het in die 1900s by die span aangesluit en in 1910 is die term Vyf
   Nasies vir die eerste keer gebruik.

   In 2000 het Italië ook by die toernooi aangesluit, wat gelei het tot
   die moderne Sesnasie kompetisie soos hy tans daar uitsien.

[wysig] Drienasiereeks

   Die Drienasie reeks is 'n jaarlikse internasionale Rugbytoernooi wat
   tussen Australië, Nieu-Seeland en Suid-Afrika beslis word. Die reeks
   word beslis op 'n een tuiswedstryd en een wegwedstryd tussen elk van
   die spanne onderling. Die spanne met die meeste punte na die twee
   rondtes speel dan in die finaal uit vir die kampioenskap. Sedert die
   aanvang van die reeks in 1996 is die wedstryde tussen Australië en
   Nieu-Seeland ook gebruik om die wenner van die Bledisloe Beker elke
   jaar te bepaal.

[wysig] Ander toernooie

     * Super Powers Beker — Kanada, Japan, Rusland en die Verenigde State
     * Churchill Beker — Kanada, Verenigde state, Engeland met een
       genooide span
          + In hierdie kompetisie stuur Engeland nie hulle volle nasionale
            mans span nie, maar eerder hul A span. Hulle stuur egter wel
            hulle nasionale vrouespan na die toernooi.
     * Pacific Drienasietoernooi — Fidji, Tonga, en Samoa
     * Europese Nasies Beker — nasionale spanne vanuit tweede liga lande.
     * Wêreld Sewes Reeks
     * Super 14 — spanne vanuit Australië, Nieu-Seeland en Suid-Afrika
     * Heineken Beker — Europese klub, provinsiale en streekspanne
     * Europese Uitdaagbeker en Europese Skild — Europese klub-,
       provinsiale- en streekspanne uitklop toernooi.
     * Guinness Premierkap — Engelse klubs
     * Powergen Cup — Engelse klubs in 'n uitkloptoernooi
     * Curriebeker — Suid-Afrikaanse provinsiale toernooi
     * National Provincial Championship (NPC) – Nieu-Seeland provinsiale
       toernooi
     * Ranfurly Shield — Nieu-Seeland provinsiale uitdaagtrofee
     * Celtic League — provinsiale/streekspanne uit Ierland, Skotland en
       Wallis
     * Ligue Nationale de Rugby — Franse klubs
     * Super 10 (Italiaanse premierskap) — Italiaanse klubs

[wysig] Internasionale trofeë

     * Antim Cup — Georgië and Roemenië
     * Bledisloe Beker — Australië en Nieu-Seeland
     * Calcutta Beker — Engeland en Skotland
     * Cook Beker — Australië en Engeland
     * Freedom Beker — Nieu-Seeland en Suid-Afrika
     * Gallaher Beker — Frankryk en Nieu-Seeland
     * Hopetoun Beker — Australië en Skotland
     * Lansdowne Beker — Australië en Ierland
     * Mandela Uitdaagplaat — Australië en Suid-Afrika
     * Millennium Trofee — Engeland en Ierland
     * Puma Trofee — Argentinië en Australië
     * Trophée des Bicentenaires — Australië en Frankryk

[wysig] Geskiedenis

   Hoofartikel: Geskiedenis van Rugby

   Die legendariese storie oor die oorsprong van Rugby, wat vertel van 'n
   jong man genaamd William Web Ellis wat die bal opgetel en begin
   hardloop het tydens 'n sokkerwedstryd by 'n skool te Rugby is
   waarskynlik 'n verdigsel. Die trofee van die Rugby Wêreldbeker dra
   egter die naam van Webb Ellis ter ere van hom en 'n plaat ter
   'herdenking' van die 'prestasie'.

   Rugby as 'n spel het 'n lang tradisie in Engeland en het Rugby
   wedstryde waarskynlik al vir tweehonderd jaar lang by die Rugby skool
   plaasgevind toe drie seuns in 1845 vir die eerste keer 'n stel reëls
   vir die spel gepubliseer het. Voor die vorming van die Football
   Association in Oktober van 1863 het elke span onderling ooreengekom op
   'n stel reëls voordat hulle begin speel het.

   Rugby kan op die wêreld se eerste "Voetbal kluk" aanspraak maak,
   deurdat die Guy's Hospital Football Club al in 1843 in London gestig is
   deur oud leerlinge van die Rugby skool. 'n Aantal klubs is gevorm om
   Rugby te speel volgens die reëls van die Rugby skool. Blackheath Rugby
   Club wat in 1858 gestig is is een van die wêreld se oudste oorlewende
   rugby klubs.

   Blackheath Rugby Club was 'n stigterslid van die Football Association.
   Toe dit egter duidelik word dat die FA nie sou instem tot reëls wat sou
   toelaat dat mense die bal kan optel en daarmee kon hardloop nie ('n
   fundamentele deel van 'n rugbywedstryd), het Blackheath hom vanuit die
   FA onttre, minder as 'n maand na die aanvangsvergadering. Ander rugby
   klubs het hul voorbeeld gevolg en nie by die FA aangesluit nie.

   Vir die volgende paar jaar het rugbyklubs aangehou om voor die aanvang
   van elke wedstryd op 'n stel reëls ooreen te kom, tot en met die
   vorming van die Rugby Football Union in 26 Januarie, 1871 wat gelei het
   tot die standardisering van die reëls vir alle klubs in Engeland wat 'n
   spel, gebaseer op die oorspronklike Rugby skool reëls, gespeel het.
   Binnekort het die meeste lande met 'n noemenswaardige rugbyspelende
   gemeenskap hulle eie nasionale unies gestig. In 1886 het die
   Internasionale Rugbyraad (IRR) tot stand gekom en die oorkoepelende
   reëlgewende gesagsorganisasie vir Rugby geword. Die RFU het dit in 1890
   as sulks erken. Vir meer oor die geskiedenis van rugby in Suid-Afrika
   sien die artikel oor die Geskiedenis van Suid-Afrikaanse rugby.

[wysig] Sien ook

     * Lys van internasionale rugbyspanne
     * Lys van rugbyspelers (in alfabetiese volgorde)
     * Lys van rugbyspelers volgens nasionaliteit
     * Rugby Sewes vir die sewe aan 'n kant weergawe van die spel
     * Onkant reëls
     * Strafskop
     * Skrum
     * Lynstaan
     * Rugby liga
     * Bob Loubser

                       Nasionale Rugby Unies van die IRR

   Argentinië | Australië | Kanada | Engeland | Fidji | Frankryk | Georgia
   | Ierse Republiek | Italië | Japan | Namibië | Nieu-Seeland | Roemenië
     | Samoa | Skotland | Suid-Afrika | Spanje | Tonga | Uruguay | V.S.A |
                               Wallis | Zimbabwe

[wysig] Eksterne skakels

     * Itsrugby.com from for results, statistics etc. (in Engels en Frans)
     * BBC werf
     * Lys van spelerposisies in tale anders as Engels
     * Kyk hier vir volledige lys van al SA se internasionale toetse en
       spelers


   Hierdie artikel is gekies as 'n voorbladartikel. Klik gerus hier vir
   meer inligting.

   Kategorie: Rugby

