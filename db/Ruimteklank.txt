Ruimteklank


   Ruimteklank (rondomklank, kringklank; Engels: multichannel surround
   sound, surround sound) beoog die opname en weergawe van musiek,
   radioteater, televisie- en rolprentklankbane in twee of meer kanale
   volgens die natuurlike gehoorvermoë van die mens.

   Inhoud

        * 1 Vroeë "voorlopers"
        * 2 Stereofonie
        * 3 Kwadrofonie
        * 4 Analoë ruimteklankformate
        * 5 Digitale ruimteklankformate

[wysig] Vroeë "voorlopers"

   Musiek met 'n ruimtelike dimensie soos die moderne DVD-Oudio-medium dit
   moontlik maak, is geen uitvinding van die twintigste eeu nie. Die
   vroegste voorbeelde van "ruimtelike musiek" het in die 16de eeu in
   Venesië ontstaan waar komponiste musiek vir antifonale kore geskryf
   het. Die kore se sang is op 'n manier uitgevoer wat dit in die basilika
   van St. Markus soos 'n wedersydse "eggo" dwarsoor die kerk laat klink
   het. In die 19de eeu was dit onder meer Gustav Mahler wat musikante vir
   sy uitvaartmusiek (Requiem) nie alleen op die verhoog geplaas het nie
   maar ook elders in die saal om 'n meer indrukwekkende klank te verkry.

[wysig] Stereofonie

   Navorsing in verband met stereofonie neem 'n aanvang in die
   dertigerjare van die twintigste eeu; radioklank kon wel stereofoon
   uitgesaai maar nie sonder probleme met die destydse mono-toestelle
   opgevang word nie. Kort voor die begin van die Tweede Wêreldoorlog
   eksperimenteer die Duitse uitsaaikorporasie Reichsrundfunkgesellschaft
   met stereofone klank, en in 1943 word die eerste stereo-opnames wat met
   'n magnetofoon van die Duitse maatskappy AEG gedoen is, bekendgestel.
   Walt Disney en RCA het reeds twee jaar vroeër vir die musiek van
   Fantasia 'n opnametegnologie ontwikkel wat die stereofone begeleiding
   van rolprente moontlik gemaak het. Die rolprent House of Wax van 1953
   word vir die eerste keer stereofoon opgeneem, een jaar later kan
   verbruikers die eerste stereo-bandopnames vir tien VSA-dollar koop.

   In 1958 word die eerste stereo-langspeelplate deur Decca, Pye en Audio
   Fidelity in die Verenigde Koninkryk en die Verenigde State vrygestel.
   Die stereofonie verower die massamark en word vanaf 1961 ook op
   Amerikaanse FM-radiostasies uitgesaai. Duitsland volg net vyf jaar
   later.

[wysig] Kwadrofonie

   Kwadrofonie is die logiese volgende stap op weg na 'n outentieke
   weergawe van musiek en geluide. Klankingenieurs slaag daarin om twee
   addisionele agterkanale in die groewe van 'n langspeelplaat te stoor
   wat deur spesiale platespelers, bandopnemers en dekodeerders weergegee
   kan word. Die opnames in die klankateljees word met behulp vann vier
   mikrofone deurgevoer.

   Toe dit in die sewentigerjare vir die eerste keer bemark word is die
   tyd egter nog nie ryp vir hierdie tegnologie nie. Die vervaardigers van
   sagte- en hardeware verskil oor watter die beste formaat sou wees, en
   verbruikers sukkel om geld te spandeer vir formate en dekodeerders wat
   nie eers versoenbaar met mekaar is nie. Bowendien kan die vier
   beskikbare klankbane nie altyd suiwer van mekaar geskei word nie;
   "geesgeluide" van agter duik soms op die frontkanale op. Gevolglik
   verkoop kwadro-plate en -hoë-trou-stelsels baie sleg, al hoe meer mense
   in hierdie tyd spaar eerder om 'n kleure-televisie-toestel aan te skaf.

   Kwadrofonie is dood voor die eerste betroubare dekodeerder in 1980 op
   die Amerikaanse mark beskikbaar is, en daar word nie eers oorweeg om
   dit by die Compact-Disc-standaard in te sluit wanneer dit in die
   tagtigerjare ingevoer word nie.

[wysig] Analoë ruimteklankformate

   Vir naastenby twee dekades stel net die rolprentnywerheid belang in
   vooruitgang by die ruimteklanktegnologie. Vanaf die sewentigerjare word
   dan ook 'n stygende aantal rolprente in ruimteklank aangebied. In 1974
   skud 4.1 sensurround-klanktegnologie kykers van die rolprent Aardbewing
   (Earthquake, hierdie rolprent is nou ook met die destydse klankbaan op
   DVD-Video beskikbaar), en Dolby Surround-ruimteklank word 'n standaard.
   Die kodering van hierdie formaat is goedkoop en kan binne die gewone
   stereo-sein "weggesteek" word. Skeiding tussen die twee voor- en die
   agterkanaal is egter nie altyd suiwer nie, die agterkanaal bly beperk
   tot frekwensies tussen 100 Hz en 7 kHz en lewer glad nie 'n outentieke
   klank by rolprente op nie.

   Met Dolby Stereo en Dolby Surround ProLogic bied die Dolby-laboratoria
   middel van die sewentigerjare 'n verbeterde weergawe aan wat
   kanaalskeiding sonder probleme kan handhaaf en gou in feitlik alle
   tuisteaterstelsels benut word. Ruimteklank by VHS-bande en analoë
   televisieprogramme word in Dolby Surround ProLogic opgeneem. Die
   stereo-frontkanale word aangevul met 'n monourale senter- en
   agterkanaal - waarby twee luidsprekers die laasgenoemde parallel
   weergee. Kykers kan nou werklik begin wegduik in die geluidsatmosfeer
   van 'n rolprent.

   Die verbeterde weergawe Dolby ProLogic II spog met stereo-klank op die
   agterkanale en 'n aparte baskanaal. Dit is na die invoering van Dolby
   Digital bekend gestel en beskik oor programme vir musiek en rolprente
   wat stereo- en ouer ruimteklank op ses kanale kan weergee;
   DPL-II-dekodeerders is standaard by alle nuwe meerkanaalversterkers en
   DVD-spelers met DVD-Oudio- en/of Super Audio CD-dekodeerders.

[wysig] Digitale ruimteklankformate

   Hierdie simbool verwys na 5.1-ruimteklank by DVD-opnames
   Hierdie simbool verwys na 5.1-ruimteklank by DVD-opnames

   Hollywood se klankingenieurs het in die negentigerjare uiteindelik
   digitale klankformate tot hulle beskikking - Dolby Digital (soms ook
   AC-3 - audio coding nommer drie - of Dolby SR-D - Dolby Stereo Digital
   genoem) en Digital Theater Systems (dts) is vanaf 1993 die twee
   seskanaal-formate wat op die rolprentmark meeding. Digitale
   opnametegnologie verseker dat die vyf gewone en een baskanaal suiwer
   geskei weergegee kan word waarby frekwensies tussen 20 Hz en 20 kHz
   moontlik is. Die kwaliteit oortref die van Dolby Surround ProLogic baie
   duidelik. DVD-Video en Digital Video Broadcast (DVB, digitale
   TV-programme) is geskikte media vir digitale ruimteklank; dts word ook
   op sogenaamde dts-CD's aangebied wat op gewone CD-spelers gelees kan
   word - mits hulle aan 'n meerkanaalversterker met dts-dekoder
   aangesluit word. THX is geen selfstandige formaat nie; dit is 'n norm
   wat deur Lucasfilm Bpk. in die Verenigde State gelisensieer word en
   verseker dat bioskope, harde- en sagteware-aanbieders die hoë kwaliteit
   van Lucasfilm se klankbane behoorlik kan weergee.

   DTS-ruimteklank op CD, laserskyf en DVD:
   Medium Monsterfrekwensie Formaat en aantal kanale Oordragsnelhede
   Oudio-CD 44,1 kHz DTS of DTS-Uitgebreide ruimteklank (DTS-ES) in 3/2/0,
   3/2/1 of 3/3/1 kanale 1 235 kbis/s
   Laserskyf 44,1 kHz DTS of DTS-Uitgebreide ruimteklank (DTS-ES) in
   3/2/0, 3/2/1 of 3/3/1 kanale 1 235 kbis/s
   DVD 48 kHz DTS of DTS-Uitgebreide ruimteklank (DTS-ES) in 3/2/0, 3/2/1
   of 3/3/1 kanale 768 of 1 536 kbis/s

     * DVD-Oudio is in 2000 ingevoer en benut die stoorkapasiteit van 'n
       DVD byna uitsluitend vir musiek. Anders dan by DVD-Video waar die
       klank deur middel van Dolby Digital en dts sterk gekomprimeer moet
       word (die beeld benodig immers die grootste deel van die
       datastroomkapasiteit), kan die ruimte- en stereoklank hier in 'n
       tot dusver ongekende hoë kwaliteit opgeneem, gestoor en weergegee
       word. Hierby benut klankateljees Linear Pulse Code Modulation
       (LPCM) en die verliesvrye pakmetode Meridian Lossless Packing
       (MLP).

   Kategorie: Klank

