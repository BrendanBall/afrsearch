Russe


                                                                    Russe
                                                                (Русские)
                 Totale bevolking:                  137 miljoen (skatting)
        Belangrike bevolkings  in:     Rusland:
                                             115 889 000 (sensus 2002) [1]

                                                                Oekraïne:
                                               8 334 000 (sensus 2001) [2]
                                                               Kazakhstan:
                                               4 480 000 (sensus 1999) [3]
                                                              Wit-Rusland:
                                                       1 142 000 (1999)[4]
                                                          Verenigde State:
                                                                   700 000
                                                                  Letland:
                                                         685 000 (2002)[5]
                                                              Oesbekistan:
                                                               620 000 [6]
                                                               Kyrgyzstan:
                                                        604 000 (1999) [7]
                                                                  Estland:
                                                        352 000 (2000) [8]
                                                                   Litaue:
                                                         220 000 (2001)[9]
                                                                Moldawië:
                                                        202 000 (2004)[10]
                                                                Brasilië:
                                                               200 000[11]
                                                                Duitsland:
                                                               178 600[12]
                                                                   Kanada:
                                                               158 850[13]
                                                               Azerbaijan:
                                                               144 000[14]
                                                             Turkmenistan:
                                                               142 000[15]
                                                                 Frankryk:
                                                                   115 000
                                                      Verenigde Koninkryk:
                                                                   100,000
                                                              Tadjikistan:
                                                         69 000 (2000)[16]
                                                                 Georgië:
                                                  67 671 (sensus 2002)[17]
                                                               Australië:
                                                                60 200[18]
                                                                Roemenië:
                                                                30 000[19]
                                                                  Finland:
                                                                20 000[20]
                             Taal:                                 Russies
                Geloofsoortuiging: Oorwegend Russies-Ortodoks of ongebonde
          Verwante etniese groepe:          Slawe

                                                                 Oos-Slawe

   Russe (Russies: Русские - Russkie) is 'n Oos-Slawiese volk van sowat
   137 miljoen mense (waarvan 115 miljoen in die Russiese Federasie, 17
   miljoen in ander voormalige state van die Sowjetunie en sowat 6 miljoen
   in ander lande). Hulle is die grootste volk in Europa. Die meeste Russe
   is Russies-Ortodokse Christene of ongebonde.

   Inhoud

        * 1 Bevolking
        * 2 Geloof
        * 3 Geskiedenis
        * 4 Russiese vanne
        * 5 Russiese gemeenskappe in die buiteland

[wysig] Bevolking

   Russe is die talrykste etniese groep in Europa en een van die grootste
   ter wêreld met 'n bevolking van sowat 137 miljoen dwarsoor die wêreld.
   Daar is sowat 116 miljoen etniese Russe in die Russiese Federasie en
   sowat 18 miljoen in Rusland se buurstate. 'n Groot aantal Russe - sowat
   drie miljoen - bly in ander lande, veral in Noord-Amerika en
   Wes-Europa, maar ook in Oos-Europa en Asië.

[wysig] Geloof

   Uspenskij-katedraal in Astrakhan
   Uspenskij-katedraal in Astrakhan

   Die meeste Russe is aanhangers van die Russies-Ortodokse Kerk, wat 'n
   belangrike rol in die Russiese geskiedenis en die vorming van die
   Russiese identiteit gespeel het. In ander lande behoort Russe meestal
   tot die plaaslike Ortodokse kerke, wat of regstreeks met die
   Russies-Ortodokse Kerk verbonde is (soos die Oekraïens-Ortodokse Kerk,
   wat outonomie onder die Patriarg van Moskou geniet) of historiese bande
   met dié kerk het (soos die Ortodokse Kerk in Amerika)

   Selfs ongebonde Russe voel hulle om kulturele redes met die Ortodokse
   geloof verbonde. Sommige Russe is Ou-Gelowiges, 'n schismatiese groep
   in die Ortodokse beweging, wat die liturgiese hervormings van die 17de
   eeu verwerp het.

   Ná die einde van die Kommunistiese bewind het die belangstelling in
   godsdiens weer toegeneem, alhoewel kerkbesoek eerder swak is. Daar is
   slegs klein minderhede van ander Christelike kerke, waaronder die
   Baptiste met sowat 85 000 aanhangers.

[wysig] Geskiedenis

   Die huidige Russe is afstammelinge van Oos-Slawiese stamme, wat hulle
   oorspronklik in Wes-Rusland, Wit-Rusland en Oekraïene gevestig en hier
   ook met Skandinawiese en Fins-Oegriese groepe vermeng het. Die etnoniem
   rus' het oorspronklik na die Skandinawiese Varjage verwys, wat
   aanvanklik die eerste ryk in die gebied, Kiëv-Roes, oorheers het
   (vergelyk ook die Finse woord vir Swede, Ruotsi). Die Skandinawiërs is
   vinnig geslawiseer, en die naam het later na die hele bevolking van die
   ryk begin verwys.
   'n Russiese meisie in tradisionele kleredrag in die oblast Vologda
   'n Russiese meisie in tradisionele kleredrag in die oblast Vologda

   Die aanvanklik homogene etniese groep van die Kiëvse Roes het vanaf die
   15de eeu in kulturele en taalkundige opsig in Groot-Russe, Wit-Russe en
   Oekraïeners (vroeër: Klein-Russe) begin opsplits. Die Groot-Russe het
   veral die noord-weste van die huidige Rusland bewoon. Ná 'n reeks
   militêre oorwinnings oor die Goue Horde en die Tatare het hulle gebied
   langs die Wolgarivier in suidelike rigting uitgebrei. Veral die
   verowering van die Tataarse hoofstad Kasan in die jaar 1552 het tot 'n
   verdere uitbreiding oorkant die Oeral na Sibirië gelei.

   In die 17de eeu het die Russe vir die eerste keer die Stille Oseaan
   bereik. Die Russiese Kosakke het die voortou by die kolonisering van
   nuwe gebiede geneem. Sedert die 18de eeu het die Russe ook die Osmane
   en Krimtatare na die suidelike Oekraïene (Nieu-Rusland) en die
   noordelike Kaukasus teruggedring.

   Voor 1917 het Russe byna uitsluitlik die gebied van die Russiese Ryk
   bewoon. As gevolg van die Bolsjewistiese Oktoberrewolusie het 'n groot
   aantal adellike en burgerlike gesinne na ander lande gevlug.

   In die tyd van die Sowjetunie het Russiese minderhede hulle in byna
   alle deelstate gevestig. Terwyl die immigrasie van Russe in die
   Baltiese state deur die Moskouse regering bevorder is, was in ander
   gebiede veral die tekort aan opgeleide werkers, wat vir die
   ontwikkeling van die plaaslike infrastruktuur benodig is, 'n aansporing
   vir Russiese immigrante om hulle daar te vestig. Met die einde van die
   Sowjetunie het baie van hierdie Russe na die Russiese Federasie
   teruggekeer.

[wysig] Russiese vanne

   Die huidige Russiese vanne is in die tydperk tussen die 16de en 17de
   eeu gevorm, en hulle word oorwegend deur die genitief-uitgange -ov/-ev
   of -in gekenmerk. Twee derdes van die moderne Russiese vanne het
   hierdie uitgange, en meestal is die genitief van voorname, diername en
   beroepe gevorm. 'n Klein aantal vanne het uitgange soos -skij ('n
   byvoeglike naamwoord, wat óf na die geografiese herkoms verwys óf deur
   immigrante uit die Pools-Litause taalgebied ingevoer is), -ych ('n
   meervouds-genitief, wat veral in die Oeral voorkom), -itsj, -ez, -ak en
   -ago. Uitgange soos -enko en -uk is van Oekraïense oorsprong.

   Aangesien die die genitief in die Russiese taal volgens die genus
   verbuig word, kry vroulike vanne by die uitgange -ov, -ev en -in 'n
   bykomende a-uitgang, terwyl die uitgang -skij na -skaja verander word.
   Alle ander vanne word nie verbuig nie.

[wysig] Russiese gemeenskappe in die buiteland

   Etniese Russe het hulle in feitlik alle gebiede van die voomalige
   Russiese Ryk en die Sowjetunie gevestig, en hierdie binnelandse
   migrasie is deur die Moskouse regerings dikwels bevorder, veral in
   grensgebiede. Af en toe het klein Russiese groepe hulle as
   godsdiensvlugtelinge in die buiteland gevestig, soos byvoorbeeld die
   Lipowane in die Donaudelta en die Doukhobors in Kanada.
   'n Russiese gesin in die Kaukasusgebied (omtrent 1910). Vroeë kleurfoto
   van Sergei Mikhailowitsj Prokoedin-Gorskij
   'n Russiese gesin in die Kaukasusgebied (omtrent 1910). Vroeë kleurfoto
   van Sergei Mikhailowitsj Prokoedin-Gorskij

   Nadat die Russiese Rewolusie en die Russiese Burgeroorlog in 1917 begin
   het, was daar 'n grootskaalse emigrasie, en baie Russiese burgers het
   hulle in Europese stede soos Berlyn, Parys en Londen of oorsee
   gevestig.

   Die grootste Russiese bevolkings in die buiteland woon in voormalige
   deelstate van die Sowjetunie soos Oekraïene (sowat agt miljoen),
   Kazakhstan (sowat 4,5 miljoen), Wit-Rusland (sowat 1,2 miljoen),
   Letland (sowat 700 000), Oesbekistan (sowat 650 000) en Kirgisistan
   (sowat 600 000). Sowat een miljoen Russiese Jode het hulle sedert die
   negentigerjare in Israel gevestig. Daar is ook kleiner Russiese
   gemeenskappe in die Balkanlande, Oos- en Sentraal-Europa, Duitsland,
   die Volksrepubliek van Sjina en in Latyns-Amerika.

   Die groot Russiese minderhede in Baltiese lande soos Estland en Letland
   word dikwels met argwaan bejeën, aangesien hulle daar ook as gevolg van
   die Russifiseringsbeleid van die voormalige Sowjet-owerhede gevestig
   het. Baie van hierdie immigrante het egter ook om ekonomiese redes na
   die Baltiese deelstate gekom of is gedwing om te verhuis.

   Russe, wat hulle in die Sowjet-tydperk in Letland en Estland gevestig
   het, is net 'n opsie toegestaan om ingeburger te word, mits hulle 'n
   verpligte taaltoets slaag en kennis van die Baltiese lande se
   geskiedenis en gebruike het. Die taalstryd gaan veral in Letland voort,
   waar Russe hulle verset teen die owerhede se planne om Letties as
   verpligte onderwystaal in te voer. In Estland is sowat 137 000 burgers
   van nie-Estiese afkoms, oorwegend Russe, ingeburger, terwyl 'n verdere
   136 000 of tien persent van die totale bevolking stateloos bly.

   Russiese emigrante het hulle ook in Kanada, Australië en die Verenigde
   State gevestig. Brighton Beach in New York en Sunny Isles Beach naby
   Miami is woonbuurte met 'n oorwegend Russiese bevolking. Volgens
   skattings is sowat 5,1 miljoen Amerikaners van Russiese afkoms, en in
   die tydperk tussen 1990 en 2000 het 'n half miljoen Russe na die
   Verenigde State geëmigreer. Voordat die Verenigde State Alaska van
   Rusland gekoop het, was daar 'n inheemse Russiese bevolking van sowat
   40 000 mense, veral op die Aleoete-eilande. Volgens die sensus van 2000
   praat 706 242 Amerikaners Russies as huistaal, waarvan 'n groot
   persentasie burgers van Russies-Joodse afkoms. In Suid-Afrika het
   sedert die negentigerjare 'n klein aantal Russiese vroue met
   Afrikanermans getrou.

   In die Volksrepubliek van Sjina maak Russe deel uit van die 56 etniese
   groepe wat amptelik erken word. Sowat 15 600 Sjinese Russe woon in die
   noorde van Xinjiang, in Binne-Mongolië en in Heilongjiang.
   Kategorieë: Etniese groepe • Rusland

