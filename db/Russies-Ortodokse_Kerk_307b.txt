Russies-Ortodokse Kerk


                                                    Russies-Ortodokse Kerk

    Die Drie-eenheid-Sint Sergei-klooster in Sergejef Posad naby Moskou in
                                                     die vroeë 20ste eeu.
                                           Kerkstigter: Wladimir die Grote
                                                               Gestig: 988
                                                     Onafhanklikheid: 1448
                                                         Hoofsetel: Moskou
                                                      Patriarg: Aleksei II
                                                         Taal: Kerkslawies
                                           Lidmate in Rusland: 125,000,000
                                          Lidmate wêreldwyd: 255,000,000+

   Die Russies-Ortodokse Kerk is ’n Oosters-Ortodokse Kerk met die
   patriarg van Moskou aan die hoof.

   Inhoud

        * 1 Geskiedenis
             + 1.1 Ontstaan
             + 1.2 Skeuring
             + 1.3 Vervolging en herlewing
        * 2 Liturgie
        * 3 Verspreiding
        * 4 Kritiek en onlangse ontwikkelings
        * 5 Verwysings
        * 6 Eksterne skakel

[wysig] Geskiedenis

[wysig] Ontstaan

   Die Russiese Kerk ontstaan in 988, toe grootprins Wladimir die Grote
   van Kiëf die Christelike geloof aanneem as die land se amptelike
   godsdiens.

   Die Kiëfse Kerk val aanvanklik onder die patriargaat van Konstantinopel
   en die Bisantynse patriarg stel die metropoliet aan wat hoof van die
   Russiese Kerk is. In 1054 volg die Russiese Kerk die voorbeeld van
   Konstantinopel en verbreek sy bande met Rome. In 1448 maak die Russiese
   biskoppe hulle los van die patriargaat van Konstantinopel. Sedertdien
   is dit ’n selfstandige Kerk. Vyf jaar later val Konstantinopel in die
   hande van die Ottomaanse Ryk en in Rusland ontstaan die teorie dat
   Moskou die "Derde Rome" is en die Christelike (ortodokse) keiserryk
   moet voortsit. In 1589 neem die metropoliet van Moskou met die
   toestemming van die patriarg van Konstantinopel die titel patriarg aan.

[wysig] Skeuring

   In die middel van die 17de eeu voer die destydse patriarg van Moskou,
   Nikon, hervormings deur in die Russies-Ortodokse rite. Baie gelowiges
   betwis die wetlikheid van hierdie kerkhervormings en onder leiding van
   aartspriester Awwakoem Petrof staan hulle dit sterk teen. Die stryd
   word besleg in die guns van die hervormingsgesindes en dit lei in
   1666-67 tot ’n skeuring (Russies: раскол; raskol) in die Kerk. ’n
   Banvloek word oor die ou rite uitgespreek en die aanhangers daarvan
   word as skismatici (раскольники; raskolniki) bestempel en vir ’n baie
   lang tyd vervolg. Hulle noem hulself Oudgelowiges (Староверы). Die
   banvloek is eers in 1971 deur die patriargaat van Moskou opgehef.

   Die Oudgelowiges verskil steeds van die Russies-Ortodokse Kerk. Een van
   die belangrikste verskille is die manier waarop die kruisteken gemaak
   word. Die Oudgelowiges doen dit met twee vingers as teken van die
   dualiteit van Christus die seun van God en Christus die mens. Die
   amptelike Kerk maak die teken met drie vingers as simbool van die
   heilige Drie-eenheid (Vader, Seun en Heilige Gees).

   Tot in 1917 het die Russies-Ortodokse Kerk die status van staatskerk
   gehad. Eers van 1905 af is ander gelowe deur die Russiese regering
   erken.

[wysig] Vervolging en herlewing

   Die Sint Basilius-katedraal in Moskou.
   Die Sint Basilius-katedraal in Moskou.

   Ná die Russiese Rewolusie van 1917, tydens die kommunistiese era, is
   die Kerk vervolg. Biskoppe, priesters en ander gelowiges is gearresteer
   en tereggestel. Kloosters is gesluit en talle kerke is verniel of as
   pakhuise, bioskope en gemeenskapsale ingerig.

   Nadat Nazi-Duitsland die Sowjetunie in 1941 ingeval het, laat Josef
   Stalin die Russies-Ortodokse Kerk herleef om patriotiese ondersteuning
   van die Russiese deelname aan die oorlog aan te moedig.^[1].

   Op 4 September 1943 kry die metropoliete Sergei (Stragorodski), Aleksei
   (Simanski) en Nikolai (Jaroesjewitsj) toestemming om op 8 September ’n
   raad byeen te roep wat Sergei verkies tot patriarg van Moskou en die
   hele Rusland. Dit word deur sommige kerklikes beskou as ’n oortreding
   van die XXX Apostoliese Kanon aangesien geen kerkhiërarg deur ’n
   nie-kerklike owerheid ingeseën kan word nie.^[2]^[3]

   ’n Nuwe patriarg word gekies, teologiese skole geopen en duisende kerke
   weer in gebruik geneem. Die Moskouse Teologiese Akademie-kweekskool,
   wat in 1918 gesluit is, word ook heropen.

   Tussen 1945 en 1959 word die amptelike organisasie van die Kerk baie
   uitgebrei. Teen 1957 is sowat 22 000 Russies-Ortodokse kerke weer
   aktief.

   In 1959 begin Nikita Chroesjtsjof egter sy eie veldtog teen die Kerk en
   sowat 12 000 kerke word gedwing om hul deure te sluit. Teen 1985 is
   daar minder as 7 000 kerke oop. Lede van die kerkhiërargie word
   uitgedwing en in die tronk gestop en hul plekke word ingeneem deur
   "gehoorsame" kerklikes, van wie talle bande met die KGB het.

   Sedert die val van die Sowjetunie gaan die Russies-Ortodokse Kerk deur
   ’n soort renaissance.

[wysig] Liturgie

   Die liturgie en rite van die Russies-Ortodokse Kerk kom grootliks
   ooreen met dié van ander Oosters-Ortodokse Kerke, wat ook uit die Kerk
   van Bisantium ontwikkel het. Tipies is dat die kruisteken gemaak word
   vanaf die voorkop, via die regterskouer na die linkerskouer met drie
   vingers nes in die Grieks-Ortodokse Kerk. In die kerkdienste word die
   hoogtepunte soos die geboorte, dood en opstanding van Christus herdenk.
   Geen musiekinstrumente word gebruik nie. Daar is egter baie koorsang.
   Die lidmate staan soms ure aaneen om saam te aanbid.

[wysig] Verspreiding

   Die kerk is sterk verteenwoordig in die lande van die voormalige
   Sowjetunie. Die Wit-Russies-Ortodokse Kerk en die Oekraïens-Ortodokse
   Kerk val onder die Russiese Kerk. ’n Deel van die Oekraïens-Ortodokse
   Kerk het egter afgestig en het hul eie patriargaat van Kiëf. Die
   Russiese-Ortodokse Kerk word ook verteenwoordig in Europa, Amerika en
   Oseanië.

[wysig] Kritiek en onlangse ontwikkelings

   Die Russies-Ortodokse Kerk kry dikwels kritiek oor sy invloed op die
   Russiese politiek en openbare lewe. So word soms anti-semitiese berigte
   gepubliseer in nuusbronne van plaaslike bisdomme, word baie ander
   geloofsoortuigings soos die Jehovasgetuies, Mormone, Rooms-Katolieke
   Kerk, Hare Krishnas en protestantistese kerke "sektes" genoem en word
   in plaaslike kerke oproepe gedoen dat hul dienste versteur word en
   selfs geweld gebruik teen hierdie "ongelowiges".

   In Rusland is daar amptelik vryheid van godsdiens, maar invloedwerwers
   van die Russies-Ortodokse Kerk probeer die vryheid weer inperk, onder
   meer deur die verpligte registrasie van kerke. Dit lyk egter nie of die
   Kerk sy monopolie kan handhaaf nie. Benewens ander gelowe is baie Russe
   ook ateïsties, of hulle staan minstens onverskillig teenoor godsdiens.

[wysig] Verwysings

    1. ^ Seventeen Moments in Soviet History
    2. ^ Alekseev, Valery. Historical and canonical reference for reasons
       making believers leave the Moscow patriarchate. Geskep vir die
       regering van Moldowa
    3. ^ Talantov, Boris. 1968. The Moscow Patriarchate and Sergianism
       (Engelse vertaling).

[wysig] Eksterne skakel

     * Orthodokse Christendom - Russies-Ortodokse Kerk

   Kategorie: Kerke

