Russies


                         Russies (Русский язык)
   Word gepraat in:      Rusland, voormalige Sowjet-republieke, Israel,
                         Mongolië
   Aantal sprekers:      ca. 164 miljoen (moedertaalsprekers);
                         ca. 114 miljoen
                         (as tweede taal)
   Rang:                 8 (op basis van die aantal moedertaalsprekers)
   Klassifikasie:        Indo-Europees
                            Amptelike status
   Amptelike taal van:   Rusland, Kazachstan, Kirgisië, Wit-Rusland,
                         Verenigde Nasies, Abchasië, Transnistrië
   Word gereguleer deur: Russiese Akademie vir Wetenskap
                                Taalkodes
   ISO 639-1             ru
   ISO 639-2             rus

   Russies (русский язык) is een van die grootste tale ter wêreld. Dit
   behoort tot die Indo-Europese taalfamilie en binne dié taalfamilie tot
   die Slawiese tale. Russies, Oekraïens en Wit-Russies vorm die
   Oos-Slawiese taalgroep.

   Inhoud

        * 1 Geografiese verspreiding
        * 2 Geskiedenis
             + 2.1 Nederlands en Duits in die Russiese taal
        * 3 Kenmerke
             + 3.1 Alfabet
             + 3.2 Fonetiek en fonologie
                  o 3.2.1 Harde en sagte medeklinkers
                  o 3.2.2 Vokaalreduksie
                  o 3.2.3 Stemhebbende en stemlose medeklinkers
             + 3.3 Grammatika
             + 3.4 Dialekte
        * 4 Sien ook
        * 5 Verwysings
             + 5.1 In Engels
             + 5.2 In Russies
        * 6 Eksterne skakels

[wysig] Geografiese verspreiding

   Russies is die amptelike taal van Rusland. Dit word ook in onder meer
   Estland (saam met Esties), Georgië (saam met Georgies, Abchasies,
   Osseties, Armeens en Turks), Letland (saam met Lets), Litaue (saam met
   Litaus en Pools), Moldawië (saam met Roemeens, Oekraïens, Bulgaars,
   Turks en Gagaoesies), Oekraïne (saam met Oekraïens, Krim-Tataars,
   Gagaoesies, Roemeens, Hongaars, Bulgaars, Pools, Duits, Slowaaks,
   Wit-Russies en Grieks) en Wit-Rusland (saam met Wit-Russies, Oekraïens
   en Pools) gepraat en is een van die ses amptelike tale van die
   Verenigde Nasies.

   In Rusland word naas Russies ook nog tale soos Tsjetsjeens, Tataars,
   Kirgisies, Basjkiers en byna honderd ander tale gepraat.

[wysig] Geskiedenis

   Streke waar Russies gepraat word. Die donkerblou dele is waar Russies
   die amptelike taal is
   Streke waar Russies gepraat word. Die donkerblou dele is waar Russies
   die amptelike taal is

   Die Protoslawiese dialek het waarskynlik in die tweede millennium v.C.
   binne die Indo-Europese taalfamilie ontstaan. In die eerste millennium
   n.C. het Protoslawies getransformeer in Oudslawies. In die sesde tot
   sewende eeu het drie groepe dialekte ontstaan: Oos-, Wes- en
   Suid-Slawies. Uit die Oos-Slawiese dialekte het Russies
   (Groot-Russies), Oekraïens (Klein-Russies) en Wit-Russies in die
   veertiende tot vyftiende eeu ontstaan.

   In die Middeleeue word die verskil tussen die geskrewe en gesproke taal
   al hoe groter deurdat in die letterkunde ’n argaïese Russies gebruik
   word wat sterk steun op Kerkslawies, terwyl die gesproke taal verder
   ontwikkel. Die outobiografie van die priester Awwakoem uit die tweede
   helfte van die sewentiende eeu is in die gesproke taal geskryf en kan
   dus beskou word as die eerste werk van die moderne Russiese
   letterkunde.

   Michail Lomonosof het in die tweede helfte van die agttiende eeu die
   grondslag van moderne Russies gelê. Nikolai Karamzin het aan die einde
   van daardie eeu die letterkundige norm daargestel waarop Aleksander
   Poesjkin voortgebou het. Die hedendaagse Russiese letterkundige taal
   het omstreeks 1800 ontstaan en is geskoei op die Moskouse dialek.

   Kerkslawies het ’n groot invloed op Russies gehad, met die gevolg dat
   daar steeds baie sogenaamde "Kerkslawismes" in moderne Russies voorkom.

   Die taal het ook talle leenwoorde uit ander tale soos Nederlands,
   Frans, Duits, Latyn en die Turkse tale opgeneem.

[wysig] Nederlands en Duits in die Russiese taal

   Vanweë die belangstelling van tsaar Pieter die Grote in die Nederlandse
   skeepvaart en ook vanweë buitelanders wat in Rusland gewoon het, is
   talle woorde in Russies opgeneem wat ook in Afrikaans heel bekend lyk,
   soos:

   актёр (aktjor) – akteur
   аптека (aptjeka) - apteek
   балкон (balkon) - balkon
   батат (batat) - patat
   библиотека (bibliotjeka) – biblioteek
   боцман (botsman) - bootsman
   брюки (brjoeki – net mv.) - broek
   бутерброд (boeterbrod) - toebroodjie
   ватерпас (waterpas) - waterpas
   галстук (galstoek = halsdoek) - das
   герцог (gertsog) – hertog
   кабельтов (kabeltof) – kabeltou
   каюта (kajoeta) - kajuit
   контора (kantora) - kantoor
   кафе (kafe) - kafee
   кофе (kofe) - koffie

   мебель (mjebel) - meubels
   мода (moda) - mode
   музыкант (moezikant) - musikant
   номер (nomer) - nommer
   пассажир (passazjir) - passasier
   результат (rezoeltat) - resultaat
   роман (roman) - roman
   спортзал (sportzal) - sportsaal
   стадион (stadion) - stadion
   стул (stoel) - stoel
   табак (tabak) - tabak
   театр (teatr) - teater
   трап (trap) - leer
   университет (oeniwersitjet) - universiteit
   фабрика (fabrika) - fabriek
   фейерверк (fejerwerk) - vuurwerk

   флаг (flag) - vlag
   флагшток (flagsjtok) – vlagpaal
   шкипер (sjkiper) - skipper
   школа (sjkola) – skool
   штраф (sjtraf) - boete
   норд (nord - skeepvaart) - noord
   ост (ost - skeepvaart) - oos
   зюйд (zjoed - skeepvaart) - suid
   вест (west - skeepvaart) – wes
   парикмахер (parikmacher = pruikmaker) - haarkapper
   портрет (portret) - portret
   студент (stoedent) - student
   банкрот (bankrot) - bankrot
   реклама (reklama) – reklame
   рюкзак (rjoekzak) - rugsak
   прейскурант (preiskoerant) - pryslys

   Net so is ’n hele paar Russiese woorde ook in Afrikaans opgeneem, soos
   baboesjka, glasnost, perestroika, oekase, tolk, intelligentsia, tsaar,
   borsjt, balalaika, bistro, steppe, taiga, troika, wodka, koelak,
   sowjet, ens.

[wysig] Kenmerke

[wysig] Alfabet

   Die huidige Russiese weergawe van die Cyrilliese alfabet bestaan sedert
   1918, toe dit deur die Kommuniste hervorm is en sekere letters
   uitgelaat is. Die huidige alfabet het 33 letters:
   А а Б б В в Г г Д д Е е Ё ё Ж ж З з И и Й й
   К к Л л М м Н н О о П п Р р С с Т т У у Ф ф
   Х х Ц ц Ч ч Ш ш Щ щ ъ   ы   ь   Э э Ю ю Я я

[wysig] Fonetiek en fonologie

   Die Russiese klankstelsel het 5 klinkers (wat elk op twee verskillende
   maniere geskryf kan word na gelang van of die voorafgaande medeklinker
   gepalatiseer is of nie) en 36 medeklinkers. Veral twee kenmerke kan
   onderskei word: vokaalreduksie en ’n fonologiese verskil tussen "harde"
   en "sagte" medeklinkers.

[wysig] Harde en sagte medeklinkers

   Die meeste medeklinkers het ’n "harde" en "sagte" (gepalatiseerde)
   weergawe. Die verskil tussen die twee soorte kan ’n woord se betekenis
   verander en word weerspieël in die spelling. By die uitspraak van ’n
   sagte medeklinker druk die tong byna teen die harde verhemelte,
   waardeur ’n ligte j-klank gehoor kan word. So klink ’n sagte "n" soos
   "nj" in mañana.

[wysig] Vokaalreduksie

   ’n Beklemtoonde lettergreep word halflank uitgespreek en die
   onbeklemtoonde lettergrepe kort. Feitlik alle woorde het net een
   beklemtoonde lettergreep en dit het ’n groot invloed op die uitspraak
   van die woord; die verskynsel word vokaalreduksie genoem. Daardeur
   smelt ’n groep klinkers buite die lettergreep met die aksent saam en
   hulle word dan "dowwer" uitgespreek. Ná harde medeklinkers word die "o"
   en die "a" albei uitgespreek as [a] of [ə]); ná sagte medeklinkers word
   "je", "ja" en die sagte "i" as ’n kort i uitgespreek. By die "oe" en
   die harde "e" en "i" en sagte "joe" vind geen reduksie plaas nie. Die
   letter "jo" is altyd beklemtoon.

   Hoe verder ’n klinker van die beklemtoonde lettergreep af staan, hoe
   groter die mate van reduksie. So word ’n onbeklemtoonde "o" uitgespreek
   as [a] as dit reg voor die beklemtoonde lettergreep staan; as dit
   verder weg staan, klink dit soos [ə]. Die woord молокó (moloko, "melk")
   word dus uitgespreek as [məla'ko], вóдка ("wodka") as ['votkə].
   Klinkers aan die begin van ’n woord word egter nie heeltemal gereduseer
   nie: автомáт klink soos [aftamat].

[wysig] Stemhebbende en stemlose medeklinkers

   Die volgende stemhebbende en stemlose pare word in Russies aangetref: b
   en p, w en f, g en k, d en t, zj en sj, z en s. Nes in Afrikaans word
   stemhebbende medeklinkers aan die einde van ’n woord stemloos; ’n woord
   soos хлеб (chleb, "brood") klink dus soos chlep (vergelyk die
   Afrikaanse woord "brood" wat "broot" uitgespreek word) en юг (joeg,
   "suid") word joek.

   Wanneer ’n stemhebbende en ’n stemlose medeklinker langs mekaar staan,
   tree regressiewe assimilasie in (dus van agter na voor). Albei letters
   word dan óf stemhebbend óf stemloos uitgespreek (dit word bepaal deur
   die laaste letter). So word die letters "dk" as "tk" uitgspreek en die
   letters "tb" as "db". Wodka word "wotka" uitgespreek en foetbol word
   "voedbol".

[wysig] Grammatika

   Verbuigings is ’n belangrike deel van Russies. In die moderne taal is
   daar ses naamvalle: nominatief, genitief, datief, akkusatief,
   instrumentalis en preposisioneel/lokatief. Daar is drie geslagte:
   manlik, vroulik en onsydig. In verbuigings word onderskeid getref
   tussen die geslagte, asook tussen enkel- en meervoud. Dit lei tot ’n
   groot aantal uitgange. Daar is geen lidwoorde in Russies nie.

   Russiese werkwoorde het drie tye: die teenswoordige, verlede en
   toekomstige tyd. Die teenswoordige en toekomstige tyd word vervoeg
   volgens persoon (1e, 2e, 3e), enkel- en meervoud; in die verlede tyd
   word onderskeid getref tussen manlik, vroulik, onsydig en meervoud.

   Die moeilikste deel van Russiese grammatika is die sogenaamde
   woordaspekte, die imperfektum en perfektum. Feitlik alle werkwoorde het
   twee verskillende vorme vir die imperfektum en die perfektum. Die
   imperfektum dui op ’n handeling en die perfektum op die resultaat.
   Voorbeeld: Die werkwoord oopmaak se twee vorms is otkriwat
   (imperfektum) en otkrit (perfektum). In die sin "Ja dolgo otkriwal
   dwer', no ne otkril jejo" ("Ek was lank besig om die deur oop te maak,
   maar het dit nie oopgemaak nie") word vir die handeling van "die deur
   oopmaak" die imperfektum gebruik en vir die resultaat (of gebrek
   daaraan) die perfektum.

   Russies het ’n baie vry woordvolgorde. ’n Woord kan byvoorbeeld op ’n
   sekere plek in die sin geplaas word om daaraan ’n belangriker of minder
   belangrike betekenis te gee.

   Min vaste reëls bestaan vir die voorkoms van aksente op woorde. Aksente
   is dikwels onvoorspelbaar; dit kan binne ’n verbuiging of vervoeging
   rondspring. ’n Voorbeeld is die verbuiging van die woord woda (water):
   wodá, wodí, wodjé, wódoe, wodói, wodjé, wódi, wod, wódam, wódi, wódami,
   wódach.

[wysig] Dialekte

   In die Europese deel van Rusland word drie dialekgroepe onderskei: die
   Noord-, Sentraal- en Suid-Russiese dialekte. Die Sentraal-Russiese
   dialek word as die oorgangsdialek beskou aangesien dit elemente van
   albei ander groepe bevat. Tog verskil die dialekte nie soveel van die
   standaardtaal (Moskouse norm) dat dialeksprekers vir iemand uit Moskou
   onverstaanbaar is nie. Vanweë verstedeliking en unifikasie in die
   onderwys gedurende die Sowjet-tydperk word die dialekte nou minder
   gepraat. Veral jonger Russe praat eerder Standaardrussies met
   dialek-elemente.

[wysig] Sien ook

     * Transliterasie van Russiese woorde en name in Afrikaans
     * Padonki-jargon (Russiese internettaal met baie elemente uit die
       vulgêre Russiese straattaal mat)
     * Glagolitiese alfabet (voorloper van die Cyrilliese alfabet)

[wysig] Verwysings

[wysig] In Engels

     * Comrie, Bernard, Gerald Stone, Maria Polinsky (1996). The Russian
       Language in the Twentieth Century, 2nd ed., Oxford: Oxford
       University Press. 019824066X.
     * Timberlake, Alan (2003). A Reference Grammar of Russian. Cambridge,
       UK: Cambridge University Press. 0521772923.
     * Carleton, T.R. (1991). Introduction to the Phonological History of
       the Slavic Languages. Columbus, Ohio: Slavica Press.
     * Cubberley, P. (2002). Russian: A Linguistic Introduction, 1st ed.,
       Cambridge: Cambridge University Press.
     * Halle, Morris (1959). Sound Pattern of Russian. MIT Press.
     * Ladefoged, Peter and Maddieson, Ian (1996). The Sounds of the
       World's Languages. Blackwell Publishers.
     * Matthews, W.K. (1960). Russian Historical Grammar. London:
       University of London, Athlone Press.
     * Stender-Petersen, A. (1954). Anthology of old Russian literature.
       New York: Columbia University Press.
     * Wade, Terrence (2000). A Comprehensive Russian Grammar, 2nd ed.,
       Oxford: Blackwell Publishing. 0631207570.

[wysig] In Russies

     * Востриков О.В., Финно-угорский субстрат в русском языке: Учебное
       пособие по спецкурсу.- Свердловск, 1990. – 99c. – В надзаг.:
       Уральский гос. ун-т им. А. М. Горького.
     * Жуковская Л.П., отв. ред. Древнерусский литературный язык и его
       отношение к старославянскому. М., «Наука», 1987.
     * Иванов В.В. Историческая грамматика русского языка. М.,
       «Просвещение», 1990.
     * Михельсон Т.Н. Рассказы русских летописей XV–XVII веков. М., 1978.?
     * Новиков Л.А. Современный русский язык: для высшей школы.- Москва:
       Лань, 2003.
     * Филин Ф. П., О словарном составе языка Великорусского народа;
       Вопросы языкознания. - М., 1982, № 5. - С. 18–28
     * Цыганенко Г.П. Этимологический словарь русского языка, Киев, 1970.
     * Шанский Н.М., Иванов В.В., Шанская Т.В. Краткий этимологический
       словарь русского языка. М. 1961.
     * Шицгал А., Русский гражданский шрифт, М., «Исскуство», 1958, 2-e
       изд. 1983.

[wysig] Eksterne skakels

     * Engels-Russiese woordeboek met klemme
     * Engels-Russiese woordeboek
     * Vasmer-etimologiese woordeboek van Russies
     * Russiese akroniemwoordeboek aanlyn
     * Russiese tweetalige woordeboeke
     * Russies-Engels-Russiese woordeboek – laai af of soek aanlyn
     * Engels-Russiese militêre en slang-woordeboek aanlyn
     * Lingvo Online – Russies-Engelse woordboek aanlyn

   Kategorieë: Russies • Rusland

