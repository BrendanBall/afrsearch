Russiese Rewolusie (1917)


   Die kruiser Aurora, wat die begin van die Oktober-rewolusie met ’n
   kanonskoot aangekondig het; die Aurora lê steeds in Sint Petersburg
   voor anker.
   Die kruiser Aurora, wat die begin van die Oktober-rewolusie met ’n
   kanonskoot aangekondig het; die Aurora lê steeds in Sint Petersburg
   voor anker.

   Die Russiese Rewolusie van 1917 het die Russiese keiserryk tot ’n val
   gebring. ’n Voorlopige regering wat gevorm is ná die abdikasie van
   tsaar Nikolaas II was ondoeltreffend en ongewild en hul mag is
   uiteindelik deur die Bolsjewiste oorgeneem. Die rewolusie is gevolg
   deur die Russiese burgeroorlog (1917 tot 1922) tussen die Rooi Leër van
   die Bolsjewiste en rewolusionêre en die Wit Leër van die monargiste,
   konserwatiewe en gematigde sosialiste wat teen die drastiese
   hervormings van die Bolsjewiste was. Ná die burgeroorlog het die
   Sowjetunie in 1922 tot stand gekom.

   Inhoud

        * 1 Hooftrekke
        * 2 Agtergrond
        * 3 Die Eerste Wêreldoorlog
        * 4 Aleksandra en Raspoetin
        * 5 Politieke kwessies
        * 6 Februarie-rewolusie
        * 7 Dubbele mag (dwoewlastije)
        * 8 Die Kornilof-saak
        * 9 Oktober-rewolusie
        * 10 Oorsig van gebeure tot 1917
        * 11 Chronologiese gebeure van 1917
        * 12 In die kultuur
        * 13 Verwysings
        * 14 Verdere leesstof
             + 14.1 Oorspronklike dokumente
             + 14.2 Ander boeke
        * 15 Sien ook
        * 16 Eksterne skakels

[wysig] Hooftrekke

   Die Russiese Rewolusie kan in drie hooftrekke verdeel word:
     * Die Februarie-rewolusie (Maart volgens die Gregoriaanse kalender),
       wat spontaan begin het weens groot ontevredenheid oor
       voedseltekorte en die outokrasie van Nikolaas II, die laaste tsaar
       van Rusland. Dit het gelei tot die val van die 300-jaar oue
       Romanof-dinastie en die stigting van ’n voorlopige regering, eers
       onder voorsitterskap van prins Georgi Lwof en later Aleksander
       Kerenski van die Sosiaal-Rewolusionêre Party.
     * ’n Periode van dubbele mag, waartydens die staatsmag in die hande
       van die voorlopige regering was terwyl politieke linkses en die
       laer klasse die nasionale netwerk van sowjets (rade) onder die
       sosialiste gesteun het.
     * Die Oktober-rewolusie (November volgens die Gregoriaanse kalender),
       waarin die Bolsjewiste-party onder Wladimir Lenin en die sowjets
       die voorlopige regering omvergewerp het en ’n drastiese verandering
       gebring het aan die sosiale struktuur van Rusland.

[wysig] Agtergrond

   Aan die begin van 1917 was Rusland gereed vir ’n rewolusie – en in dié
   jaar was daar dan ook twee: die eerste, die Februarie-rewolusie, het
   vinnig versprei en beter sosiale geleenthede geskep, maar ook groot
   onsekerheid.

   Die vinnige industrialisasie van Rusland het gelei tot ’n oorbevolking
   en swak lewensomstandighede in die stede. Landelike dorpenaars het
   dikwels tussen landbou- en nywerheidswerkomgewings gewissel en baie het
   permanent na die stede getrek. Tussen 1890 en 1910 het die bevolking
   van die hoofstad, Sint Petersburg (vanaf 1914 Petrograd genoem),
   gegroei van 1 033 600 tot 1 905 600.

   ’n Middelklas van witboordjie-werknemers, sakelui en professionele
   mense (dokters, prokureurs, onderwysers, joernaliste, ingenieurs, ens.)
   was aan die ontstaan. Selfs die adellikes moes nuwe maniere vind om in
   hierdie veranderende ekonomie te bestaan, en nuwe klasse het gevorm
   (bv. proletariate en kapitaliste), alhoewel hierdie klasse weer verdeel
   was in groepe volgens status, geslag, ouderdom, etnisiteit en geloof.
   Tsaristiese troepe skiet op betogers op Bloedige Sondag (1905). Beeld
   uit ’n Sowjet-propagandafilm van 1925.
   Tsaristiese troepe skiet op betogers op Bloedige Sondag (1905). Beeld
   uit ’n Sowjet-propagandafilm van 1925.

   Dit het al hoe moeiliker geword om te onderskei tussen sosiale groepe.
   Nie net was die groepe in baie opsigte verdeel nie, maar hul grense het
   ook al hoe meer vervaag vanweë die ontstaan van verstedelikte boere,
   werker-intellektuele, middelklas-professionele, ens.

   Teen 1917 moes Nikolaas II oortuig gewees het dat hervormings
   onvermydelik was vanweë die groeiende politieke bewuswording, die impak
   van rewolusionêre idees en die ondoeltreffende regeringstelsel (wat
   verder verswak is deur deelname aan die Eerste Wêreldoorlog).

   Die mense van Rusland was gekant teen die outokrasie van Nikolaas II en
   die korrupte en anachronistiese elemente in sy regering. Hy was uit
   voeling met die behoeftes en aspirasies van die Russiese volk, van wie
   die meerderheid slagoffers was van die haglike sosiaal-ekonomiese
   toestande wat geheers het. Op sosiale vlak was die land agter die res
   van Europa wat betref nywerheid en landbou, en daar was dus min
   geleenthede vir boere en nywerheidswerkers. Baie werkers het in die
   stede te doen gekry met materiële dinge wat hulle nooit in die klein
   dorpies gesien het nie. En die belangrikste van alles: In die stede is
   hulle blootgestel aan nuwe idees oor die sosiale en politieke orde.
   ^[1]^[2]

   Op ekonomiese vlak het wydverspreide inflasie en voedseltekorte bygedra
   tot die toestande vir ’n rewolusie. Op militêre vlak het onvoldoende
   voorrade, logistiek en wapens gelei tot groot verliese tydens die
   Eerste Wêreldoorlog. Uiteindelik het hierdie faktore, saam met die
   ontwikkeling van rewolusionêre idees en bewegings (veral in die jare ná
   1905 se Bloedige Sondag-tragedie), tot uitbarsting gekom.

   Die sosiale oorsaak van die rewolusie spruit hoofsaaklik uit eeue van
   onderdrukking van die laer klasse deur die tsaars, asook Nikolaas II se
   neerlae in die Eerste Wêreldoorlog. Hoewel lyfeienes in 1861 bevry is,
   moes hulle nog teen hul sin vrykoopgeld aan die staat betaal en hul
   omstandighede het nie veel verbeter nie. Die probleem is vererger deur
   die mislukking van Sergei Witte se landhervormings van die vroeë
   1900's. Onrus en opstande het toenemend onder die boere voorgekom met
   die doel om eienaarskap te kry van die grond wat hulle bewerk het.

[wysig] Die Eerste Wêreldoorlog

   Die Eerste Wêreldoorlog het tot die chaos bygedra. Een van die redes
   dat Nikolaas in 1914 tot die oorlog toegetree het, was om die aansien
   van die land te herstel ná sy neerlaag in die Russies-Japanse Oorlog.
   Hy wou ook die talle verskillende etniese groepe verenig deur hulle te
   laat veg teen ’n gesamentlike vyand, naamlik Duitsland. Baie van sy
   kritici glo hy wou boonop die volk se aandag aflei van die armoede,
   ongelykheid en swak werksomstandighede wat soveel ontevredenheid
   veroorsaak het. Plaas daarvan om Rusland se politieke en militêre
   aansien te herstel, het Rusland geweldige verliese gely en dit het die
   toestande in die land vererger.

   Talle onwilliges is deur diensplig geraak. Die groot vraag na die
   vervaardiging van oorlogsvoorrade en werkers het meer werkersopstande
   en stakings veroorsaak. Diensplig het bekwame werkers opgeslurp en
   hulle is vervang deur onervare boere.

   Teen einde 1915 was daar talle tekens dat die ekonomie besig is om
   ineen te stort onder die eise van die oorlog. Die hoofoorsake was
   voedseltekorte en stygende pryse. Inflasie het mense se salarisse
   feitlik nutteloos gemaak en weens die tekorte kon hulle nie eens die
   goed koop wat hulle kon bekostig nie.

   Toe hongersnood ontstaan weens die swak spoorwegstelsel, het werkers
   die stede in hordes verlaat op soek na kos. Uiteindelik het selfs die
   soldate, wat ’n gebrek aan toerusting en blootstelling aan die elemente
   moes trotseer, teen die tsaar gedraai. Dit was veral omdat baie
   offisiere wat getrou was aan die tsaar, met die verloop van die oorlog
   gesneuwel het – teen einde 1914, ná net vyf maande van oorlogvoering,
   het byna 400 000 Russiese soldate al gesneuwel en byna ’n miljoen was
   beseer. Gouer as wat verwag is, moes beswaarlik opgeleide rekrute
   aktiewe diens doen. Baie van hulle was van die groot stede en het geen
   lojaliteit teenoor die tsaar gevoel nie.

[wysig] Aleksandra en Raspoetin

   Grigori Raspoetin
   Grigori Raspoetin

   In die herfs van 1915 het Nikolaas II self die aanvoering van die
   weermag oorgeneem en na die hoofkwartier aan die grens vertrek. Hy het
   die regering gelaat in die hande van sy ambisieuse maar onbekwame vrou,
   Aleksandra. Gerugte oor korrupsie en onbevoegdheid in die regering het
   begin ontstaan en talle mense was gekant teen die toenemende invloed
   van die lekeprediker Grigori Raspoetin op die keiserlike familie.

   Aleksandra het geglo hy kan haar seun, die tsarewitsj Aleksei wat aan
   hemofilie (bloeiersiekte) gely het, gesond maak. Daar was al talle
   gissings oor hoe Raspoetin ’n helende uitwerking op die tsarewitsj kon
   gehad het aangesien die siekte destyds nie behandelbaar was nie. Dit
   lyk egter of hy wel direk of indirek die seun se gesondheid beïnvloed
   het.

   Tydens die oorlog is hy beskuldig van onpatriotiese beïnvloeding aan
   die Russiese hof. Die ongewilde tsaritsa was boonop Duits-gebore en sy
   is daarvan verdink dat sy ’n spioen vir die Duitsers is. In die tsaar
   se afwesigheid het Raspoetin se invloed op die tsaritsa verder
   toegeneem. Hy het gou haar vertroueling en persoonlike raadgewer geword
   en haar ook oorreed om sekere regeringsampte te vul met kandidate wat
   hy self uitgesoek het. Om nog meer mag te kry, het Raspoetin met
   hoëklas-vroue geslaap en ruil vir politieke gunsies, soos die
   bevordering van hul mans.

[wysig] Politieke kwessies

   Baie Russe, asook nie-Russiese onderdane van die kroon, het talle redes
   gehad om ontevrede te wees oor die bestaande outokratiese stelsel.
   Nikolaas II was ’n baie konserwatiewe heerser. Hy het sy kriteria van
   eerbaarheid, ordelikheid, familie en plig beskou as persoonlike ideale
   vir elke standvastige individu asook as reëls vir die gemeenskap en
   politiek. Van individue sowel as die gemeenskap is verwag om
   selfbeheersing, toewyding aan die gemeenskap en hiërargie asook ’n gees
   van plig teenoor die land en tradisie te openbaar.

   Godsdiens het dit alles help saambind: as ’n bron van troos in moeilike
   tye, as ’n bron van insig in die Goddelike beskikking, as ’n bron van
   staatsmag en outoriteit. Nikolaas II het meer as enige vorige tsaar
   geglo aan die mite dat die leier ’n heilige en geseënde vader vir sy
   volk is. Dit het hom blind gemaak vir die werklike toestande in die
   land: Dit was vir hom onmoontlik om te glo dat sy mag nie van God af
   kom nie en dat die Russiese volk nie so toegewyd aan hom was as wat hy
   aan hulle was nie. Hy het geweier om die demokratiese hervormings in te
   stel wat dalk die rewolusie kon verhoed het.

   Selfs nadat hy ná die 1905-rewolusie beperkte burgerregte en
   demokratiese verteenwoordiging toegelaat het, het hy probeer om dit in
   elke moontlike opsig te kniehalter om sy outokratiese outoriteit te
   beskerm.^[3]^[4]^[5]^[6]

   Daar was ’n algemene behoefte aan ’n demokratiese stelsel en verset
   teen die tsaar se gesag, selfs vóór die krisis wat die Eerste
   Wêreldoorlog meegebring het. Ontevredenheid oor die Russiese outokrasie
   het ’n toppunt bereik in die groot nasionale opstand wat gevolg het op
   die Bloedige Sondag-slagting van Januarie 1905, toe Russiese werkers
   moes toesien hoe hulle oproepe vir geregtigheid verwerp word toe die
   tsaar se troepe honderde vreedsame deelnemers aan ’n optog doodskiet.
   Werkers het daarop gereageer met verlammende stakings regoor die land
   en Nikolaas II so gedwing om sy Oktober-manifes te onderteken. Daarin
   is voorsiening gemaak vir ’n demokratiese parlement of staatsdoema. Hy
   het egter min samewerking gegee om die regering te laat werk en drome
   van ’n demokratiese Rusland het verydel.

   Regeringsamptenare was bekommerd oor hoe lank die mense se geduld sou
   duur. ’n Verslag deur die Petrograd-tak van die veiligheidspolisie, die
   Ochrana, in Oktober 1916 bevat ’n waarskuwing oor "die moontlikheid in
   die nabye toekoms van opstande deur die laer klasse van die land wat
   woedend is oor die las van hul daaglikse bestaan."^[7]

   Nikolaas is vir al die krisisse in die land geblameer en die bietjie
   ondersteuning wat hy gehad het, het begin verkrummel. Terwyl
   ontevredenheid toegeneem het, het die staatsdoema in November 1916 ’n
   waarskuwing tot Nikolaas gerig dat ’n vreeslike ramp die land sonder
   twyfel sou tref tensy ’n grondwetlike regeringsvorm ingestel word. Op
   sy tipiese manier het Nikolaas hulle geïgnoreer. ’n Paar maande later
   het die tsaar se bewind tot ’n val gekom kort ná die
   Februarie-revolusie.

[wysig] Februarie-rewolusie

   Dié rewolusie het uitgebreek sonder enige spesifieke leierskap of
   vooraf beplanning. Die hoofstad, Petrograd (tans weer Sint Petersburg),
   was die middelpunt van die aksie. Op 23 Februarie (8 Maart volgens die
   Gregoriaanse kalender) het mense in die rye vir kos begin betoog.
   Duisende vroulike tekstielwerkers het gou daarna by hulle aangesluit.
   Hulle het uit hulle fabrieke geloop – deels ter viering van
   Internasionale Vrouedag, maar ook om teen die geweldige broodtekort te
   betoog. Al hoe meer mense het uit die fabrieke gestroom om by die
   betogers aan te sluit. Die skares het deur die strate geloop en geskree
   "Brood!" en "Gee ons brood!" In die volgende twee dae het die staking,
   wat aangemoedig is deur sosialistiese aktiviste, versprei na al die
   fabrieke en winkels in die stad. Teen 25 Februarie was feitlik elke
   nywerheidsonderneming in Petrograd, asook talle handels- en
   diensondernemings, gesluit. Studente, witboordjie-werkers en
   onderwysers het by die stakers aangesluit. In die Staatsdoema het
   sosialistiese en liberale afgevaardigdes besef dat hulle ’n groot
   probleem op hande het. Hulle het die bestaande regering veroordeel en
   ’n kabinet van ministers geëis. Die Doema, wat hoofsaaklik uit lede van
   die burgerklas bestaan het, het druk op die tsaar uitgeoefen om te
   abdikeer en so ’n rewolusie te voorkom.
   Nikolaas II in ballingskap in 1917 nadat hy geabdikeer het
   Nikolaas II in ballingskap in 1917 nadat hy geabdikeer het

   Teen Saterdag 25 Februarie het die polisie beheer oor die situasie
   verloor. Nikolaas, wat geweier het om die erns van die situasie in te
   sien, het op dié aand ’n telegram aan die hoof van die Petrogradse
   militêre distrik, generaal Sergei Chabalog, gestuur: "Ek beveel jou om
   môre ’n einde te bring aan die wanorde in die hoofstad, wat
   onaanvaarbaar is in dié moeilike tyd van oorlog met Duitsland en
   Oostenryk."^[8] Die meeste van die soldate het die opdrag op die 26ste
   gehoorsaam, maar muiterye, wat dikwels deur offisiere van die laer
   range gelei is, het oornag versprei. Op die oggend van die 27ste het
   soldate wat gestuur is om die onrus te beëindig, aangesluit by die
   werkers in die strate, van wie baie teen dié tyd gewapen was. Die
   polisie, wat ver in die minderheid was, het self later by die stakers
   aangesluit.

   Teen die aand van die 27ste het die kabinet bedank en ’n tydelike
   militêre diktatorskap voorgestel, maar Rusland se militêre leiers het
   dit verwerp. Nikolaas, wat aan die oorlogsfront was, was geweldig
   gefrustreerd en bekommerd oor die skaal van die oproer. Hy het vir sy
   lewe gevrees. Terselfdertyd was hy bekommerd oor die toestand van sy
   siek seun. Hy het eindelik oorgegee en op 2 Maart geabdikeer in die
   hoop dat dié laaste diens aan die volk (soos hy in sy manifes sê) die
   onrus sal beëindig en eenheid in Rusland sal bring.^[9] Kort ná hierdie
   ineenstorting van die Romanof-dinastie is die kroon aan Nikolaas se
   jonger broer, Michail, aangebied. Hy het dit geweier tensy dit die
   besluit van ’n verkose regering is.

   ’n Minderheid van Doema-afgevaardigdes het hulself daarna uitgeroep as
   ’n voorlopige regering onder die voorsitterskap van prins Georgi Lwof,
   ’n gematigde hervormingsgesinde. Aleksander Kerenski van die Sosiale
   Rewolusionêre Party het egter geleidelik die leierskap oorgeneem.

   ’n Jaar later is Nikolaas en sy hele gesin tereggestel. Op die ou einde
   het sy onbekwame hantering van die land en die oorlog die einde van sy
   bewind én sy lewe veroorsaak.

[wysig] Dubbele mag (dwoewlastije)

   Die mag van die voorlopige regering is in die wiele gery deur ’n
   instelling wat beweer het hy verteenwoordig die wil van die werkers en
   soldate – die Petrograd-sowjet van Werkerafgevaardigdes. Die model vir
   die sowjet (raad) was werkersrade wat tydens die 1905-rewolusie in
   talle Russiese stede gestig is. In Februarie 1917 het stakende werkers
   afgevaardigdes verkies om hulle te verteenwoordig en sosialistiese
   aktiviste het ’n nasionale raad gestig om hierdie afgevaardigdes te
   verenig met verteenwoordigers van die sosialistiese partye.
   ’n Vergadering van die Petrograd-sowjet
   ’n Vergadering van die Petrograd-sowjet

   Die leiers van die Petrograd-sowjet het geglo hulle verteenwoordig
   spesifieke klasse van die bevolking, nie die hele volk nie. Hulle het
   ook geglo Rusland is nie gereed vir sosialisme nie. Hulle het gemeen
   hulle rol is beperk tot drukuitoefening op die huiwerige burgerklas om
   te regeer en die instelling van omvattende demokratiese hervormings in
   Rusland (die vervanging van die monargie met ’n republiek, gewaarborgde
   burgerregte, ’n demokratiese polisie en weermag, die afskaffing van
   godsdienstige en etniese diskriminasie, ens.).^[10] Hulle het in
   dieselfde gebou vergader as die voorlopige regering omdat hulle geglo
   het hulle sal so die beste druk op die nuwe regering kan uitoefen.

   Die verhouding tussen die twee magte was van die begin af kompleks en
   sou die politiek van 1917 oorheers. Die voorlopige regering was bereid
   om na die sowjet-afgevaardigdes te luister, maar sou nie enige
   inmenging in die regering duld nie, want dit sou ’n "onaanvaarbare
   situasie van dubbele mag veroorsaak".^[11] Dit is egter presies wat aan
   die vorm was – en dit was veral weens gebeure buite hulle beheer, veral
   die sosiale beweging in die strate van Russiese stede, in fabrieke en
   winkels, in kasernes en die loopgrawe, en in die dorpe.

   ’n Reeks politieke krisisse – sien die chronologie hieronder – in die
   verhouding tussen die volk en die regering asook tussen die voorlopige
   regering en die sowjets (wat ontwikkel het in ’n landwye beweging met
   ’n nasionale leierskap, die Al-Russiese Sentrale Uitvoerende Komitee
   van Sowjets, of WTsIK) het die outoriteit van die voorlopige regering
   ondermyn, maar ook van die gematigde sosialistiese leiers in die
   sowjets. Hoewel die sowjet-leiers aanvanklik geweier het om deel te
   wees van die voorlopige regering, het Aleksander Kerenski, ’n jong en
   gewilde prokureur en lid van die Sosiaal-Rewolusionêre Party (SRP),
   ingestem om in die nuwe kabinet te dien en hy het toenemend ’n sentrale
   figuur in die regering en uiteindelik leier van die voorlopige regering
   geword. As minister van oorlog en later eerste minister het Kerenski
   hom vir vryheid van spraak beywer, duisende politieke gevangenes
   vrygelaat en sy bes gedoen om voort te gaan met deelname aan die Eerste
   Wêreldoorlog. Hy het egter nog verskeie groot uitdagings gehad:
     * Ander politieke groepe het hom probeer ondermyn.
     * Rusland het groot verliese aan die front gely.
     * Die soldate was sonder moreel en het begin dros.
     * Daar was groot ontevredenheid oor deelname aan die oorlog en talle
       oproepe dat Rusland hom onttrek.
     * Daar was groot tekorte aan kos en voorrade, wat moeilik was om te
       verbeter weens die oorlogtydse ekonomiese toestande.

   Wladimir Lenin, leier van die Bolsjewiste
   Wladimir Lenin, leier van die Bolsjewiste

   Die politieke groep wat hom die meeste probleme besorg het en sy bewind
   eindelik sou omverwerp, was die Bolsjewiste-party onder leiding van
   Wladimir Lenin. Lenin het in die neutrale Switserland in ballingskap
   gelewe, en vanweë die demokratisering van die politiek ná die
   Februarie-rewolusie en die daaropvolgende wettiging van voorheen
   verbode politieke partye, het hy die geleentheid gesien vir sy
   Marxistiese rewolusie. Hoewel dit moontlik was om na Rusland terug te
   keer, was dit weens die oorlog logisties moeilik. Eindelik het Duitse
   offisiere gereël dat hy deur Duitsland reis in die hoop dat sy
   bedrywighede sou lei tot ’n verswakking van Rusland of selfs – as die
   Bolsjewiste aan die bewind kom – tot die onttrekking van Rusland aan
   die oorlog. Lenin het in April 1917 in Petrograd aangekom.

   Met Lenin in Rusland het die Bolsjewiste geleidelik al hoe gewilder
   geword. Gedurende die lente het toenemende ontevredenheid met die
   voorlopige regering en die oorlog talle werkers, soldate en boere na
   radikale partye gedryf. Die Bolsjewiste-party het egter ondanks sy
   leuse van "alle mag aan die sowjets" min steun gehad in die
   Petrograd-sowjet, wat deur gematigdes oorheers is. Die meeste historici
   meen Lenin en sy aanhangers was onvoorbereid daarop dat die groter
   wordende golf van steun, veral onder invloedryke groepe werkers en
   soldate, hulle in die somer van 1917 aan die bewind sou plaas.
   Petrograd, 4 Julie 1917. Lede van 'n protesoptog onder vuur van
   masjiengewere van die troepe van die Voorlopige Regering.
   Petrograd, 4 Julie 1917. Lede van 'n protesoptog onder vuur van
   masjiengewere van die troepe van die Voorlopige Regering.

   Op 18 Junie het die voorlopige regering ’n mislukte aanval teen
   Duitsland geloods. Kort daarna het ontevrede soldate nuwe bevele
   verontagsaam. Die rewolusionêre klimaat is verder aangevuur deur die
   aankoms van radikale matrose van die vlootbasis Kronstadt wat baie
   offisiere, onder andere ’n admiraal, verhoor en tereggestel het. Die
   soldate, matrose en werkers het in Julie protesoptogte in Petrograd
   gehou en ’n beroep gedoen op "alle mag aan die sowjets". Lenin en die
   Bolsjewiste-leiers het egter die opstand verwerp en dit het binne dae
   doodgeloop. Die voorlopige regering het die Bolsjewiste vir die
   opstand, wat as die "Julie-dae" bekend staan, blameer. Lenin, wat bang
   was hy word gearresteer, het na Finland gevlug. Leon Trotski en ander
   vooraanstaande Bolsjewiste is gearresteer.

[wysig] Die Kornilof-saak

   Lawr Kornilof
   Lawr Kornilof

   Die Kornilof-saak was nog ’n vonk vir die rewolusie. Kerenski, wat in
   die voorlopige regering en die Petrograd-sowjet gedien het, het gevoel
   hy kort ’n betroubare militêre leier. Kort ná die aanstelling van Lawr
   Kornilof het Kerenski hom egter daarvan beskuldig dat hy sy eie
   militêre diktatorskap probeer vestig. Dit is steeds onseker of dit wel
   die geval was. Kornilof, oortuig dat Kerenski onder druk van die
   Bolsjewiste optree, het gereageer deur ’n beroep op alle Russe te doen
   om hul "sterwende land te red". Hy het ook soldate na Petrograd gestuur
   om die stad te "bevry".

   Onseker van die steun onder sy offisiere, het Kerensi onder meer hulp
   van die Bolsjewiste gevra. Hul invloed oor spoorweg- en
   telegraaf-werkers het grootliks daartoe bygedra dat die soldate gestuit
   is. Die Bolsjewiste se rol in die voorkoming van ’n staatsgreep het hul
   posisie geweldig versterk.

   Vroeg in September het die Sowjetraad die Bolsjewiste uit die tronk
   vrygelaat en Trotski het hoof van die Petrograd-sowjet geword. Die
   regering en selfs die ander partye soos die Mensjewiste het intussen al
   hoe ongewilder geraak.

   In Oktober het Lenin na Petrograd teruggekeer, bewus daarvan dat die
   toenemend radikale stad reg was vir ’n tweede rewolusie. Die
   Bolsjewiste se sentrale komitee het ’n resolusie opgestel waarin die
   ontbinding van die voorlopige regering gevra word ten gunste van die
   Petrograd-sowjet. Die resolusie is aanvaar met tien stemme teenoor twee
   – en die weg is gebaan vir die Oktober-rewolusie.

[wysig] Oktober-rewolusie

   Die bestorming van die Winterpaleis in Oktober 1917
   Die bestorming van die Winterpaleis in Oktober 1917

   Die oorname van mag was grotendeels vreedsaam. Op 25 Oktober (7
   November volgens die Gregoriaanse kalender) 1917 het die Bolsjewiste
   die belangrikste regeringsgeboue in Petrograd sonder veel teenstand
   beset. In die nag van 25 op 26 Oktober het hulle die Winterpaleis (die
   setel van die voorlopige regering) oorgeneem. Die aanval het om 21:45
   begin en is aangekondig deur ’n loskruitskoot vanaf die kruiser Aurora.
   Die Aurora lê steeds in Sint Petersburg voor anker.

   Die Winterpaleis is omstreeks 02:00 beset. Die amptelike datum van die
   rewolusie is 25 Oktober, toe al die geboue behalwe die Winterpaleis
   oorgeneem was.

   Latere amptelike dokumente uit die Sowjetunie sou die rewolusie veel
   dramatieser voorstel as wat dit werklik was. In latere rolprente word
   gewys hoe die Winterpaleis bestorm word en groot gevegte plaasvind,
   maar in werklikheid het die rebelle geen teenstand ervaar nie en kon
   hulle feitlik net in die gebou instap en dit oorneem. Die opstand is so
   beplan dat die staatsmag oorhandig kon word aan die Tweede Al-Russiese
   Kongres van Sowjets, wat op 25 Oktober begin het.

   Op die kongres was 650 verkose afgevaardigdes; 390 was Bolsjewiste en
   sowat 100 was linkse Sosiaal-Rewolusionêre, wat ook ten gunste van die
   omverwerping van die Kerenski-regering was. Toe die besetting van die
   Winterpaleis aangekondig word, het die kongres ’n edik aanvaar wat die
   mag oorhandig aan die Sowjets van Afgevaardigdes van Werkers, Soldate
   en Boere. Daar was egter ontevredenheid onder die Mensjiwiste en
   gematigde en regse vleuels van die Sosiaal-Rewolusionêre wat geglo het
   Lenin en die Bolsjewiste het die mag onwettig oorgeneem. Hulle het
   uitgeloop voor die resolusie aanvaar is.

   De volgende dag het die kongres ’n Raad van Volkskommissare (Sownarkom)
   verkies as basis van ’n nuwe sowjetregering, hangende die sameroeping
   van ’n grondwetgewende vergadering.

[wysig] Oorsig van gebeure tot 1917

   Die datums is volgens die Juliaanse kalender, wat Rusland nog tot in
   1918 gebruik het. In die 19de eeu was dit 12 dae agter die Gregoriaanse
   kalender en in die 20ste eeu 13 dae agter.
   Datum Gebeure
   1855 Aleksander II kom aan die bewind
   1861 Bevryding van lyfeienes
   1874 – 81 Groeiende terroriste-verset teen die regering; teenreaksie
   deur die regering
   1881 Aleksander II sterf in sluipmoordaanval; opgevolg deur Aleksander
   III
   1883 Eerste Russiese Marxistiese groep gestig
   1894 Nikolaas II kom aan die bewind
   1898 Eerste kongres van die Russiese Sosiaal-Demokratiese
   Arbeidersparty (RSDAP)
   1903 Tweede kongres van die Russiese Sosiaal-Demokratiese
   Arbeidersparty; begin van skeuring tussen die Bolsjewiste en
   Mensjewiste
   1904-'05 Russies-Japanse Oorlog; Rusland verloor oorlog
   1905 Russiese Rewolusie van 1905
   Januarie 1905 Bloedige Sondag
   Junie 1905 Muitery op die oorlogskip Potjomkin by Odessa in die
   Swartsee
   Oktober 1905 Algemene staking
   1912 Finale skeuring tussen Bolsjewiste en Mensjewiste
   Junie – Julie 1914 Algemene stakings in Sint Petersburg
   19 Julie 1914 Duitsland verklaar oorlog teen Rusland, en dit bring ’n
   gevoel van patriotiese eenheid in die land en verminder die onrus
   18 Augustus 1914 Sint Petersburg word hernoem na Petrograd in ’n
   veldtog om Duitsklinkende name na meer Russiese, en dus meer
   patriotiese, name te verander
   5 November 1914 Bolsjewiste-lede van die Doema word gearresteer; hulle
   word later verhoor en na Siberië verban
   9 Julie 1915 Russiese magte trek terug in Rusland in
   23 Augustus 1915 Uit reaksie op terugslae in die oorlog en ’n
   vyandiggesinde Doema, neem die tsaar oor as aanvoerder van die
   gewapende magte en trek na die militêre hoofkwartier by Mogilef.
   Sentrale regering begin ineenstort
   Januarie – Desember 1916 Ondanks suksesse in die Broesilof-offensief
   word die Russiese deelname aan die oorlog steeds gekenmerk deur
   tekorte, swak bevelvoering, dood en drosting. Weg van die front is daar
   hongersnood, hoë inflasie en ’n toeloop van vlugtelinge. Soldate en
   burgerlikes lê die blaam op die tsaar en sy regering
   29 Februarie 1916 Ná ’n maand van stakings by die Poetilof-fabriek
   stuur die regering die werkers vir diensplig en neem produksie oor;
   protesstakings volg
   Oktober 1916 Soldate van 181ste Regiment help stakende Roesski
   Renault-werkers teen die polisie veg
   17/18 Desember 1916 Raspoetin word vermoor deur prins Feliks Joesoepof
   30 Desember 1916 Die tsaar word gewaarsku dat sy weermag hom nie sal
   steun in ’n rewolusie nie

[wysig] Chronologiese gebeure van 1917

   Datum
   (Juliaanse
   kalender) Datum
   (Gregoriaanse
   kalender) Gebeure
   Januarie Stakings en onrus in Petrograd
   Februarie Maart Februarie-rewolusie
   23 Februarie 8 Maart Internasionale Vrouedag: stakings en optogte in
   Petrograd, wat ’n paar dae duur
   26 Februarie 11 Maart 50 betogers gedood in Znamenskaja-plein; tsaar
   Nikolaas II verdaag die Doema en gee opdrag dat die onrus tot elke prys
   beëindig moet word
   27 Februarie 12 Maart Soldate weier om op betogers te skiet;
   Ochrana-geboue word aan die brand gesteek; soldate sluit by betogers
   aan; Petrograd-sowjet gestig
   2 Maart 15 Maart Nikolaas II abdikeer; voorlopige regering gestig onder
   eerste minister prins Lwof
   3 April 16 April Wladimir Lenin keer terug na Rusland; hy publiseer sy
   April-tesis
   20 April 3 Mei Die "April-dae": massabetogings deur werkers, soldate en
   ander in die strate van Petrograd en Moskou; eerste voorlopige regering
   misluk
   3 Junie 16 Junie Eerste Al-Russiese Kongres van Afgevaardigdes van
   Werkers en Soldate begin in Petrograd; Sentrale uitvoerende Komitee van
   Sowjets (WTsIK) verkies
   16 Junie 29 Junie Kerenski loods aanval teen Oostenryks-Hongaarse
   magte; slegs aanvanklike sukses
   3 Julie 16 Julie Die "Julie-dae": massabetogings in Petrograd,
   aangevuur deur die Bolsjewiste
   7 Julie 20 Julie Lwof bedank en vra Kerenski om eerste minister te word
   en ’n nuwe regering te vorm
   26 Augustus 8 September Kornilof-opstand, toe die aanvoerder van die
   Russiese weermag, generaal Lawr Kornilof, eis (of volgens Korenski eis)
   dat die regering hom alle burgerlike en militêre mag gee en troepe na
   Petrograd stuur
   1 September 14 September Rusland word as republiek verklaar
   20 Oktober 2 November Eerste vergadering van die Militêre Rewolusionêre
   Komitee van die Petrograd-sowjet
   25 Oktober 7 November Oktober-rewolusie begin toe gewapende werkers en
   soldate belangrike regeringsgeboue in Petrograd beset. Die Winterpaleis
   word in die nag oorgeneem. Kerenski vlug uit Petrograd. Opening van die
   Tweede Al-Russiese Konfres van Sowjets
   26 Oktober 8 November Tweede Al-Russiese Konfres van Sowjets: Die
   kongres keur die oordrag van staatsmag aan homself goed, asook die
   oordrag van plaaslike mag aan die plaaslike sowjets; keur die stigting
   van ’n nuwe regering, die Raad van Volkskommissare (Sownarkom), goed
   met Lenin as voorsitter.

[wysig] In die kultuur

   Die Russiese Rewolusie is in verskeie rolprente uitgebeeld.
     * Arsenal (IMDB). Draaiboek en regisseur: Aleksandr Dovzhenko.
     * Konets Sankt-Peterboerga, ook bekend as The End of Saint Petersburg
       (IMDB).
     * Lenin w 1918 godoe, ook bekend as 'Lenin in 1918 (IMDB).
       Regisseurs: Mikhail Romm en E. Aron (mede-regisseur).
     * October: Ten Days That Shook the World (IMDB). Regisseurs: Sergei
       M. Eisenstein en Grigori Aleksandrov. Swart-wit. Stil.
     * The End of Saint Petersburg, Vsevolod Pudovkin, USSR, 1927.
     * Reds (IMDB). Regisseur: Warren Beatty. Gebaseer op die boek Ten
       Days that Shook the World.
     * Anastasia (IMDB). Regisseurs: Don Bluth en Gary Goldman.
     * Doctor Zhivago (IMDB). Regisseur: David Lean. Gebaseer op die boek
       van Boris Pasternak.
     * The White Guard, Mikhail Bulgakov, 1926.

[wysig] Verwysings

          Hierdie artikel is merendeels vertaal vanaf die Engelse
          Wikipedia-artikel [1]

    1. ^ Reginald Zelnik, Labor and Society in Tsarist Russia: The Factory
       Workers of Saint Petersburg, 1855–1870. Stanford, 1971
    2. ^ Victoria Bonnell, Roots of Rebellion: Workers’ Politics and
       Organizations in Saint Petersburg and Moscow, 1900–1914. Berkeley,
       1983
    3. ^ Dominic Lieven, Nicholas II: Emperor of all the Russias. Londen,
       1993
    4. ^ Andrew Verner, The Crisis of the Russian Autocracy: Nicholas II
       and the 1905 Revolution. Princeton, 1990
    5. ^ Mark Steinberg en Vladimir Khrustalev, The Fall of the Romanovs:
       Political Dreams and Personal Struggles in a Time of Revolution.
       New Haven, 1995
    6. ^ Richard Wortman, Scenarios of Power, vol. 2. Princeton, 2000.
    7. ^ "Doklad petrogradskogo ochrannogo otdelenia osobomoe otdeloe
       departamenta politsii" ["Verslag van die Petrogradse Ochrana aan
       die spesiale afdeling van die departement van polisie"], Oktober
       1916, Krasni archif 17 (1926), 4–35 (quotation 4).
    8. ^ Aangehaal deur Chabalof in sy getuienis van 22 Maart 1917, in
       Padenije tsarskogo rezjima: stenografitsjeskije otsjetoe doprosof i
       pokazanii, dannich w 1917 g. w Tsjrezwitsjainoi Sledstwennoi
       Komissii Wremennogo Prawitel'stwa [Die val van die tsaristiese
       regime: stenografiese verslae van die ondervraging en getuienis in
       1917 voor die Buitengewone Kommissie van Ondersoek van die
       Voorlopige Regering], red. P. E. Shchegolev, 7 vol. (Moskou en
       Leningrad, 1924–1927), 1: 190–91.
    9. ^ Mark Steinberg en Vladimir Khrustalev, Fall of the Romanovs, 50.
   10. ^ N. N. Sukhanov, The Russian Revolution: A Personal Record, red.
       en vert. Joel Carmichael (Oxford, 1955; oorspronklik in 1922 in
       Russies gepubliseer), 101–8.
   11. ^ "Zjoernal [No. 1] Soweta Ministrof Wremennogo Prawitel'stwa," 2
       Maart 1917, Staatsargief van die Russiese Federasie, f. 601, op. 1,
       d. 2103, l. 1

     * Edward Acton, Vladimir Cherniaev en William G. Rosenberg, red. A
       Critical Companion to the Russian Revolution, 1914–1921
       (Bloomington, 1997).
     * Cambridge History of Russia, vol. 2–3, England: Cambridge
       University Press. ISBN 0-521-81529-0 (vol. 2) ISBN 0-521-81144-9
       (vol. 3).
     * Figes, Orlando. A People's Tragedy: The Russian Revolution
       1891–1924, : ISBN 0-14-024364-X (sagteband) ISBN 0-670-85916-8
       (hardeband).
     * Fitzpatrick, Sheila. The Russian Revolution. 199 ble. Oxford
       University Press. 1 Desember 2001. ISBN 0-19-280204-6.
     * Lincoln, W. Bruce. Passage Through Armageddon: The Russians in War
       and Revolution, 1914–1918. (New York, 1986).
     * Malone, Richard. Analysing the Russian Revolution, : ISBN
       0-521-54141-7, Melbourne, Cambridge University Press; eerste
       uitgawe, 2004.
     * Pipes, Richard. The Russian Revolution (New York, 1990).
     * Steinberg, Mark, Voices of Revolution, 1917. Yale University Press,
       2001.

[wysig] Verdere leesstof

[wysig] Oorspronklike dokumente

     * Ascher, Abraham, red., The Mensheviks in the Russian Revolution.
       Ithaca, 1976.
     * Avrich, Paul, red., The Anarchists in the Russian Revolution.
       Ithaca, 1973.
     * Browder, Robert Paul en Kerensky, Alexander F., red., The Russian
       Provisional Government, 1917: Documents. 3 volumes. Stanford, 1961.
     * Bunyan, James en Fisher, H. H., red., The Bolshevik Revolution,
       1917–1918: Documents and Materials. Stanford, 1961; eerste opgawe
       1934).
     * Steinberg, Mark D., Voices of Revolution, 1917. In die reeks
       “Annals of Communism”. Yale University Press, 2001.

[wysig] Ander boeke

     * Goldston, Robert, The Russian Revolution, 1966.

[wysig] Sien ook

     * Russiese Rewolusie (1905)
     * Februarie-rewolusie
     * Oktober-rewolusie
     * Russiese Burgeroorlog

[wysig] Eksterne skakels

   Commons
   Multimedia oor hierdie onderwerp is te vinde op Wikimedia Commons onder
   die titel:
   Category:Russian Revolution of 1917
     * Chronology of the Russian Revolution World History Database
     * Avrahm Yarmolinsky, Road to Revolution: A Century of Russian
       Radicalism, 1956.
     * Sowjet-geskiedenisargief by www.marxists.org
     * Russiese Rewolusie-argief by www.libcom.org
     * Eerste jaar van die Russiese Rewolusie van die Victor
       Serge-internetargief by Marxists Internet Archive. © 1972 Peter
       Sedgwick.
     * Précis of Russian Revolution ’n Opsomming van die sleutelgebeure.
     * Kevin Murphy se Isaac en Tamara Deutscher-gedenkpryslesing Can We
       Write the History of the Russian Revolution, wat kyk na historiese
       verslae oor 1917 in die lig van nuwe argiefmateriaal.
     * Die Oktober-rewolusie-argief
     * From Liberty to Brest-Litovsk Ooggetuie van die eerste jaar van die
       rewolusie.
     * Let History Judge Russia’s Revolutions, kommentaar deur Roy
       Medvedev, Project Syndicate, 2007.

   Kategorieë: Geskiedenis van Rusland • Rewolusies

