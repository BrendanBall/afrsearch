Russiese Ryk


   Die Russiese Ryk in 1914
   Die Russiese Ryk in 1914

   Die Russiese Ryk (moderne Russies: Российская империя, transliterasie:
   Rossiyskaya Imperiya) was ’n staat wat bestaan het vanaf 1721 tot die
   Russiese Revolusie van 1917. Dit was die opvolger na die Tsaardom van
   Rusland en die voorganger van die Sowjetunie. Die Russiese Ryk was een
   van die grootste ryke in die geskiedenis. Op een tydstip in 1866 het
   dit uit Oos-Europa gestrek, oor noordelike Asië, tot in Noord-Amerika.
   By die begin van die 19de eeu was Rusland die grootste land in die
   wêreld en het dit van die Arktiese Oseaan in die noorde tot by die
   Swart See in die suide gestrek en van die Oossee in die weste tot by
   die Stille Oseaan in die ooste. Oor hierdie uitgestrekte ryk was die
   Tsaar se 150 miljoen onderdane gestrooi, van arm, ongeletterde
   plattelanders tot die edele families van groot rykdom. Die Ryk se
   regering, onder bevel van die Tsaar, was een van die laaste absolute
   monargieë wat in Europa oorgebly het.

   Die Russiese Ryk was die natuurlike opvolger van die Tsaardom van
   Moskou. Hoewel die ryk slegs amptelik deur Tsaar Pieter I ná die
   Verdrag van Nystad (1721) geproklameer was, verklaar sommige
   geskiedkundiges dat die ryk werklik gebore was toe Pieter I die troon
   vroeg in 1682 bestyg het.

   Die administratiewe grense van Europese Rusland, Finland uitgesluit,
   het rofweg met die natuurlike limiete van die Oos-Europese vlaktes
   saamgeval. In die Noorde het dit die Arktiese Oseaan ontmoet (die
   eilande van Nowaja Semlja, Kolgoejew en Wajatsj het ook daaraan
   behoort), maar die Kara See was tot Siberië gereken. Aan die ooste het
   dit die Asiatiese heerskappye van die ryk gehad: Siberië en die
   Kirgisiese steppe, beide was egter deur die Oeralgebergte, die
   Oeralrivier en die Kaspiese See van die Russiese Ryk geskei was. Die
   administratiewe grens het egter gedeeltelik gestrek tot in Asië op die
   Siberiese hang van die Oeralgebergte. Na die Suide was die Swart See
   gehad en Kaukasië, die laasgenoemde was van die Ryk geskei deur die
   Manitsj-laagte. Dié laagte het in Post-Plioseense tye die See van Asow
   met die Kaspiese See verbind het. Die Westelike grens was suiwer
   konvensioneel: dit het die skiereiland van Kola gekruis vanaf die
   Varangerfjord tot by die Golf van Botnië; daarvandaan het dit gestrek
   na die Koerse strandmeer in die suidelike Oossee en daarvandaan na die
   mond van die Donau. Uit die Donau het dit ’n groot sirkelvormige swaai
   na die Weste geneem om Pole te omhels en Rusland van Pruise,
   Oostenrykse Galisië en Roemenië te skei.
   Kategorie: Geskiedenis van Rusland

