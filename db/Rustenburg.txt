Rustenburg


   Rustenburg is 'n dorp teen die voet van die Magaliesberge in die
   Noordwes-provinsie van Suid-Afrika, 112 kilometer noord van
   Johannesburg, met sowat 115 000 inwoners. Dit is een van die snelste
   groeiende dorpe in die land, wat ook bekend staan vir sy aangename
   klimaat. Naby die dorp lê die twee grootste platinum-myne en ook die
   grootste platinum-raffinadery, Precious Metal Refiners (PMR), ter
   wêreld. PMR lewer sowat sewentig persent van die wêreldwye
   platinum-produksie op.

   Rustenburg is in 1851 as 'n administratiewe sentrum vir die omliggende
   landelike gebied gestig. Die plaaslike landbou spits hom op
   sitrusvrugte, tabak, grondboontjies, sonneblomsaad, mielies, koring en
   veeteelt toe. Die plaaslike Nederduits-Gereformeerde Kerkgemeente is op
   10 Februarie 1859 gestig. Die president van die Zuid-Afrikaansche
   Republiek (Transvaal), Paul Kruger, koop in 1863 Boekenhoutfontein, 'n
   plaas van vyf vierkante kilometer noord-wes van Rustenburg.

   In Thlabane, 'n dorp buite Rustenburg, het sowat 1 000 Afrikaanstalige
   Tswanas hulle teen die middel van die 19de eeu met die ondersteuning
   van die Transvaalse Volksraad gevestig. Dit was mense wat al lank op
   plase gewoon en naas die taal ook die gebruike van Afrikaners aangeneem
   het. Weens 'n gebrek aan infrastruktuur - hulle kon geen Afrikaanse
   onderwys of kerk bywoon nie - het hierdie gemeenskap later weer
   Setswana en Engels as huistale gepraat.^1

   Onder die eerste inwoners van Rustenburg was ook setlaars van Indiese
   afkoms, waaronder die bekende Bhyat-gesin, wat 'n groot bydrae tot die
   geskiedenis van Rustenburg gelewer het. Ter ere van die Bhyats is een
   van die strate van Rustenburg hernoem tot Fatima Bhyatstraat. Fatima
   Bhyat en haar eggenoot Abubakr Ahmed Bhyat het 'n ysterware-winkel in
   die dorp besit, wat President Paul Kruger tydens die Vryheidsoorlog van
   toerusting op kredietbasis voorsien het. Hulle het later goud daarvoor
   ontvang. President Paul Kruger se plaas Boekenhoutfontein is sowat 'n
   klipgooi vanaf Rustenburg en besit drie huise met al die oorspronklike
   meubels van oom Paul.

   Rustenburg met sy Royal Bafokeng-stadion (40 000 sitplekke) is as een
   van die gasheerstede van die FIFA Sokker-Wêreldbekertoernooi in 2010
   gekies.

   Die vakansieoord Rustenburgkloof met rondawels, 'n kampeerplek en
   geriewe vir woonwaens lê sowat sewe kilometer van Rustenburg af.

[wysig] Bronne

     * ^1 Davey, L. & Van Rensburg, M.C.J. (1993): Afrikaans, sy ondergang
       in Thlabane. In: Tydskrif vir Letterkunde, 31(3): 25-40.

   Kategorieë: Noordwes • Dorpe in Suid-Afrika

