Ryk Tulbagh


   Ryk Tulbagh (14 Mei 1699, Utrecht, Nederland - 11 Augustus 1771,
   Kaapstad) was die goewerneur van die Kaap de Goede Hoop van 27
   Februarie 1751 tot 11 Augustus 1771.

   Ryk Tulbagh was die oudste seun van Dirk Tulbagh en Catharina
   Cattepoel. Dirk Tulbagh was in diens van die State-Generaal in Utrect
   maar is in 1704 na Bergen op Zoom verplaas. Ryk Tulbagh het sy
   opleiding daar ontvang en op sestienjarige ouderdom in Dordrecht
   voltooi. Terwyl hy steeds slegs sestien jaar oud was is hy in 1715 deur
   die VOC in diens geneem en op die skip Terhorst na die Kaapkolonie
   gestuur vir 'n vyf jaar kontrak waarvolgens hy aangewend kon word
   waarvoor ook al die kompanjie hom sou benodig. Goewerneur De Chavonnes
   het die jong man se vermoë raakgesien en hom bevorder tot
   assistentklerk van die Sekretaris van die Politieke Raad waarmee hy sy
   loopbaan as administratiewe amptenaar begin het. Tulbagh het snelle
   opgang gemaak en sy swaer Hendrik Swellengrebel as hoofklerk van die
   Politieke Raad opgevolg. In April 1739 het hy Sekunde en Senior
   Handelaar geword en in het hy Hendrik Swellengrebel in 1751 as
   Goewerneur opgevolg, 'n pos wat hy vir 20 jaar tot met sy afsterwe in
   1771 sou beklee. ^[1]^[2]^[3]

   Ryk Tulbagh is op 26 Augustus 1725 met Elisabeth Swellengrebel, die
   suster van Hendrik Swellengrebel getroud^[4].

   Tulbagh word onder andere onthou vir sy aanpassing van die sogenaamde
   weeldewette uit Batavia wat daarop gemik was om oordadigheid (Prag en
   Praal) onder die amptenary te beperk. Sy wet van 1755 het bepaal dat
   slegs die goewerneur sy koets met 'n wapenskild mag versier en dat
   slegs hy en lede van de Politieke Raad hulle koetsiers in livrei mag
   geklee het. Laer amptenare en hulle vrouens is verbied om sambrele te
   dra. Vroue mag ook nie mantels gedra het wat met sy of fluweel
   geborduurd was nie. Die toenmalige mode van japonne met 'n sleep is
   verbied en alle oorbodige vertoon by begrafnisse moes vermei word. ^[5]

   Tulbagh was ook verantwoordelik vir die kodifisering van die slawewette
   van die kolonie in die sogenaamde Tulbagh Kode wat in 1754 gepubliseer
   is. Die Tulbagh Kode was 'n stel reëls oor die beheer van slawe in die
   Kaap.

   Ryk Tulbagh het met die bekende botanikus Carolus Linnaeus
   gekorrespondeer en in 1763 meer as 200 plantmonsters, verskeie goed
   bewaarde voëls, 'n versameling bolle en 50 sade gestuur.^[6]

   Tulbagh het heelwat gedoen om die gevolge van die pokke-epidemieë van
   1755 en 1767 te temper. Uit waardering vir sy welwillendheid het hy
   onder die Kaapse bevolking die erenaam Vader Tulbagh gekry.

   Tulbagh was 'n gewilde goewerneur en het die eretitel "Vader Tulbagh"
   verwerf.

   Die Wes-Kaapse dorp Tulbagh en die plant genus Tulbaghia, wilde
   knoffel,^[7] is na Ryk Tulbagh vernoem.
   Vooraf gegaan deur:
   Hendrik Swellengrebel Goewerneur van die Kaap de Goede Hoop
   27 Februarie 1751 – 11 Augustus 1771 Opgevolg deur:
   Joachim van Plettenberg

[wysig] Verwysings

    1. ^ A.L.A. van Loon, Ryk Tulbagh - Een Bergenaar die gouverneur van
       de Kaap werd, De Waterschans nr. 4 2001
    2. ^ A History of South Africa deur Dorothea Fairbridge,Gepubliseer in
       2001, Simon Publications LLC, ISBN:1931541000
    3. ^ Stof Af die Solder, Ryk Tulbagh Aanvaar Sy Nuwe Pligte As
       Goewerneur - Kasteel Die Goeie Hoop - 15 April 1751, besoek op 26
       April 2008
    4. ^ Johannes Swellengrebel, Besoek op 1 maart 2007
    5. ^ Huis der Nederlanden Nieuwsbrief jaargang 5 nummer 1 januari
       2003, besoek op 1 Maart 2007
    6. ^ Carl Linnaeus aan Ryk Tulbagh, 30 Junie 1764, The Linnaean
       correspondence, linnaeus.c18.net, brief L3514 (geraadpleeg 26 April
       2008)
    7. ^ PlantZAfrica.com , Tulbaghia violacea, Besoek op 26 April 2008

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorie: Saadjies

