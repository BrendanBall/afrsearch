Réunion


                                                                  Réunion
     __________________________________________________________________

                                                    Départements Réunion
                                                    Prefektuur Saint-Denis
                                                    Bevolking 775 000 inw.
                                                           (Januarie 2005)
                                         Bevolkingsdigtheid 309 inw./vk km
                                                   Oppervlakte 2 512 vk km
                                                         Arrondissemente 4
                                                                Kantons 49
                                                        Munisipaliteite 24
                                                             President van
                                Gewestelike Raad Paul Vergès (PCR, 1998-)

   Kaart van Réunion
   Kaart van Réunion

   Réunion (Frans: La Réunion) is 'n eiland en oorsese département
   (département d'outre-mer, of DOM) van Frankryk, geleë in die Indiese
   Oseaan omtrent 700 kilometer oos van Madagaskar en 200 kilometer
   suidwes van Mauritius, met 'n oppervlak van 2 512 vierkante kilometer
   en 775 000 inwoners ("Réunionnais").

   Soos ander oorsese Franse gebiede is Réunion ook een van die 26 régions
   van Frankryk met 'n status soortgelyk aan dié van die metropolitaanse
   Frankryk op die Europese vasteland. Réunion maak deel uit van die
   Europese Unie en was danksy sy ligging die eerste gebied ter wêreld
   waar Euro-banknote en munte ingevoer is. President Paul Vergés was die
   eerste verbruiker wat sy inkopies met Euros betaal het.

   Réunion is danksy die natuurskoon en die onmiddellike ervaring van die
   vier elemente vuur, water, aarde en lug, wat sy ongerepte landskappe en
   landvorms bied, nou een van die gewildste reisbestemmings vir Franse
   toeriste.

   Inhoud

        * 1 Geskiedenis
        * 2 Politiek en administratiewe verdeling
        * 3 Geografie
        * 4 Demografie
        * 5 Ekonomie
        * 6 Eksterne skakels

[wysig] Geskiedenis

   Réunion was oorspronklik 'n onbewoonde eiland, wat deur Arabiese
   seevaarders Dina Morgabin ("Westelike Eiland") genoem is. Die Portugese
   is die eerste Europeërs, wat hier in 1513 voet aan wal sit en die
   eiland Santa Apollonia noem. Tog is dit Franse wat die eiland later
   beset. François Cauche hys in 1638 die Franse vlag op Santa Apollonia,
   en vier jaar later verklaar Jacques Pronis die eiland tot 'n Franse
   besitting. Aanvanklik dien die eiland as 'n verbanningsoord vir Franse
   muiters uit Madagaskar. Hulle word later terug na Frankryk gebring. In
   1649 word die naam van die eiland ter ere van die Franse koningshuis
   gewysig na Île Bourbon.
   'n Vulkaanuitbarsting in 2004
   'n Vulkaanuitbarsting in 2004

   Die eiland speel 'n belangrike rol as hawe en verversingspos vir
   handelskepe op pad na Oos-Indië, wat eers met die opening van die
   Suezkanaal in 1869 beëindig is. In die 17de eeu begin ook die
   immigrasie van Franse setlaars, Indiërs, Sjinese, Maleiers en Afrikane.

   Tydens die Franse Rewolusie word die naam deur 'n dekreet van die
   Konvent gewysig. Sy nuwe naam Île de la Réunion herdenk die vereniging
   van die rewolusionêre strydmag uit Marseille met die Nasionale Garde in
   Parys op 10 Augustus 1792. Die derde Franse naam, Île Bonaparte, wat
   sedert 1801 gebruik is, reflekteer nog eens die politieke gebeure in
   die moederland.

   Ná die verowering deur die Britse Vloot onder die bevel van kommodoor
   Josias Bowley kry die eiland sy ou naam "Île Bourbon" terug, wat eers
   met die rewolusie van die jaar 1848 vir goed na Réunion gewysig is.

   Op 19 Maart 1946 word Réunion 'n oorsese département (département
   d'outre-mer) van Frankryk. Sedert 1986 is dit ook 'n oorsese
   administratiewe gebied (région d'outre-mer). In 1997 word Réunion een
   van die sewe sogenaamde régions ultrapériphériques of "uiterste
   randgebiede" van die Europese Gemeenskap.

[wysig] Politiek en administratiewe verdeling

   Réunion is in administratiewe opsig verdeel in vier arrondissemente, 24
   munisipaliteite (Frans: communes) en 47 kantons. Die eiland is
   tegelykertyd 'n oorsese administratiewe gebied (région) en département
   van Frankryk.

   In 1972 het Réunion 'n soort selfregerende status gekry. Danksy die
   ligging ver af van die sentrum van die Europese Unie (EU) vorm die
   eiland sedert 1997 ook 'n sogenaamde région ultrapériphérique in die
   EU. Weens sy geografiese ligging en die afwykende tydsone is Réunion op
   1 Januarie 2002 ook die eerste gebied wat die nuwe geldeenheid Euro
   amptelik ingevoer het.

   Réunion is 'n lid van die Kommisie van die Indiese Oseaan en die
   Afrika-Unie.

[wysig] Geografie

   Réunion, soos gesien vanuit 'n westelike rigting
   Réunion, soos gesien vanuit 'n westelike rigting
   Die bergspits van die Piton des Neiges
   Die bergspits van die Piton des Neiges

   Die eiland het 'n oppervlak van 2 512 vierkante kilometer en 'n
   deursnee van tussen 50 en 70 kilometer. Réunion maak saam met Mauritius
   en Rodrigues deel uit van die Maskarene-eilandgroep, wat in 1511 deur
   Pedro Mascarenhas ontdek is. Die eiland het 'n tropiese klimaat met 'n
   gemiddelde jaarlikse temperatuur van 26 °C in die kusgebiede en sowat
   300 sonskyndae per jaar, met 'n reënseisoen in die somer (van Desember
   tot Maart).

   Die eiland is sowat drie miljoen jaar gelede uit lawa gevorm, toe die
   vulkaan Piton des Neiges uit die Indiese Oseaan verrys het, en daar is
   baie geologiese ooreenkomste met die groot Hawaii-eiland van die
   gelyknamige Amerikaanse eilandgroep, wat net soos Réunion op 'n aktiewe
   vulkaangordel in die oseaan lê.

   Die gebluste vulkaan Piton des Neiges (wat in Frans "Met sneeu bedekte
   bergspits" beteken, alhoewel sneeuval hier eintlik nie voorkom nie) met
   'n hoogte van 3 070,5 meter is die hoogste piek in 'n vulkaniese
   bergreeks, wat dwarsoor die eiland loop. Die Piton des Neiges is ook
   die hoogste berg in die gebied van die Indiese Oseaan.

   Die skildvulkaan Piton de la Fournaise (2 631 meter) het sowat een
   miljoen jaar gelede naas die Piton des Neiges aan die oostelike kant
   van die eiland ontstaan. Die bergspits word deur 'n aantal magtige,
   ineengestorte calderas omring. Die vulkaan is nog steeds aktief, en
   sedert die jaar 1690 is daar meer as 150 uitbarstings geregistreer, die
   laaste op 26 Desember 2005. Die groot uitbarsting van die jaar 1986 het
   die eiland selfs met 25 hektaar vergroot. Die La Fournaise-vulkaan
   behoort tot die sogenaamde effusiewe vulkane, wat minder gevaarlik is.
   Hy loop gereeld sowat twee keer per jaar leeg, sonder dat sy lawastrome
   groot skade berokken. In Augustus 2003 het die vulkaan 'n buitengewone
   skouspel opgelewer, nadat 'n sterk lugstroming sneeu- en yskristalle
   vanuit Antarktika tot by die 21ste tropiese breedtegraad gewaai en
   sodoende 'n winterlandskap op die berg geskep het.
   'n Uitsig oor die hoofstad Saint-Denis de la Réunion
   'n Uitsig oor die hoofstad Saint-Denis de la Réunion

   Die binneland van Réunion word oorheers deur sogenaamde calderas,
   valleie wat deur ineengestorte vulkane gevorm is. Hulle word weens
   hulle kenmerkende vorm plaaslik ook cirques ("sirkusse") genoem. Die
   Cirques de Salazie en de Cilaos is algemeen toeganklik, terwyl die
   afgeleë Cirque de Mafate slegs op voetslaanpaaie of met 'n helikopter
   bereikbaar is. Die Cirque de Salazie bekoor met sy pragtige flora en
   die tropiese bosse in die ooste, terwyl die Cirque de Cilaos ook as 'n
   wynbougebied dien.

   Die afgeleë vulkaniese hoogplatos is in die 19de eeu 'n skuilplek vir
   slawe, wat die harde werk op die suikerrietplantasies ontvlug het. Die
   Cirque de Mafate is nog steeds die tuiste van sowat 650 mense, wat in
   klein gehuggies woon.
   'n Satellietfoto van die eiland wys duidelik die vulkaniese calderas in
   die middel
   'n Satellietfoto van die eiland wys duidelik die vulkaniese calderas in
   die middel

   Die hange van die vulkaniese berge is dig bebos; die meeste
   landbougebiede en menslike nedersettings lê in die kusvlaktes van die
   omgewing. Réunion beskik oor sowat 40 kilometer se sandstrande in die
   weste en suidweste van die eiland.

[wysig] Demografie

   Sowat 45 persent van Réunion se 775 000 inwoners is Kreole (nasate van
   slawe uit Afrika en Europese setlaars), dertig persent is oorwegend
   Franse Europeërs, 25 persent is van Indiese afkoms, drie persent is
   Sjinese. Daar is klein minderhede van ander etniese groepe. Sowat
   dertig persent van die bevolking is jonger as vyftien jaar.

   Frans is die amptelike taal, alhoewel die meerderheid van die bevolking
   Créole, 'n kreooltaal met Frans as sy hoofsaaklike basis, as
   omgangstaal praat.

   Naastenby negentig persent van die bevolking is Rooms-Katolieke
   Christene. Daar is minderhede van Hindoes en Moslems (oorwegend
   Indiërs) en Boeddhiste (veral Sjinese). Réunion staan ook in
   godsdienstige opsig bekend vir die verdraagsaamheid van sy mense.

[wysig] Ekonomie

   In die tydperk tussen 1993 en 2001 is die ekonomie van Réunion die
   snelste groeiende van alle administratiewe gebiede van Frankryk, met 'n
   gemiddelde jaarlikse groeikoers van 4,4 persent. Met 'n bruto
   binnelandse produk van meer as 10 000 € per capita is Réunion die
   welvarendste gebied in die suidelike Indiese Oseaan. Nogtans is die per
   capita-inkomste die laagste in Frankryk, aangesien die natuurlike
   bevolkingsaanwas nog steeds groot bly. Werkloosheid (32,3 persent in
   2003) is een van die groot ekonomiese vraagstukke, alhoewel emigrasie
   na die metropolitaanse Frankryk vir baie mense 'n opsie bly.

   Die tersiêre sektor, veral die toerisme en inligtingsbedryf, is tans
   die belangrikste steunpilaar van die plaaslike ekonomie, wat ook die
   meeste werkgeleenthede bied. In 2004 het meer as 430 000 toeriste die
   eiland besoek, waaronder 'n groot aantal familiebesoeke van Réunionais
   wat in die Europese deel van Frankryk werk.
   Suikerrietvelde op Réunion
   Suikerrietvelde op Réunion

   Die landbou is die tweede belangrikste sektor van Réunion se ekonomie.
   Aanvanklik was koffie die hoofsaaklike produk van die eiland, maar
   nadat tropiese storms in die jare 1806 en 1807 die koffieplantasies
   volledig verwoes het, het die meeste koffieboere na suikerriet
   omgeskakel. In die eerste jare is die suikerriet veral gebruik om rum
   te distilleer, en eers nadat die owerhede 'n verbod op die
   alkoholvervaardiging geplaas het, begin die grootskaalse
   suikerproduksie, wat vandag sowat 12 000 werkgeleenthede bied.

   Twee derdes van die eiland se landbougebiede of sowat 38 000 hektaar
   word deur suikerrietplantasies beslaan. Nogtans bestaan daar nog net
   twee groot koöperasies, die Sucrerie de Bois-Rouge in die noord-ooste
   van Réunion, en die Sucrerie du Gol in die suid-weste. Laasgenoemde is
   ook die grootste suikerprodusent in die Europese Gemeenskap. Die meeste
   ander suikerfabrieke is as gevolg van lae pryse op die wêreldmark al
   lank gesluit.
   Vanilla planifolia op 'n vanieljeplantasie
   Vanilla planifolia op 'n vanieljeplantasie

   Weens die topografiese besonderhede van die eiland is meganisering en
   outomatisering dikwels nie moontlik nie, en vier vyfdes van die
   suikerriet word met die hand geoes. Elkeen van die suikerrietfabrieke
   het 'n kapasiteit van tot by een miljoen ton suikerriet, wat sowat
   300 000 ton ru-suiker sou oplewer. Negentig persent van die jaarlikse
   ru-suikerproduksie word na die Europese deel van Frankryk uitgevoer,
   waar dit ook geraffineer word.

   Sap en melasse, die byprodukte van die suikerkristallisasie, word op
   Réunion tot rum gedistilleer. Suikerrietstrooi dien as brandstof,
   terwyl die filterskuim van die suikerrietverwerking as mis op die velde
   gebruik word. Die jaarlikse opkoms van sowat 70 000 ton melasse word
   onder meer tot bio-etanol verwerk.
   Edmond Albius
   Edmond Albius

   Tot dusver bly die subsidiëring deur die Franse regering en die
   Europese Gemeenskap, wat in die vorm van vaste pryse vir ru-suiker
   deurgevoer word, 'n belangrike steunpilaar van die plaaslike
   suikerrietbedryf. Die afskaling van hierdie indirekte ekonomiese hulp
   is reeds besluit, nogtans het die suikerpryse op die wêreldmark danksy
   die groeiende navraag in Asië skerp gestyg, wat die plaaslike bedryf
   minder afhanklik van subsidies sal maak.

   Die plaaslike ru-suikerproduksie beloop in 2004 220 000 ton.

   Réunion produseer jaarliks ook sowat dertig ton van sy "swart goud",
   vanielje, wat die tweede duurste spesery ter wêreld is. Die oorspronge
   van die vanieljebedryf op 'n eiland, wat nie oor bestuiwende insekte of
   kolibris beskik nie, lê in 'n toevallige ontdekking. 'n Woedende
   slaweseun, die twaalfjarige Edmond Albius, druk in 1841 die
   vanieljebloeisels van sy baas plat. Merkwaardig genoeg het die
   bloeisels nie verwelk nie, maar doosvrugte begin uit die
   vanieljeorgideë voortspruit. Ter ere van die eiland Île Bourbon word
   hierdie soort vanielje bourbon-vanielje genoem. Later is danksy hierdie
   metode in verskillende lande met die produksie van bourbon-vanielje
   begin. Albius het as beloning sy vryheid verkry.

[wysig] Eksterne skakels

     * Verslag van 'n Suid-Afrikaanse vulkanologiese ekskursie na Réunion

    Die administratiewe geweste van Frankryk        Flag of France
          Akwitanië | Auvergne | Boergondië | Bretagne | Centre |
    Champagne-Ardenne | Elsas | Franche-Comté | Île-de-France | Korsika |
    Languedoc-Roussillon | Limousin | Lotaringe | Midi-Pyrénées |
    Nord-Pas-de-Calais | Basse-Normandie | Haute-Normandie |
    Pays-de-la-Loire | Pikardië | Poitou-Charentes | Provence-Alpes-Côte
    d'Azur | Rhône-Alpes
                               Oorsese gebiede:
               Frans-Guyana | Guadeloupe | Martinique | Réunion


   Lande in Afrika

   Algerië | Angola | Benin | Botswana | Burkina Faso | Burundi |
   Comore-eilande | Demokratiese Republiek van die Kongo | Djiboeti |
   Egipte | Ekwatoriaal-Guinee | Eritrea | Ethiopië | Gaboen | Gambië |
   Ghana | Guinee | Guinee-Bissau | Ivoorkus | Kaap Verde | Kameroen |
   Kenia | Lesotho | Liberië | Libië | Madagaskar | Malawi | Mali |
   Mauritanië | Mauritius | Marokko | Mosambiek | Namibië | Niger |
   Nigerië | Republiek van die Kongo | Rwanda | São Tomé en Principe |
   Senegal | Sentraal-Afrikaanse Republiek | Seychelle | Sierra Leone |
   Soedan | Somalië | Suid-Afrika | Swaziland | Tanzanië | Togo | Tsjad |
   Tunisië | Uganda | Wes-Sahara | Zambië | Zimbabwe
    Afhanklike gebiede: Brits: Britse Indiese Oseaan Gebied - Sint Helena
                en afhanklikhede| Portugees: Madeiraeilande |

   Spaans: Kanariese-eilande - Ceuta en Melilla | Frans: Mayotte - Réunion


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Franse Départemente • Eilande van Afrika

