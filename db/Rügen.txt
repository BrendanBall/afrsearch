Rügen


   'n Kaart van die Duitse deelstaat Mecklenburg-Voorpommere, met Rügen
   donker gekleur
   'n Kaart van die Duitse deelstaat Mecklenburg-Voorpommere, met Rügen
   donker gekleur
   Die krytrotse Wussower Klinken, wat in 2005 in die see gestort het
   Die krytrotse Wussower Klinken, wat in 2005 in die see gestort het
   Caspar David Friedrich: Kreidefelsen auf Rügen (Krytrotse op die eiland
   van Rügen, omtrent 1818)
   Caspar David Friedrich: Kreidefelsen auf Rügen (Krytrotse op die eiland
   van Rügen, omtrent 1818)

   Rügen is die grootste eiland van Duitsland. Dit is in die Oossee geleē
   en word van die vasteland geskei deur die smal Strelasund en die veel
   breēr Greifswalder Bodden. Die eiland is 935 vierkante kilometer groot
   en het 73 000 inwoners (2001).

   Die hoofstad van die eiland en die gelyknamige Kreis (distrik) is
   Bergen. Ander groot plekke is Sassnitz, Binz, Garz en Putbus.

   Die eiland is aanvanklik deur Slawiese stamme bewoon en behoort daarna
   agtereenvolgens aan die hertogdom Pommere, Swede, Pruise en die Duitse
   Ryk. Na die Tweede Wêreldoorlog behoort dit aan die Duitse Demokratiese
   Republiek (DDR) en sedert die hereniging van Duitsland maak dit deel
   uit van die deelstaat Mecklenburg-Voorpommere.

   Rügen is 'n belangrike toeristebestemming en dit het in dié opsig sy
   teenstaander, Sylt, in die Noordsee intussen verbygesteek. In Putbus
   was daar in 1816 die eerste badplaas. Die eiland is vir 'n groot deel
   natuurgebied (drie natuurreservate) en het behalwe strande ook hoë
   krytrotse, byvoorbeeld die Königsstuhl op die eilandgedeelte Jasmund.
   Die krytrotsformasie Wissower Klinken, wat die Duitse landskapskilder
   Caspar David Friedrich omtrent 1818 geïnspireer het om sy beroemdste
   werk te skilder, verbrokkel 24 Februarie 2005 as gevolg van verwering,
   en stort in die see. Rügen verloor oornag een van sy bekendste
   besienswaardighede.

   Ook die landskap wat aan die Rügen-Kreiseiland Hiddensee behoort, is
   aangewys as van groot waarde. Die baie kleiner eiland het Brahms
   geïnspireer met die skryf van sy eerste simfonie.
   Krytrotse op Rügen (2003)
   Krytrotse op Rügen (2003)

   Hiddensee is feitlik 'n strandwal, (seetong), soos die wel met Rügen
   vergroeide Bug, Schaabe en Schmale Heide. Hierdie strandwalle verbind
   Rügen met Jasmund en Wittow. Tussen Rügen en die strandwalle lê
   strandmere, omvangryke watermassas, wat in dié gebied Bodden genoem
   word.

   Die noordelikste punt van Rügen is die Kaap Arkona op die skiereiland
   Wittow, tewens die noordelikste punt van die vroeëre DDR.

   Rügen, het net soos Sylt, en die ander groot Oossee-eiland, Usedom, 'n
   vaste oewerverbinding. Die eiland kan sedert 1936 deur middel van 'n
   brug oor die Strelasund vanuit Stralsund bereik word. Daar is ook
   veerbootdienste na verskillende Duitse en Skandinawiese hawens. Die
   langafstandsverbindinge oor die Oossee word vanuit Sassnitz en
   Neu-Mukran onderhou. Die nuwe Rügenbrug (Duits: Rügenbrücke), wat Rügen
   met die stad Stralsund verbind, sal in die jaar 2007 voltooi wees. Die
   brug met 'n lengte van 583 meter word teen 'n koste van 100 miljoen
   Euro opgerig en is die grootste moderne brugbouprojek in Duitsland.

   Tydens die Nazi-heerskappy laat die staatsbeheerde Kraft durch Freude
   (KdF)-organisasie, wat veral die vryetydbesteding en vakansies van
   werkers as sy hooftaak het, 'n reusagtige vakansieoord, Prora, noord
   van Binz oprig. Die gebouekompleks kan weens die uitbreek van die
   Tweede Wêreldoorlog nie meer voltooi word nie. Latere pogings om die
   kompleks te sloop misluk weens die massiewe bouwyse. 'n Deel van die
   kompleks dien vandag as 'n museum.

[wysig] Geskiedenis

   Argeologiese vondste in die strandmere van die eiland dui daarop dat
   Rügen reeds in die Steentyd deur mense bewoon is. Die Rugiërs was die
   eerste Germaanse volkstam wat hom op die eiland gevestig het, tog is
   Rügen in die tydperk van die Volksverhuising deur die Slawiese Rane
   (Rujane) beset en deur plaaslike vorste regeer.
   Prora - die gebouekompleks van die KdF-organisasie
   Prora - die gebouekompleks van die KdF-organisasie

   Die Deense koning Waldemar I het Rügen in die 12de eeu verower en in
   die jaar 1168 die laaste toevlugsoord van die Svantevit-kult naby Kaap
   Arkona verwoes. Onder die heerskappy van vors Jaromar I is die
   kerstening van die inheemse bevolking voltooi, terwyl gelyktydig Duitse
   setlaars uit die gebiede wes van die Elberivier hulle op Rügen begin
   vestig het.

   Die opvolgers van Jaromar het 'n deel van die Pommerse kusgebied
   verower, in 1234 die stad Stralsund gestig en daarin geslaag om die
   Deense juk af te werp. Wizlaw II het die eiland in 1282 as 'n leen van
   die Duitse koning Rudolf I geneem en die amp van 'n ryksjagmeester
   beklee.

   Stormvloede het die eiland in die jare 1304 en 1317 verwoes en 'n deel
   van Rügen, die eiland Ruden, afgeskeur.

   Ná die dood van Wizlaw II van Rügen in 1325 het die eiland eers 'n deel
   van die gebied Pommere-Wolgast geword en is in 1478 vir goed met
   Pommere verenig. Saam met Pommere het Rügen ingevolge die ooreenkomste
   van die Vredesluiting van Wesfale, wat in 1648 'n einde aan die
   Dertigjarige Oorlog gemaak het, 'n Sweedse besitting geword.

   Op 23 en 24 September 1678 en op 15 November 1715 het die
   Brandenburgers die eiland verower, en tussen 1807 en 1813 is die eiland
   deur Franse troepe beset. Met die vredesluiting van Kiel in 1814 het
   Swede die eiland aan Denemarke afgestaan. In 1815 het die eiland saam
   met Nieu-Voorpommere 'n deel van die Pruisiese staat geword.

[wysig] Besienswaardighede

   Strandmeer naby Mönchgut
   Strandmeer naby Mönchgut
     * Die ou seebrug en sy bekende restourant in die dorp Sellin is ná
       die Duitse hereniging herstel. In die Keiserpawiljoen
       (Kaiserpavillon) kan 'n mens fotografieë oor die brug se
       geskiedenis bekyk.
     * Prora is 'n reusagtige gebouekompleks uit die tydeperk van die
       Nazi-heerskappy, wat oorspronklik as 'n vakansieoord sou dien.
       Vandag spog dit onder meer met 'n museum oor die Nationale
       Volksarmee (Nasionale Volksweermag van die DDR) en die plaaslike
       geskiedenis.
     * Die kasteel Jagdschloss Granitz is een van die gewildste
       toeristebestemmings in Mecklenburg-Vorpommern en kan onder meer met
       die stoomtrein Rasender Roland bereik word.
     * Die Museum vir Onderwater-argeologie (Museum für
       Unterwasserarchäologie) in die ou veerponthawe van Sassnitz beskik
       oor 'n versameling skeepswrakke wat deur duikers in die Oossee
       ontdek is.
     * Die Hawemuseum (Hafenmuseum) in Sassnitz vertoon die ou kotter
       Havel en bied inligting oor die geskiedenis van die Oos-Duitse
       seevissery. Diepsee-visbote van die DDR het vroeër selfs tot by die
       kuswaters van Angola gekom.

   Commons
   Multimedia oor hierdie onderwerp is te vinde op Wikimedia Commons onder
   die titel:
   Rügen
   Kategorieë: Mecklenburg-Voorpommere • Geografie van Duitsland • Eilande

