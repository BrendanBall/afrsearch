SASOL


   SASOL (oorspronklik Suid-Afrikaanse Olie- en Gaskorporasie) is 'n
   Suid-Afrikaanse maatskappy met belange in mynbou, energie, chemie en
   sintetiese brandstowwe. SASOL het sy hoofkwartier in Rosebank,
   Johannesburg en sowat 30 000 werknemers dwarsoor die wêreld. Dit is
   tans die tweede grootste nywerheidsmaatskappy in die land en een van
   die grootste multinasionale maatskappye wat hulle oorsprong in
   Suid-Afrika het, met 'n jaarlikse omset van meer as VSA-$ 11 miljard.

   Die maatskappy het veral bekendheid verwerf as die enigste onderneming
   ter wêreld wat op 'n winsgewende basis steenkool volgens die
   Fischer-Tropsch-sintese na petrol en diesel verwerk het. SASOL se
   Suid-Afrikaanse aanlegte is in Sasolburg en Secunda geleë, maar die
   maatskappy het ook belange in buitelandse bouprojekte wat tans in Katar
   (Oryx GTL), Iran (Arya Polymers) en Nigerië (Escravos GTL) in proses
   is.

   SASOL tree in Suid-Afrika as die hoofborg van die Springbokke, die span
   van die nasionale Rugby-unie, en die lugskouspan Sasol Tigers.

[wysig] Geskiedenis

   SASOL se oorspronge dateer terug na die twintigerjare van die 20ste eeu
   toe die verwerking van steenkool na vloeibare brandstowwe wêreldwyd
   ondersoek is. In Suid-Afrika het die regering die bevindings van 'n
   sodanige studie in 1927 aan die publiek voorgelê, en die
   Anglovaal-korporasie het in die dertigerjare met die pionierswerk
   begin. In 1947 het die regering met 'n wetsontwerp voorsiening gemaak
   vir die stigting van SASOL wat in 1950 as 'n staatsbeheerde maatskappy
   in die lewe geroep is.

   Die perseel in die noordelike Oranje-Vrystaat, wat vir die oprigting
   van die SASOL I-aanleg gekies is, was strategies baie gunstig naby die
   steenkoolmyne langs die Vaalrivier en die belangrike nywerheidsgebiede
   van die Witwatersrand rondom Johannesburg geleë. In 1951 is met die bou
   van SASOL se eie steenkoolmyn Sigma, die dorp Sasolburg en die aanleg
   SASOL I begin. Vier jaar later is die eerste brandstof vervaardig, en
   sintetiese petrol was laat in 1955 reeds by die eerste Suid-Afrikaanse
   petrolstasies beskikbaar.

   Die boubedrywighede vir twee nuwe projekte het in 1976 en 1979 naby die
   dorpe Evander en Trichardt se steenkoolvelde in die destydse provinsie
   Transvaal begin en in 1980 en 1982 voltooi. Net soos in die geval van
   SASOL I is 'n nuwe dorp, Secunda, vir SASOL se sowat 16 000 plaaslike
   werknemers en hul gesinne gestig. SASOL se plaaslike steenkoolmyn
   Bosjesspruit het tot een van die grootstes ter wêreld ontwikkel. Die
   SASOL II- en III-projekte is destyds ten 'n koste van onderskeidelik
   2,5 en 3,3 miljard rand opgerig, maar danksy die besluit om twee
   soortgelyke projekte digby mekaar te bou kon SASOL II en III voordeel
   trek uit 'n gemeenskaplike infrastruktuur, personeel en materiaalbasis,
   en 'n geskatte bedrag van 500 miljoen rand is sodoende bespaar.

   Sowat sestig prosent van die boukoste van SASOL II en III is plaaslik
   bestee en het werkgeleenthede vir 20 000 bouwerkers geskep. Die
   projekte is deur lenings, die heffing van toeslae op die petrolprys (2c
   per liter vanaf 1975 en 4c vanaf 1977 tot by 1988)^[1] en
   uitvoerkrediete gefinansieer. Vir SASOL III is in Oktober 1979 daarnaas
   ook andele ter waarde van ZAR 525 miljoen uitgereik, waarvan ZAR 35
   miljoen vir die algemene publiek beskikbaar was. Weens die geweldige
   navraag het die aandele se koers op die Johannesburgse effektebeurs
   binne enkele ure met meer as vyftig persent gestyg, en SASOL het die
   belangrikste maatskappy op die effektebeurs geword.

   Belangrike mylpale van SASOL se aktiwiteite was die bou van 'n
   raffinadery in 1967, die stigting van die eerste internasionale
   bemarkingsmaatskappy (Sasol Chemicals Europe) in 1990 en die oorname
   van die Duitse CONDEA-groep in 2001. SASOL is tans een van die vyf
   grootste maatskappye op die Johannesburgse effektebeurs, en sy aandele
   word ook op die New Yorkse effektebeurs genoteer. SASOL het sakebelange
   in meer as twintig lande en voer sy produkte na meer as honderd lande
   uit.

[wysig] Bronne

     * Crawford, Neta C. en Klotz, Audie: How Sanctions Work. Lessons from
       South Africa. New York Stad: St. Martin's Press 1999
     * Presse- und Informationsabteilung der Südafrikanischen Botschaft:
       Energie Spektrum Südafrika. Wene (Oostenryk) 1980, bl. 10-13
     * SASOL Internet: Company profile - History

[wysig] Verwysings

    1. ^ Report of the Auditor General on the Financial Statements for
       1993-1994 of the Central Energy Fund, bl. 11

   Wikimedia Commons Meer media omtrent hierdie onderwerp kan gevind word
                     onder die kategorie Sasol by die Wikimedia Commons.
   Kategorieë: Suid-Afrikaanse sakeondernemings • Ekonomie van Suid-Afrika

