SV Tasmania Gropiusstadt 73


   CAPTION: SV Tasmania Gropiusstadt 73

   Volledige naam Sportverein Tasmania-Gropiusstadt ,
                  1973 e.V.
   Bynaam
   Stigtingsdatum 2 Junie 1900
   Tuisveld       Werner Seelenbinder Sportpark,
                  Berlyn
   Kapasiteit     3 000
   Kompetisie     Verbandsliga Berlyn

   SV Tasmania Gropiusstadt 73 is ‘n sportklub uit die Neukölln-distrik
   van Berlyn, die hoofstad van Duitsland, veral bekend vir sy
   sokkerafdeling. Behalwe sokker, het die klub ook ‘n afdeling vir
   kegelbal. Gropiusstadt is ‘n buurt in Neukölln.

   Inhoud

        * 1 Geskiedenis
        * 2 Promosie na die Bundesliga
        * 3 Die tydperk na relegasie
        * 4 Onlangse ligaposisionering
        * 5 Eksterne skakels

[wysig] Geskiedenis

   Die klub is op 2 Junie 1900 gestig as Rixdorfer TuFC Tasmania 1900. In
   die 1910/11-seisoen het die klub as kampioen van die Märkische
   Fußballbund aan die uitspeelwedstryde om die Duitse sokkerkampioenskap
   deelgeneem, maar is in die eerste rondte met 5-0 deur Karlsruher FV
   uitgeskakel.

   In 1912 is Rixdorf se naam na Neukölln verander en is die klub herdoop
   na Neuköllner SC Tasmania. Na die Tweede Wêreldoorlog is die klub deur
   die Geallieerdes ontbind, maar dis ‘n jaar later herstig as SG
   Mitte-Neukölln. In 1949 is die klub herdoop na Tasmania 1900 Berlyn.

[wysig] Promosie na die Bundesliga

   In 1965 het die DFB vir Hertha BSC Berlyn uit die Bundesliga gerelegeer
   na ‘n oortreding van die spelervergoedingreëls. Nadat sowel Karlsruher
   SC as FC Schalke 04 op die vakante plek probeer beslag lê het, het die
   DFB op die ou end besluit dat geen span daardie seisoen sou relegeer
   nie en dat die kompetisie tot 18 spanne vergroot word. Die wenner van
   die Berlynse Regionalliga was Tennis Borussia Berlyn, maar hulle het
   uitgeval in die uitspeelwedstryde om promosie na die Bundesliga teen FC
   Beiere München en VfL Borussia Mönchengladbach. Die DFB wou egter vir
   politieke redes (dit was in die dae van die Koue Oorlog) ‘n span uit
   Berlyn in die Bundesliga hê en het Hertha se plek vir Spandauer SV, wat
   tweede in die Regionalliga (destyds die tweede liga) geëindig het,
   aangebied. Spandauer SV het egter die aanbod van die hand gewys en dit
   het die weg vir Tasmania Berlyn, wat derde in die Regionalliga geëindig
   het, gebaan om na die Bundesliga te promoveer. Hierdie besluite is eers
   2 weke voor die afskop van die nuwe seisoen gefinaliseer.

   Dit was gou duidelik dat Tasmania Berlyn te swak vir die Bundesliga was
   en hoewel daar in die eerste wedstryd met 2-0 teen Karlsruher SC
   geseëvier is, sou die klub geskiedenis maak met die slegste
   Bundesligaseisoen nog ooit. Die span kon slegs 2 wedstryde wen, slegs
   15 doele aanteken en het 108 afgestaan. Tasmania het loshande laaste
   geëindig met slegs 8 punte, die rekord vir die minste punte nog ooit.
   Die enigste span teen wie Tasmania nie verloor het nie was 1. FC
   Kaiserslautern, teen wie daar in beide wedstryde gelykop gespeel is.
   Die span hou onder meer die volgende Bundesligarekords:
     * 49ste en laaste in die Bundesliga ewige-tabel
     * Minste wedstryde gewen in ‘n seisoen (2)
     * Meeste wedstryde verloor in ‘n seisoen (28)
     * Enigste Bundesligaspan ooit sonder enige weg-oorwinnings
     * Langste periode sonder ‘n oorwinning (31 wedstryde - 14 Augustus
       1965 tot 21 Mei 1966)
     * Meeste tuisnederlae (12)
     * Meeste opeenvolgende tuiswedstryde sonder ‘n oorwinning (15)
     * Meeste opeenvolgende nederlae (10). Hierdie rekord is deur DSC
       Arminia Bielefeld in die 1999/00-seisoen geëwenaar (tydens die 10de
       wedstryd is die span deur die skare as Tasmania Bielefeld
       toegesnou).
     * Slegste doeleverskil: 15-108
     * Grootste tuisnederlaag: 0-9 teen Meidericher SV (26 Maart 1966)
     * Minste aantal toeskouers vir ‘n Bundesliga-wedstryd: 827 (15
       Januarie 1966 teen VfL Borussia Mönchengladbach). Die span het
       egter vir sy eerste tuiswedstryd 81 500 toeskouers getrek en vir
       die tweede 70 000.

[wysig] Die tydperk na relegasie

   Tussen 1966 en 1973 het die klub nog 2 keer die uitspeelwedstryde om
   promosie na die Bundesliga gehaal, maar was beide kere onsuksesvol. In
   1973 is die klub bankrot verklaar, maar dis onmiddellik herstig as SC
   Tasmania 73 Neukölln. Die klub het in 2001 die huidige naam aangeneem
   en ding tans (status: 2007) in die Verbandsliga Berlyn op die 5de vlak
   mee.

[wysig] Onlangse ligaposisionering

     * 1963-64 (II) Regionalliga Berlyn 1ste
     * 1964-65 (II) Regionalliga Berlyn 3de
     * 1965-66 (I) Bundesliga 18de
     * 1966-67 (II) Regionalliga Berlyn 1ste
     * 1967-68 (II) Regionalliga Berlyn 1ste
     * 1968-69 (II) Regionalliga Berlyn 1ste
     * 1969-70 (II) Regionalliga Berlyn 1ste
     * 1970-71 (II) Regionalliga Berlyn 1ste
     * 1971-72 (II) Regionalliga Berlyn 1ste
     * 1972-73 (II) Regionalliga Berlyn 1ste

                bankrotskap

     * 1973-74 (VII) C-Klasse
     * 1974-75 (VI) B-Klasse
     * 1975-76 (VI) A-Klasse
     * 1976-77 (VI) A-Klasse
     * 1977-78 (V) A-Klasse
     * 1978-79 (IV) Landesliga Berlyn 5de
     * 1979-80 (IV) Landesliga Berlyn 6de
     * 1980-81 (IV) Landesliga Berlyn 2de
     * 1981-82 (III) Am.Oberliga Berlyn 9de
     * 1982-83 (III) Am.Oberliga Berlyn 14de
     * 1983-84 (III) Am.Oberliga Berlyn 13de
     * 1984-85 (III) Am.Oberliga Berlyn 7de

     * 1985-86 (III) Am.Oberliga Berlyn 8ste
     * 1986-87 (III) Am.Oberliga Berlyn 3de
     * 1987-88 (III) Am.Oberliga Berlyn 6de
     * 1988-89 (III) Am.Oberliga Berlyn 9de
     * 1989-90 (III) Am.Oberliga Berlyn 10de
     * 1990-91 (III) Am.Oberliga Berlyn 16de
     * 1991-92 (IV) Verbandsliga Berlyn
     * 1992-93 (IV) Verbandsliga Berlyn 5de
     * 1993-94 (IV) Verbandsliga Berlyn 18de
     * 1994-95 (VI) Landesliga Berlyn-2 8ste
     * 1995-96 (VI) Landesliga Berlyn-2 1ste
     * 1996-97 (V) Verbandsliga Berlyn 1ste
     * 1997-98 (IV) Oberliga Noordoos-Noord 6de
     * 1998-99 (IV) Oberliga Noordoos-Noord 16de
     * 1999-00 (V) Verbandsliga Berlyn 19de
     * 2000-01 (VI) Landesliga Berlyn-1 12de
     * 2001-02 (VI) Landesliga Berlyn-2 2de
     * 2002-03 (V) Verbandsliga Berlyn 2de
     * 2003-04 (V) Verbandsliga Berlyn 2de
     * 2004-05 (V) Verbandsliga Berlyn 10de
     * 2005-06 (V) Verbandsliga Berlyn 2de
     * 2006-07 (V) Verbandsliga Berlyn 2de
     * 2007-08 (V) Verbandsliga Berlyn

[wysig] Eksterne skakels

     * Amptelike klubwerf
     * Abseits Guide to German Soccer

   Kategorie: Duitse sokkerklubs

