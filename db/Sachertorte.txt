Sachertorte


   Sachertorte in die Hotel Sacher, Wene
   Sachertorte in die Hotel Sacher, Wene
   Sacher-winkel in Wene
   Sacher-winkel in Wene

   Die Sachertorte is 'n internasionaal bekende sjokoladekoek, wat sy
   oorsprong in die Oostenrykse hoofstad Wene het en vir die eerste keer
   in 1832 deur die sestienjarige Franz Sacher, 'n tweedejaarse leerjonge
   aan die hof van Prins Metternich, gebak is. Sy seun Eduard Sacher het
   die resep later met couverture en appelkooskonfyt verfyn. In 1876 stig
   Eduard Sacher die Restourant en Hotel Sacher.
   Die Hotel Sacher in Wene
   Die Hotel Sacher in Wene

   Net die hoofbestanddele van die geheime resep is bekend. Volgens die
   Hotel Sacher word jaarliks meer as 270 000 Sachertorten vervaardig,
   waarvoor 1,2 miljoen eiers, 80 ton suiker, 70 ton sjokolade, 37 ton
   appelkooskonfyt, 25 ton botter en 30 ton koekmeel benodig word.
   Original Sacher-Torte is 'n handelsmerk van die Hotel Sacher, en die
   koek is net beskikbaar in die Hotel Sacher in Wene, die Hotel Sacher in
   Salzburg, die Café Sacher in Innsbruck, die Café Sacher in Graz, die
   Sacher-winkel in Bozen (Bolzano, Suid-Tirool) en op die internasionale
   lughawe van Wene. Daarnaas kan dit ook by die Hotel se aanlynwinkel
   bestel word.

   Die Hotel Sacher het dekades gelede 'n regsaak teen die Weense
   fynbakkery Demel begin, wat ook 'n Original Sacher-Torte aangebied het.
   Sedert 1965 word hierdie koek onder die naam Demel's Sachertorte
   bemark. Demel se koek verskil ten opsigte van die appelkonfyt-laag, wat
   hier in die middel van die koek lê en nie regstreeks onder die
   sjokolade-glasering nie.

   Aangesien Sachertorte 'n relatief droë koek is, word dit in Oostenryk
   meestal met slagroom geniet.
   Kategorie: Kookkuns

