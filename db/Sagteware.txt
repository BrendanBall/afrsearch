Sagteware


   Sagteware (ook programmatuur genoem, teenoor "apparatuur" of
   "hardeware") is 'n generiese begrip vir 'n georganiseerde groep(e) kode
   wat instruksies verteenwoordig wat uitgevoer word deur 'n rekenaar.
   Sagteware word gewoonlik eers geskryf as bronkode, en dan verwerk na
   binêre formaat wat spesifiek is aan die verwerker of omgewing waarin
   die kode uitgevoer word.

   Sagteware word gewoonlik verdeel in twee hoofkategorieë:
   stelselsagteware wat die basiese nie-taak-spesifieke funksies van die
   rekenaar verskaf, en toepassingsagteware wat gebruik word om spesifieke
   gebruiker-verwante take uit te voer.

   Die begrip is die eerste keer in hierdie konteks gebruik deur John W.
   Tukey in 1957.

   Inhoud

        * 1 Stelselsagteware
        * 2 Toepassingsagteware
        * 3 Sagtewareontwikkeling
        * 4 Verwante artikels

[wysig] Stelselsagteware

   Stelselsagteware is verantwoordelik vir die beheer, integrasie en
   bestuur van die individuele hardewarekomponente van 'n rekenaarstelsel
   so dat ander sagteware en die gebruikers van die stelsel dit sien as 'n
   funksionele eenheid sonder om besorgd hoef te wees oor die lae-vlak
   details soos byvoorbeeld die verskuiwing van data vanaf die geheue na
   die hardeskyf, of die vertoon daarvan op die skerm.

   Stelselsagteware bestaan uit dinge soos 'n bedryfstelsel en 'n aantal
   fundamentele nutsprogramme, soos programme wat lêers manipuleer,
   stelseladministrasie verrig en wat hardeware- en netwerkkonfigurasie
   doen.

[wysig] Toepassingsagteware

   Toepassingsagteware word gebruik om ander take, buiten die bestuur van
   die rekenaarstelsel, uit te voer. Toepassingsagteware kan bestaan uit
   'n enkele program, byvoorbeeld 'n teksredigeerder; 'n aantal programme
   (gewoonlik genoem 'n sagteware pakket wat saam werk om 'n taak uit te
   voer, byvoorbeeld 'n sigblad; 'n groter versameling (of suite) van
   onafhanklike programme wat vir verwante take gebruik word soos
   byvoorbeeld 'n kantoorproduktiwiteit-suite wat bestaan uit 'n
   woordverwerker, sigblad, ens.

[wysig] Sagtewareontwikkeling

   Sagteware word amper altyd ontwikkel met behulp van een of meer
   programeertale. Verskeie nutsprogramme word moontlik gebruik in die
   proses:
     * 'n teksredigeerder of 'n geïntegreerde ontwikkelingsomgewing
     * vertalers of interpreteerders
     * ontfoutingsprogramme

[wysig] Verwante artikels

     * Verwerking
     * Rekenaarwetenskap
     * Rekenaarprogrammering
     * Sagteware ingenieurswese
     * Algoritme

   Kategorie: Rekenaar

