Saguenayrivier


   Die Saguenay se waterskeiding
   Die Saguenay se waterskeiding

   Die Saguenayrivier (Frans: rivière Saguenay) in die suide van Quebec
   (Kanada) vloei in twee kanale, die Grande Décharge en die Petite
   Décharge, wat deur die Alma-eiland van mekaar geskei word, uit die
   Saint-Jeanmeer (Frans: Lac Saint-Jean) in die Laurentiese Hoogland. Dit
   is 'n takrivier van die Sint-Laurensrivier met 'n lengte van sowat 176
   km. Die Saguenay is 'n belangrike bron van hidroëlektriese krag en 'n
   gewilde toeristebestemming. Sy uitmonding in die Sint-Laurensrivier
   naby Tadoussac vorm die Saguenayfjord. Die Saguenay se belangrikste
   takrivier is die Peribonca.

   Die rivier vloei baie sterk en word deur steil rotswande begrens, wat
   hoogtes van meer as 450 meter bereik. Getywater vloei sowat eenhonderd
   kilometer stroomop tot by Chicoutimi, sodat die rivier se benedeloop
   bevaarbaar is. Die Saguenay is 'n gewilde broeiplek vir talle
   beloegawalvisse. Ook Greenland-haaie kom in die rivierwater voor.
   Kanada se nasionale Parc marin du Saguenay–Saint-Laurent dek die
   samevloeiing van Saguenay- en Sint-Laurensrivier.

[wysig] Geskiedenis

   Monding van die Saguenayrivier
   Monding van die Saguenayrivier

   Die Saguenayrivier, wat na die legendariese Indiaanse Koninkryk
   Saguenay vernoem is, was reeds 'n beduidende handelsroete vir die
   Eerste Nasies in die gebied, toe dit in 1535 deur die Franse seevaarder
   Jacques Cartier ontdek is, terwyl Samuel de Champlain sy benedeloop in
   1603 verken het. Tadoussac, wat in 1600 gestig is, was Frankryk se
   eerste handelspos in Kanada.

   Die rivier het sowat drie eeue lank as 'n belangrike waterweg vir
   verkenners, sendelinge en pelshandelaars gedien en is later vir die
   vervoer van boomstamme en as toegang tot jag- en visserygebiede
   gebruik.

   Papiermeule en hidroëelektriese kragsentrales is in die 20ste eeu langs
   die oewers van die Saguenay en sy takriviere opgerig. Die
   aluminiumaanleg in Jonquière is die grootste van sy soort wêreldwyd.
   Die rivier het 'n belangrike toeristebestemming geword, en
   stoomboottoere vanuit Quebecstad lok talle besoekers.

   Die groot oorstromings by die Saguenay se takriviere het in Julie 1996
   groot skade in die gebied berokken en tien lewens geëis. Naas die
   regering het ook mense dwarsoor Kanada finansiële steun aan die
   slagoffers verleen en sodoende ná die naelskraap neerlaag van die
   Quebecse onafhanklikheidsbeweging in die 1995-referendum ook 'n
   boodskap van politieke eenheid na die Franstalige Kanada gestuur.

[wysig] Franse kultuur

   Die bewoners van die Saguenaygebied het 'n groot rol in die geskiedenis
   van Quebec se onafhanklikheidsbeweging gespeel, en die Parti Québécois
   het hier sy eerste sukses in verkiesings behaal. Die ekonomiese
   ontwikkeling van die Saguenaygebied en sy feitlik eentalige Franse
   kultuur het vir die res van Quebec bewys dat 'n gunstige ekonomiese
   klimaat die steun vir die onafhanklikheidsbeweging sal verhoog.
   Kategorieë: Quebec • Riviere

