Saint-Denis


                                              Saint-Denis
                                               Kaart                 Wapen

                                                                      Vlag

                                                Land              Frankryk
                                      Région (gewes)         Île-de-France
                                         Département     Seine-Saint-Denis
                                          Koördinate    48°56' N, 02°21' O
                                            Stigting     Voor 2de eeu n.C.
                                          Oppervlak:
                                            - Totaal           12,36 vk km
                                   Hoogte bo seevlak               23-46 m
                                          Bevolking:
                                     - Totaal (2005)                95 800
                                - Bevolkingsdigtheid           7 662/vk km
                                             Tydsone                UTC +1
                                          - Somertyd                UTC +2
                                        Burgemeester Didier Paillard (PCF)
                                   Amptelike webwerf           Saint-Denis

   Saint-Denis is 'n stad sowat 9 kilometer noord van Parys se stadsentrum
   en in die département Seine-Saint-Denis geleë. Saint-Denis dien as die
   sub-prefektuur van dié département en is die setel van die
   arrondissement Saint-Denis.

   Saint-Denis huisves die koninklike nekropolis van die plaaslike
   basiliek en was vroeër ook die setel van sy abdy. Die stad is 'n
   voormalige nywerheidsentrum in Parys se noordelike voorstadgordel, maar
   ondergaan tans 'n ekonomiese transformasie. Saint-Denis se inwoners is
   merendeels Moslem-immigrante uit voormalige Franse kolonies.

   Saint-Denis het veral danksy die Franse nasionale stadion Stade de
   France internasionale bekendheid verwerf en in 2007 ook as gasheerstad
   van die Rugby Wêreldbeker opgetree.

   Inhoud

        * 1 Geskiedenis
             + 1.1 Die heilige Dionisius (Saint-Denis)
             + 1.2 Saint-Denis as 'n geestelike sentrum
             + 1.3 Die bloeitydperk en die geboorte van die Gotiese boustyl
             + 1.4 Die tydperk van die 14de tot by die 18de eeu
             + 1.5 Die nywerheidsomwenteling in die 18de en 19de eeu
             + 1.6 Die 20ste eeu
        * 2 Bronne

[wysig] Geskiedenis

[wysig] Die heilige Dionisius (Saint-Denis)

   Saint-Denis is vernoem na die eerste biskop van Parys, Dionisius
   (Frans: Denis) wat omtrent 250 tydens die Christenvervolgings van die
   Romeinse keiser Valerianus op die huidige Paryse Montmartre-heuwel 'n
   marteldood gesterf het. Hy was volgens die oorlewerings van Gregorius
   van Tours (6de eeu) een van die sewe biskoppe wat onder die heerskappy
   van keiser Decius vir sendingwerk na Gallië gestuur is. 'n ou legende
   oor sy dood beweer dat hy ná sy onthoofding self na sy graf op die
   Gallo-Romeinse dorp Catolacus se begraafplaas geloop en daarby sy hoof
   in sy hande gedra het.

   In die 5de eeu het die heilige Geneviève 'n kapel oor sy graf laat
   oprig wat vinnig tot 'n bedevaartsoord ontwikkel het. Hierdie kapel was
   die eenvoudige voorloper van latere kerkgeboue en die plaaslike
   klooster en tegelykertyd die bakermat van die huidige stad.

   Dionisius se sterflike oorskot is vanaf die 6de eeu in die Benediktynse
   klooster van Saint-Denis bewaar. Die Dionisius-kult het orals in
   Frankryk gewild geraak, en hy het uiteindelik die beskermheilige van
   Frankryk geword. Saint-Denis! was in die Middeleeue ook die slagkreet
   van Franse ridders.

[wysig] Saint-Denis as 'n geestelike sentrum

   Die abdy van Saint-Denis was een van die beduidendste geestelike
   sentrums in die Frankiese en Franse koninkryke. Onder die heerskappy
   van koning Dagobert het dit 'n belangrike rol in die geestelike lewe
   van die Frankiese Ryk gespeel en is deur Dagobert van besondere
   voorregte en omvangryke landbesit naby Parys voorsien.
   Pragtige glasvensters in die koor van die katedraal Saint-Denis
   Pragtige glasvensters in die koor van die katedraal Saint-Denis

   Die kerk, 'n primitiewe basiliek, is in koninklike opdrag opgerig, en
   volgens sy wens is Dagobert hier ter ruste gelê. Dit het later as die
   tradisionele begraafplaas van die Merovingiese koningshuis en latere
   Franse dinastieë gedien.

   Die klooster het ook onder die Karolingiese heersers 'n beduidende
   godsdienstige sentrum gebly, en ook Karel Martel is hier ter ruste
   gelê. Onder die heerskappy van Karel die Grote is landgoedere dwarsoor
   Frankryk aan die abdy geskenk, terwyl Fulrad (omtrent 710-784), een van
   die leidende persoonlikhede aan Karel se hof, as ab benoem is.

   Die verering van die heilige Dionisus is tot 'n landswye kult
   ontwikkel, en die Franse konings het die abdy se vlag, die Oriflamme,
   oorgeneem. Fulrad het die klooster se rol as geestelike sentrum verder
   uitgebou en die verering van die heilige Dionisus gelykgestel aan dié
   van Dionisios Areopagites, die eerste biskop van Athene wat volgens
   oorlewerings deur Paulus bekeer is.

   Fulrad se leerling en opvolger Hildoeïn het die werk van sy leermeester
   voortgesit en van Saint-Denis in die 9de eeu die geestelike en
   kulturele sentrum van Frankryk gemaak. Bekende persoonlikhede soos
   Hinkmar van Reims en Johannes Scotus Erigena was hier as leermeesters
   werksaam.

[wysig] Die bloeitydperk en die geboorte van die Gotiese boustyl

   Die basiliek se nekropolis
   Die basiliek se nekropolis

   In die 10de eeu en 11de eeu het Saint-Denis sy leidende posisie
   kwytgeraak en eers onder ab Adam (1096-1122) weer 'n opswaai beleef.
   Adam het rondom die klooster 'n stedelike nedersetting laat stig wat
   tot 'n ekonomiese sentrum gegroei het en in die tydperk tussen die 11de
   en 15de eeu as die gasheerstad van belangrike beurse opgetree het.
   Koopmanne van dwarsoor Europa en uit die Bisantynse Ryk het 'n besoek
   aan die stad se markte afgelê.

   Onder ab Suger het Saint-Denis sy grootste bloeitydperk beleef
   waartydens die klooster se invloed vergroot en sy onafhanklikheid
   bevestig is, en gedurende sy ampstermyn tussen 1122 en 1151 het hy die
   basiliek vanaf 1144 volgens 'n nuwe boukundige styl laat herbou - dit
   was die geboorte van die Gotiese argitektuur, en die katedraal van
   Saint-Denis het geskiedenis gemaak as die eerste Gotiese katedraal in
   Europa. Die klooster is tot koninklike kerk verklaar en het tot die
   sentrum van die koninklike geskiedskrywing ontwikkel. In die 13de eeu
   is Suger se boubedrywighede deur die argitek Pierre de Montreuil
   (omtrent 1200-1266) voltooi; die kerk is vergroot en as die
   begraafplaas van die Franse konings uitgebou.

[wysig] Die tydperk van die 14de tot by die 18de eeu

   Die grafmonument van koning Lodewyk XVI en sy eggenote Marie-Antoinette
   in die basiliek van Saint-Denis
   Die grafmonument van koning Lodewyk XVI en sy eggenote Marie-Antoinette
   in die basiliek van Saint-Denis

   Die Honderdjarige Oorlog met Engeland het tot groot verwoestings in
   Saint-Denis gelei. Die stad is beleër en beset, en sy bevolking het van
   10 000 tot 3 000 gekrimp.

   In 1593 het die latere Hendrik IV in die plaaslike basiliek sy
   Protestantse geloof afgesweer om sodoende die Franse koningstroon te
   kan bestyg. Onder die heerskappy van koning Lodewyk XV is talryke
   kloosters in Saint-Denis gestig; die koning het veral belang in die
   stad gestel nadat sy eie dogter Louise by die plaaslike Karmeliete-orde
   aangesluit het. In die ou abdy is nuwe geboue voltooi, terwyl in die
   Karmeliete-klooster 'n nuwe kapel ingewy is.

[wysig] Die nywerheidsomwenteling in die 18de en 19de eeu

   In die 18de eeu is die nywerheidsomwenteling met die oprigting van
   Saint-Denis se eerste fabriek ingelui wat geverfde linnegoed vervaardig
   het. Die industrialisering het die stad se gesig ná die woelinge van
   die Franse Rewolusie uiteindelik heeltemaal verander. In 1824 is die
   plaaslike kanaal geopen, en met die bou van die eerste spoorweglyn in
   1843 het groot nywerhede hulle veral in die La Plaine-buurt begin
   vestig.

   Met die vinnige industrialisering het ook Saint-Denis se geskiedenis as
   'n werkersstad 'n aanvang geneem, en Saint-Denis het as die ville rouge
   ("rooi stad") 'n belangrike rol in die politieke bewegings van die
   destydse werkersklas gespeel. In 1892 het die inwoners hul eerste
   Sosialistiese stadsregering verkies - 'n opspraakwekkende gebeurtenis
   wat 'n nasionale simbool geword het.

[wysig] Die 20ste eeu

   'n Lugfoto van die Cornillon-woonbuurt en die Stade de France
   'n Lugfoto van die Cornillon-woonbuurt en die Stade de France

   Saint-Denis was ook gedurende die 1920's 'n sentrum van sosiale
   bewegings. Sy burgemeesters was nou gewoonlik lede van die
   Kommunistiese Party van Frankryk (Parti Communiste).
   Die woonbuurt Cité des Cosmonautes
   Die woonbuurt Cité des Cosmonautes

   Die tydperk ná die Tweede Wêreldoorlog was 'n periode van heropbou. Die
   argitek André Lurçat het die eerste cités laat oprig - woonbuurte met
   moderne woonstelblokke wat destyds as sosiale behuisingsprojekte met
   vooraanstaande argitektuur geassosieer is. Ook die vernuwing van die
   stadskern is volgens nuwe moderne boustyle deurgevoer en het gepaard
   gegaan met 'n program van argeologiese opgrawings wat or 'n tydperk van
   sewentien jaar plaasgevind het.

   In 1976 is die Paryse moltreinetwerk tot by Saint-Denis se middestad
   uitgebou, terwyl ook die nuwe Park van die Erelegioen vir die publiek
   geopen is. Saint-Denis het met die inwyding van die nuwe sakesentrum
   Basilique ook sy tradisionele rol van handelsentrum herbevestig. Die
   eerste tremspoor in die gewes Île-de-France is in Desember 1992 in
   Saint-Denis geopen.

   Op 19 Oktober 1993 is die besluit geneem om die nuwe nasionale stadion
   Stade de France met 80 000 sitplekke in Saint-Denis op te rig. Die
   stadion is op 28 Januarie 1998 met die Vyf-Nasies-sokkertoernooi
   ingewy. In Junie en Julie van dieselfde jaar het nege wedstryde van die
   Sokker-Wêreldkampioenskap in die Stade de France plaasgevind.

   Die bou van die nuwe stadion het met belangrike infrastruktuurprojekte
   gepaard gegaan, waaronder die lank verwagte oordakking van die
   A1-motorsnelweg in La Plaine, die bou van twee nuwe stasies vir die
   Paryse metropolitaanse gebied se openbare vervoerstelsel RER en die
   verlenging van die moltreinlyn 13 tot by die Universiteit van Parys 8.

[wysig] Bronne

     * Grabois, Aryeh: Medieval Civilization. An Illustrated
       Encyclopaedia. Jerusalem: G.G. The Publishing House Ltd.;
       Enzyklopädie des Mittelalters. Frankfurt am Main: Athenäum Verlag
     * Die amptelike webwerf van Saint-Denis: Saint-Denis

   Kategorieë: Stede in Frankryk • Île-de-France

