Saint-Jean-Cap-Ferrat


   Uitsig oor die Kaap Ferrat
   Uitsig oor die Kaap Ferrat

   Saint-Jean-Cap-Ferrat is 'n dorp in die département Alpes-Maritimes in
   die suid-ooste van Frankryk met 'n oppervlakte van 2,48 vierkante
   kilometer en 2 248 inwoners. Dit lê aan die Côte d'Azur, sowat 10
   kilometer van Nice, 25 kilometer van Menton en 950 kilometer van Parys.

   Die dorp lê op 'n skiereiland naby Beaulieu-sur-Mer en
   Villefranche-sur-Mer en strek tot by die Kaap Ferrat (Frans: Cap
   Ferrat). Sy rustigheid en milde klimaat maak van Saint-Jean-Cap-Ferrat
   'n gewilde bestemming vir welgestelde toeriste. Die dorp bekoor met 'n
   kuslyn van veertien kilometer met talle klein baaie, strande en ou
   dennebome.

   Maar die dorp en sy skiereiland staan veral bekend vir sy luukse huise.
   Saint-Jean-Cap-Ferrat is steeds 'n gewilde verblyfplek vir adellikes,
   politikusse, akteurs, sangers, skrywers, skilders en sakemanne, wat
   hier dikwels tydens die wintermaande bly.

   Teen die begin van die 20ste eeu besit ook die Belgiese koning Léopold
   II 'n landgoed in die dorp, wat onder meer die Villa des Cèdres met sy
   kenmerkende Sardiese boustyl insluit. Dit is tans 'n botaniese tuin
   ("Les Cèdres").

[wysig] Geskiedenis

   Die vuurtoring van Kaap Ferrat
   Die vuurtoring van Kaap Ferrat

   In die antieke tydperk staan Saint-Jean-Cap-Ferrat onder die naam Anao
   bekend; aanvanklik is dit 'n Liguriese nedersetting, wat omtrent 575
   deur die Langobarde verower word. Die hermiet Saint-Hospice bewoon hier
   tot by sy dood in die jaar 580 'n toring in die oostelike deel van die
   skiereiland. In die 8ste eeu beset die Sarasene die gebied; hulle word
   eers in die 11de eeu weer verdryf.

   Saint-Jean-Cap-Ferrat maak later deel uit van die graafskap Nice,
   totdat dit in 1388 by die hertogdom Savoie ingelyf word. Onder die
   heerskappy van die hertog Emmanuel-Philibert van Savoie word die fort
   Saint-Hospice opgerig. By die verowering van Nice deur Franse troepe
   onder die bevel van die hertog de Berwick word die vesting in die jaar
   1706 ingeneem en verniel.

   Die dorp is in die tydperk tussen 1720 en 1820 herhaaldelik deur die
   Franse beset; in 1860 word dit vir goed saam met die graafskap Nice by
   Frankryk ingelyf.

   Tot by die jaar 1904 vorm die dorp in administratiewe opsig 'n deel van
   die munisipaliteit Villefranche-sur-Mer. Vandag is dit een van die
   duurste woongebiede langs die Côte d'Azur.

[wysig] Die vuurtoring en die semafoor

   Die Kaap Ferrat word lankal as 'n belangrike punt vir die skeepvaart
   langs die kus van Nice en as 'n geskikte plek vir die oprigting van 'n
   vuurtoring beskou. Die Sardiese vuurtoring uit die jaar 1827 is in 1944
   deur Duitse troepe verwoes. Sy huidige opvolger ontstaan in die tydperk
   tussen 1949 en 1951; met 'n hoogte van 71 meter versprei hy sy lig oor
   'n afstand van sowat 45 kilometer.

   Kaap Ferrat beskik ook oor 'n semafoor, wat in 1862 volgens 'n besluit
   van Napoléon III as deel van 'n beplande seinketting langs die kuslyn
   opgerig is. Dit word vandag deur die Nasionale Vloot van Frankryk
   beheer en speel ook 'n belangrike rol by die opsporing van bosbrande in
   die kusgebied.

   Cap Ferrat from Villefranche-sur-Mer

   Saint-Jean-Cap-Ferrat from Beaulieu-sur-Mer

   Cap Ferrat from Eze

   Villa Ephrussi de Rothschild

   Beaulieu-sur-Mer from Saint-Hospice on Saint-Jean-Cap-Ferrat

[wysig] Eksterne skakels

     * Die amptelike webwerf van Saint-Jean-Cap-Ferrat

   Kategorie: Provence-Alpes-Côte d'Azur

