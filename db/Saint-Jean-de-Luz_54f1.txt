Saint-Jean-de-Luz


   Die strand van Saint-Jean-de-Luz
   Die strand van Saint-Jean-de-Luz

   Saint-Jean-de-Luz (Baskies Donibane Lohizune) is 'n dorp in die
   département Pyrénées-Atlantiques en die région (gewes) Akwitanië
   (Suidwes-Frankryk) met 'n oppervlak van 19,05 vierkante kilometer en
   13 247 inwoners (1999). Sy inwoners word in Frans les Luziens genoem.

   Saint-Jean-de-Luz is die belangrikste visseryhawe in die Franse
   Baskeland en daarnaas ook 'n gewilde strandoord, wat met sy tipiese
   Baskiese dorpskarakter en 'n veilige sandstrand met 'n lengte van twee
   kilometer bekoor.

   Inhoud

        * 1 Geografie
        * 2 Geskiedenis
        * 3 Ekonomie
        * 4 Demografie
        * 5 Kultuur
             + 5.1 Plaaslike feeste
        * 6 Monumente
             + 6.1 Godsdienstige monumente
             + 6.2 Wêreldlike monumente
        * 7 Bekende boorlinge en inwoners van Saint-Jean-de-Luz
        * 8 Eksterne skakels

[wysig] Geografie

   Die baai van Saint-Jean-de-Luz is die enigste beskermde hawe tussen
   Arcachon en Spanje. Danksy die dyke, wat dit teen die woedende golwe
   van die Atlantiese Oseaan beskerm, het die baai 'n gewilde strandoord
   vir toeriste geword.

   Saint-Jean-de-Luz grens in die noorde aan Guéthary en Bidart, in die
   suide aan Ascain, in die weste aan Ciboure en in die ooste aan Ahetze
   en Saint-Pée-sur-Nivelle.

   Rotswande

   Die baai, soos gesien vanaf die Sainte Barbe-heuwel

   Die ingang na die hawe

[wysig] Geskiedenis

   Die bergspits La Rhune, soos gesien vanuit die huis van die prinses
   Die bergspits La Rhune, soos gesien vanuit die huis van die prinses

   Danksy sy handelsbetrekkinge was Saint-Jean-de-Luz reeds in die 13de
   eeu 'n welvarende dorp en daarnaas ook die tuishawe van seerowers, wat
   van hier as walvisvaarders na die Golf van Gascogne geseil het. In die
   15de eeu was die Baskiese vissers die eerstes wat die kusgebied van
   Terre-Neuve (Newfoundland) in die ooste van die huidige Kanada verken
   het. Die dorp se ekonomie en welvaart was in hierdie tydperk gegrond op
   vissery, waarby kabeljou en walvisvangs die belangrikste rol gespeel
   het.
   'n Pad na die strand
   'n Pad na die strand

   Nadat die Pireneë-verdrag tussen Frankryk en Spanje op 7 November 1659
   deur kardinaal Mazarin onderteken was, het die Franse koning Lodewyk
   XIV op 9 Junie 1660 in Saint-Jean-de-Luz met Maria-Theresia van
   Oostenryk, prinses van Spanje (1638-1683) getrou.

   Die Verdrag van Utrecht van die jaar 1713, waarvolgens Terre-Neuve aan
   Groot-Brittanje afgestaan is, was 'n swaar slag vir Saint-Jean-de-Luz.
   Bowendien het die walvisse in die Golf van Gascogne uitgesterf, en
   nadat die branders van die Atlantiese Oseaan die dyke van Socoa en
   Sainte-Barbe, wat die baai beskerm het, verniel het, is ook die hawe en
   'n gedeelte van die dorp verwoes. Weens die ekonomiese agteruitgang van
   die dorp het die meeste vissers geëmigreer.

   Later is daar moeite gedoen om die beskermende dyke te herstel, maar
   hulle is deur die geweldige kragte van die see ná 'n kort tyd weer
   verniel. Die dyke is eers in die 19de eeu met sukses herstel.

   As gevolg van die Franse Rewolusie is met die wet van 4 Maart 1790 'n
   nuwe administratiewe verdeling in Frankryk ingevoer, wat onder mer die
   skepping van départements en distrikte bepaal het. Met die stigting van
   die département Basses-Pyrénées is die gewes van Béarn en die
   Gaskoniese gebiede van Bayonne en Bidache met die drie Baskiese
   provinsies van Frankryk verenig. In die gees van die rewolusie het
   Saint-Jean-de-Luz, net soos baie ander dorpe en stede, sy naam gewysig
   en het 'n tyd lank ter ere van 'n gesneuwelde soldaat as Chauvin-Dragon
   bekend gestaan.

   Met die oprigting van die dyke van Socoa, l'Artha en Sainte-Barbe het
   die Atlantiese branders tydens storms nie meer op die dorp en sy hawe
   afgestorm nie. Saint-Jean-de-Luz is dus een van min dorpe langs die
   Baskiese kus wat met veilige strande spog en sodoende ook
   vakansiegangers met kinders lok.

[wysig] Ekonomie

   Die strand van Saint-Jean-de-Luz
   Die strand van Saint-Jean-de-Luz
   Die raadsaal, tydelike woonplek van Lodewyk XIV in 1660
   Die raadsaal, tydelike woonplek van Lodewyk XIV in 1660
   Die hawe teen die voet van La Rhune
   Die hawe teen die voet van La Rhune

   Die plaaslike ekonomie steun nog sterk op seevissery. Saint-Jean-de-Luz
   is die tuishawe vir vissersbote, wat uitvaar om langs die weskus van
   Afrika en die Atlantiese kus van Noord-Amerika vis te vang. Die Luziens
   deel hulle hawe met die buurdorp Ciboure. In 2002 het sowat 250 vissers
   met veertig bote 7 762 ton vis ter waarde van 17,5 miljoen € gevang.

   Naas vissery is toerisme sedert die vroeë sewentigerjare van die 20ste
   eeu, toe die massatoerisme begin het, 'n belangrike bron van inkomste.
   Die dorp beskik oor 'n aantal sandstrande, wat binne 'n kort afstand
   van die dorpsentrum lê.

[wysig] Demografie

                     CAPTION: Demografiese ontwikkeling

      1896 1901 1936 1954 1962  1968  1975  1982  1990      1999
      3950 4304 7804 9672 10241 10841 11854 12769 13031     13247
      Syfers vanaf 1962 : Bevolking sonder persone met tweede woonplek

[wysig] Kultuur

[wysig] Plaaslike feeste

     * Fees van die beskermheilige Saint Jean (Sint Jan, einde van Junie)
     * Tuna-fees (einde van Julie)
     * Nag van die Sardientjie (in Augustus)
     * Musiekfees van die Baskiese Kus in September

[wysig] Monumente

[wysig] Godsdienstige monumente

     * Église St-Jean-Baptiste (Sint-Jan-die-Doperkerk): Sy koor huisves
       'n altaarmuur uit die jaar 1670. Lodewyk XIV en prinses
       Maria-Theresia is hier getrou.

    Die kerk Saint-Jean-Baptiste
    Die kerk Saint-Jean-Baptiste

                                Die kloktoring
                                Die kloktoring

                                              Die binnekant van die kerk
                                              Die binnekant van die kerk

[wysig] Wêreldlike monumente

     * Maison Louis XIV (huis van Lodewyk XIV)
     * Maison dite "de l'Infante" : Maison (Huis) Haraneder, woonplek van
       Anna van Oostenryk (1601-1666), waar prinses Maria-Theresia oornag
       het
     * Die vuurtoring van die hawe, wat tot historiese monument verklaar
       is. Opgerig deur André Pavlovskij

[wysig] Bekende boorlinge en inwoners van Saint-Jean-de-Luz

     * Bixente Lizarazu, voetbalspeler
     * Anne-Sophie Lapix, joernalis en bekende TV-persoonlikheid
     * Michèle Alliot-Marie, politikus
     * Jean-Pascal Lacoste, sanger
     * Patxi, sanger
     * Jules-Édouard Moustic, humoristiese joernalis
     * Laurence Ostolaza, joernalis en TV-omroeper

[wysig] Eksterne skakels

     * Die amptelike webwerf van Saint-Jean-de-Luz

     Vorige stasie
        Bayonne   Pelgrimsroete na Santiago de Compostela
                             Akwitaanse kuspad           Volgende stasie
                                                             Hendaye

   Kategorieë: Dorpe in Frankryk • Akwitanië

