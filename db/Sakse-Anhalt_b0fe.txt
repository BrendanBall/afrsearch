Sakse-Anhalt


   CAPTION: Sakse-Anhalt

               Landsvlag                         Landswapen
            (Besonderhede)                     (Besonderhede)
                             Basiese gegewens
   Ampstaal:                        Duits
   Hoofstad:                        Maagdenburg
   Stigting:                        1945/1990 (Duitse deelstaat)
   Oppervlakte:                     20 446,31 km² (8de)
   Bevolking:                       2 420 200 (11de) (30 September 2007)
   Bevolkingsdigtheid:              118 inwoners / km² (14de)
   Volkslied:                       -
   Skuldlas:                        9 181 € per inwoner
   Werkloosheidsyfer:               14,6% (Desember 2007)
   ISO 3166-2:                      DE-ST
   Amptelike webwerf:               sachsen-anhalt.de
                                 Politiek
   Eerste minister:                 Wolfgang Böhmer (CDU)
   Regeringspartye:                 CDU en SPD
   Setels in die parlement (Landtag)
   (97 setels):                     CDU 40
                                    SPD 24
                                    Die Linke 26
                                    FDP 7
   Laaste verkiesing:               26 Maart 2006
   Volgende verkiesing:             2011
                      Parlamentêre verteenwoordiging
   Stemme in die Federale Raad:     4
                                  Kaart

   Sakse-Anhalt (Duits Sachsen-Anhalt, Nederduits Sassen-Anhalt) is 'n
   deelstaat van die Bondsrepubliek Duitsland. Die administratiewe
   hoofstad is Maagdenburg met 227 000 inwoners (2007). Sakse-Anhalt grens
   aan die deelstate Nedersakse, Brandenburg, Sakse en Thuringen.

   Die deelstaat het in sy huidige vorm 'n baie kort tradisie aangesien
   dit net in die tydperk tussen 1947 en 1952 as 'n deelstaat van die deur
   Sowjets besette Oos-Duitsland en latere Duitse Demokratiese Republiek
   bestaan het. As gevolg van 'n administratiewe hervorming is die
   deelstaat in 1952 ontbind en in twee distrikte, Halle en Maagdenburg,
   verdeel. Met die Duitse hereniging in 1990 is Sakse-Anhalt as een van
   vyf nuwe oostelike deelstate herstig.

   Die gebied aan die Harz-bergreeks, die middelloop van die Elberivier en
   die benedeloop van die Saale pronk nogtans met 'n ryk historiese en
   kulturele erfenis wat tot die vroegste periode van die Duitse
   ryksgeskiedenis teruggevoer kan word. Belangrike historiese
   gebeurtenisse, persoonlikhede en prosesse het hulle oorsprong in
   hierdie gebied gehad en dikwels ver buite sy grense uitgestraal soos
   byvoorbeeld die Reformasie. Maarten Luther en Philipp Melanchthon, wat
   albei as professore by die Universiteit van Wittenberg werksaam was,
   het met hul reformatoriese werk die Duitse geloofswêreld blywend
   verander.

   Daarnaas weerspieël ook Sakse-Anhalt se argitektoniese erfenis met
   kastele, slotte, katedrale en kerke langs die sogenaamde Romaanse Roete
   (Duits: Straße der Romanik) die geskiedenis van die gebied.
   Kategorieë: Sakse-Anhalt • Deelstate van Duitsland

