Saldanhabaai


   'n Satellietfoto van Saldanhabaai
   'n Satellietfoto van Saldanhabaai
   Hoedjieskop in die middel van Saldanha vanaf die strand gesien
   Hoedjieskop in die middel van Saldanha vanaf die strand gesien

   Saldanhabaai is 'n see-inham en hawe aan die suidweskus van die
   provinsie Wes-Kaap, (Suid-Afrika), 90 seemyl (140 kilometer) noord van
   Kaapstad. Saldanhabaai vorm die grootste natuurlike hawe in die land en
   aan die weskus van Afrika.

   Saldanhabaai is vernoem na Antonio de Saldanha, die kaptein van 'n skip
   in Albuquerque se vloot, wat Suid-Afrika in die jaar 1503 besoek.
   Aanvanklik dra Tafelbaai in Kaapstad hierdie naam, wat eers in 1601
   gewysig is na sy huidige benaming. Die naam "Saldanhabaai" is toe
   oorgedra na die inham aan die weskus.

   Op 18 April 1688 land die Nederlandse skip Voorschooten met 21 Franse
   Hugenote-vlugtelinge aan boord in Saldanhabaai. Die vlugtelinge is in
   opdrag van die destydse Kaapse kommandeur Simon van der Stel na die
   Kaap gehaal, waar hulle plase in die Drakensteinvallei ontvang het.

   Weens die droë hinterland het Saldanhabaai oor 'n lang tydperk geen rol
   gespeel nie vir Suid-Afrika se seevaart en ekonomie. Tydens die Tweede
   Wêreldoorlog is die baai egter weens sy strategiese ligging 'n
   belangrike ankerpunt vir skeepskonvooie.

   Die huidige hawegeriewe, wat danksy 'n uitgestrekte stapelgebied groot
   hoeveelhede erts kan berg en verskeep, is deur die Suid-Afrikaanse
   Yster- en Staalkorporasie (Yskor) ontwikkel vir die uitvoer van
   ystererts uit Sishen in die Noord-Kaap. Saldanha Staal (nou deel van
   die Mittal-groep), 'n staalfabriek, is as deel van die projek opgerig.
   In 1977 oorneem die Suid-Afrikaanse Vervoerdienste die
   Sishen-Saldanhatrajek. Die hawehoof van sowat 1,8 kilometer verbind
   sedert 1976 die vasteland met Marcuseiland.

   Saldanha huisves ook die krygsfakulteit van die Universiteit van
   Stellenbosch, die Militêre Akademie van die Suid-Afrikaanse Nasionale
   Weermag en die SAS Saldanha, 'n opleidingsentrum van die
   Suid-Afrikaanse Vloot.

   Siviele skepe, wat die hawe gereeld aandoen, sluit 'n groot
   verskeidenheid vissersbote, sportbote en jagte in. Saldanhabaai is 'n
   gewilde bestemming vir watersportentoesiaste.

   Die plaaslike visverwerkingbedryf steun onder meer op kreef, mossels,
   en oesters; daarnaas word ook seegras verwerk.

   Besienswaardighede sluit die Hugenote-gedenkteken, die voetslaanpaaie
   van Oranjevlei en die Hoedjieskop-bewaringsgebied in.

   Saldanhabaai is ryk aan geskiedenis - die eerste vooraanstaande
   families wat daar gevestig was: Jannie Kotze en die Sadies. Die Kotze's
   het in die vroeë 1800's die plaas Kliprus besit, waar heelwat van hulle
   familielede nog begrawe lê. Daarna het hulle Oorlogsvlei toe gestrek,
   Kalkrug en Pienaarspoort (vandag Blouwaterbaai). Die Sadies het op
   Prospect Hill gewoon. Afstammelinge van hierdie families is Jan
   Albertyn van Darling, Merle Albertyn Kappelmann en Freda Davidson van
   Saldanha. Vir meer inligting omtrent Saldanha se geskiedenis, kontak
   Freda Davidson, Saldanha.
     __________________________________________________________________

   Saldanhabaai is ook die naam van die munisipaliteit wat in Desember
   2000 gestig is en waarvan Vredenburg die hoofdorp is. Ander dorpe sluit
   Saldanha, Langebaan, Hopefield, Paternoster en St. Helenabaai in. Die
   huidige bevolking word op 95 000 geraam. Die munisipale gebied beslaan
   1 767 vierkante kilometer.

                            Vlag van Suid-Afrika

                             Provinsie Wes-Kaap
                                  Hoofstad:

                                  Kaapstad
                                   Streke:

      Kaapse Skiereiland | Kaapse Wynlande | Tuinroete | Klein Karoo |
                              Overberg | Weskus
                          Grootste stede en dorpe:

        Kaapstad | George | Knysna | Oudtshoorn | Paarl | Robertson |
             Stellenbosch | Swellendam | Vredenburg | Worcester
                              Munisipaliteite:

     Beaufort-Wes | Bergrivier | Breederivier | Breederivier/Wynlande |
    Breedevallei | Kaap Agulhas | Cederberg | Sentraal-Karoo | Kaapstad |
    Drakenstein | George | Kannaland | Knysna | Laingsburg | Langeberg |
        Matzikama | Mosselbaai | Oudtshoorn | Overberg | Overstrand |
         Plettenbergbaai | Prins Albert | Saldanhabaai | Suid-Kaap |
     Stellenbosch | Swartland | Swellendam | Theewaterskloof | Weskus |
                                Witzenberg |

   Kategorieë: Wes-Kaap • Weskus

