Salvador Dalí


   CAPTION: Salvador Dalí

   Salvador Dalí in 1939
            Gebore          11 Mei 1904
                            Katalonië, Spanje
           Oorlede          23 Januarie 1989
                            Figueres, Spanje
            Titel           {{{titel}}}
           Salaris          {{{salaris}}}
        Termyn in amp       {{{termyn}}}
          Voorganger        {{{voorganger}}}
           Opvolger         {{{opvolger}}}
       Politieke party      {{{party}}}
   Godsdienstige Oortuiging {{{godsdiens}}}
         Huweliksmaat       {{{huweliksmaat}}}
           Kinders          {{{kinders}}}
   Webwerf: {{{webwerf}}}
   {{{voetnotas}}}

   Salvador Felipe Jacinto Dalí Domènech Marquis of Pubol (11 Mei 1904 -
   23 Januarie 1989), algemeen bekend as Salvador Dalí, was 'n Spaanse
   kunstenaar en een van die belangrikste skilders van die 20ste eeu. Hy
   was 'n bekwame tekenaar en die bekendste vir die opmerklike, bisarre en
   beeldskone beelde in sy surrealistiese werk. Sy vakkundigheid rakende
   sy skilderwerk word dikwels toegeskryf aan die invloed van die meesters
   uit die Renaissance-tydperk.^[1] Een van sy bekendste werke, "Die
   volharding van herinnering" (La persistencia de la memoria) is in 1931
   voltooi. Sy kunssinnige repertorium het ook rolprente, beeldhouwerk en
   fotografie ingesluit. Hy het saam met Walt Disney gewerk aan die
   Oscar-benoemde kort animasierolprent Destino, wat postuum in 2003
   uitgereik is. Alhoewel hy in Katalonië, Spanje gebore is, het Dalí op
   sy Arabiese afkoms aangedring en beweer dat sy voorouers afkomstig was
   van die More wat Spanje in 711 binnegeval het. Volgens Dalí is sy
   liefde vir "alles wat verguld en oormatig is, [sy] passie vir luuksheid
   en [sy] liefde vir Oosterse drag" te danke aan sy Arabiese afkoms.^[2]

   Die opvatting word wyd gehuldig dat Dalí oor 'n ryk verbeelding beskik
   het en hy het 'n voorliefde daarvoor gehad om ongewone dinge te doen om
   aandag te trek. Hierdie voorliefde het egter liefhebbers van sy kuns
   net soveel as sy kritici vererg, aangesien sy eksentrieke gedrag soms
   meer openbare aandag as sy kunswerk getrek het.^[3] Hierdie doelbewuste
   soeke na bekendheid en berugtheid het daartoe gelei dat hy wyd bekend
   was en mense vanuit alle sfere van die samelewing sy werk gekoop het.

   Inhoud

        * 1 Biografie
             + 1.1 Vroeë lewe
             + 1.2 Madrid en Parys
             + 1.3 1929 tot die Tweede Wêreldoorlog
             + 1.4 Latere jare in Katalonië
        * 2 Simboliek
        * 3 Ondernemings buiten skilder
        * 4 Politiek en persoonlikheid
        * 5 Aantekeninge en verwysings
        * 6 Eksterne skakels

[wysig] Biografie

[wysig] Vroeë lewe

   Dalí is gebore op 11 Mei 1904, 08:47 v.m. (GMT).^[4] in die dorp
   Figueres, in die Empordà-streek naby die Franse grens in Katalonië,
   Spanje.^[5] Dalí se ouer broer, ook genaamd Salvador (*12 Oktober
   1901), het nege maande tevore op 1 Augustus 1903 aan gastro-enteritis
   gesterf. Sy vader, Salvador Dalí i Cusí, was 'n middelklas-advokaat en
   notaris.^[6] Salvador Dalí i Cusí is op 29 Desember 1900 met Dalí se
   moeder Felipa Domenech getroud in Barcelona in die Nuestra Senora de la
   Merced kerk.^[7] Op vyfjarige ouderdom het Dalí se ouers hom na sy
   broer se graf geneem en aan hom vertel dat hy die reïnkarnasie van sy
   broer was,^[8] iets wat Dalí mettertyd begin glo het.^[9] Van sy broer
   het Dalí gesê: "...[ons] het op mekaar gelyk soos twee druppels water,
   maar ons het verskillende weerkaatsings gehad" en "hy was tien teen een
   'n eerste weergawe van myself, maar te veel in die absolute
   voorgestel".^[10]

   Dalí het ook 'n suster gehad, Ana Maria, wat drie jaar ouer as hy
   was.^[6] Sy het in 1949 'n boek gepubliseer met die titel Salvador
   Dali, Visto Por Su Hermana ("Salvador Dalí , soos gesien deur sy
   suster).^[11] Dalí se vriende tydens sy jeug het die toekomstige
   sokkerspelers Emilio Sagi Liñan en Josep Samitier ingesluit: tydens
   vakansies by die Katalaanse oord, Cadaqués, het die drie gereeld saam
   sokker gespeel.

   Dalí het as kind 'n tekenskool bygewoon. In 1916 het hy ook moderne
   skilderkuns ontdek tydens 'n somervakansie by Cadaqués saam met die
   familie van Ramon Pichot, 'n plaaslike skilder wat gereelde uitstappies
   na Parys onderneem het.^[6] In die volgende jaar, 1917, het Dalí se pa
   'n uitstalling van sy houtskooltekeninge by hul familiehuis gereël. Sy
   eerste openbare uitstalling was in die Munisipale Teater in Figueres in
   1919.

   Dalí se moeder het in 1921 aan borskanker gesterf. Sy moeder se dood
   "was die grootste terugslag wat ek in my lewe ervaar het. Ek het haar
   aanbid . . . ek kon myself nie versoen met die verlies van 'n wese op
   wie ek staatgemaak het om die onvermydelike vlekke op my siel onsigbaar
   te maak nie".^[12] Na haar dood het Dalí se pa met sy oorlede vrou se
   suster getrou (Dalí se tante dus). Dalí het nie wrokgevoelens jeens dié
   huwelik gekoester nie, aangesien hy 'n groot liefde en respek vir sy
   tante gehad het.^[6]

[wysig] Madrid en Parys

   Die groot-oog gesigte van Dalí en mede-surrealistiese skilder, Man Ray,
   in Parys op 16 Junie, 1934. Foto deur Carl van Vechten.
   Die groot-oog gesigte van Dalí en mede-surrealistiese skilder, Man Ray,
   in Parys op 16 Junie, 1934. Foto deur Carl van Vechten.

   Dalí het in 1922 na die Residencia de estudiantes ("studentewoning") in
   Madrid verhuis^[6] en daar aan die San Fernando-skool vir skone kunste
   gestudeer. Met 'n slanke figuur en 'n lengte van 1,72 meter is Dalí as
   eksentriek beskou met sy lang hare en die dra van 'n jas, sykouse en
   kniebroeke wat 'n eeu terug in die mode was. Dit was egter sy
   skilderye, waarin hy met kubisme geëksperimenteer het, wat sy
   mede-studente se aandag die meeste getrek het. In hierdie vroeë
   kubistiese werke blyk dit egter dat hy die beweging nie heeltemaal
   verstaan het nie. Die teorie word ondersteun daardeur dat sy enigste
   inligting rakende die kubistiese beweging afkomstig was van 'n paar
   artikels uit tydskrifte en 'n katalogus wat aan hom gegee is deur
   Pichot. Daar was ook geen ander kubistiese skilders in Madrid in
   hierdie tyd nie.

   Dalí het ook met Dada geëksperimenteer en sou vir die res van sy lewe
   daardeur beïnvloed word. By die San Fernando-skool vir Skone Kunste het
   hy 'n noue vriendskap met die filmmaker, Luis Buñuel, en die digter,
   Federico García Lorca, aangeknoop. Daar word ook geglo dat daar
   moontlik 'n romantiese verhouding tussen Dalí en Lorca ontstaan
   het.^[13]

   Dalí is in 1926 geskors van die akademie, kort voor sy eindeksamens, na
   hy verklaar het dat geen lid van die fakulteit bekwaam genoeg is om hom
   te eksamineer nie.^[14] Uit die foutlose, realistiese Mandjie met brood
   (1926), blyk dit dat Dalí egter teen die tyd reeds sy verfvaardighede
   bemeester het.^[15] Hy het in dieselfde jaar sy eerste besoek aan Parys
   gebring waar hy Pablo Picasso ontmoet het. Dalí het Picasso aanbid en
   was sekf ook reeds gunstig aan Picasso beskryf deur Joan Miró. Namate
   Dalí sy eie styl ontwikkel het, is 'n aantal van sy werke die
   daaropvolgende paar jaar sterk deur Picasso en Miró beïnvloed.
   'n Selfportret deur Diego Velázquez. Dalí het sy ikoniese snor op dié
   van Velázquez gebaseer.
   'n Selfportret deur Diego Velázquez. Dalí het sy ikoniese snor op dié
   van Velázquez gebaseer.

   Sommige aspekte van Dalí se werk wat hom sy hele lewe sou by bly was
   reeds merkbaar in die 1920's. Dalí het enige en alle invloede van alle
   kunsstyle wat hy kon vind, verorber en dan werke geproduseer wat strek
   van akademies klassieke werke tot die werke wat as avant-garde beskryf
   is,^[16] somtyds in verskillende werke en somtyds gekombineerd.
   Uitstallings van sy werke in Baracelona het baie aandag getrek en 'n
   mengsel van lof en verwarde debatte van die kritici.

   Dalí het 'n flambojante snor gekweek, wat deel van sy ikoniese beeld
   sou word: 'n invloed van die snor van die sewentiende-eeuse Spaanse
   meesterskilder Diego Velázquez.

[wysig] 1929 tot die Tweede Wêreldoorlog

   Dalí het in 1929 saam met die surrealistiese filmregisseur, Luis
   Buñuel, gewerk aan die kort film, Un chien andalou ("'n Andalusiese
   hond"). Hy was hoofsaaklik verantwoordelik om Buñuel te help skryf aan
   die draaiboek. Dalí sou later beweer dat hy meer betrokke was by die
   verfilming, maar dié bewering word nie ondersteun deur ander destydse
   vertellings omtrent die projek nie.^[17] Hy het ook in daardie jaar sy
   muse, inspirasie en toekomstige vrou, Gala, ontmoet.^[18] Gala is
   gebore as Helena Dmitrievna Deluvina Diakonova, 'n Russiese immigrant
   wat elf jaar ouer as Dalí was. Met hul ontmoeting was sy egter reeds
   getroud met die surrealistiese digter, Paul Éluard. Dalí het ook in
   1929 belangrike professionele uitstallings gehad en het homself
   amptelik by die surrealistiese groep kunstenaars in die Montparnasse
   kwartier in Parys aangesluit (alhoewel sy werk reeds swaar deur
   surrealisme beïnvloed was vir die afgelope twee jaar). Die surrealiste
   was opgewonde oor wat Dalí die paranoïese-kritiese metode genoem het,
   om toegang tot die onderbewussyn te verkry vir beter kunssinnige
   kreatiwiteit.^[6]^[19]

   In 1931 het Dalí een van sy bekendste werke geskep, La persistencia de
   la memoria of "Die volharding van herinnering".^[20] Die werk is bekend
   vir sy surrealistiese beelde van sagte, verwelkte sakhorlosies. Die
   algemene interpretasie van die werk is dat die sakhorlosies die nosie
   dat tyd rigied en deterministies is, afkraak. Hierdie denkwyse word ook
   ondersteun deur ander beelde in die skildery, soos 'n wyd-uitgebreide
   landskap en die miere en vlieg wat die ander horlosies verorber.^[21]

   Dalí en Gala, wat sedert 1929 saamgewoon het, trou in 1934 tydens 'n
   siviele seremonie (hulle sou in 1958 tydens 'n Katolieke seremonie
   hertrou).

   Dalí het ook in die tydperk 'n vriend van die geskiedkundige en
   wetenskaplike, Alexandre Deulofeu, geword.

   In 1936 het Dalí deelgeneem an die London International Surrealist
   Exhibition. Sy lesing, getiteld Fantomes paranoiaques authentiques, was
   gelewer met Dalí geklee in 'n duikpak.^[22] Na Francisco Franco aan
   bewind gekom het in die nasleep van die Spaanse Burgeroorlog, was Dalí
   een van die min Spaanse intellektuele wat die nuwe regering ondersteun
   het. Wat politiek aanbetref, het dit het hom oneens gemaak met sy
   hoofsaaklik Marxistiese mede-surrealistiese skilders en het dit gelei
   tot sy uiteindelike amptelike skorsing uit hierdie groep.^[18] Dalí se
   reaksie? Le surréalisme, c'est moi: "ek is (die) surrealisme".^[14]
   André Breton het vervolgens die anagram avida dollars (van "Salvador
   Dalí") geskep wat min of meer vertaal na "gretig vir dollars".^[23]
   Breton het hierdie term gebruik om na Dalí te verwys na sy skorsing;
   die res van die groep het van Dalí slegs in die verlede tyd gepraat,
   asof hy dood is. Die surrealistiese beweging en die verskeie lede wat
   daaraan behoort het (soos Ted Joans), het volgehou met uiters brutale
   polemiek teen Dalí tot en met sy dood en selfs daarna. Met die ingang
   van die Tweede Wêreldoorlog in Europa in 1940, het Dalí en Gala na die
   Verenigde State verhuis, waar hulle vir agt jaar gewoon het. In Amerika
   het Dalí teruggekeer na die beoefening van 'n Katolieke geloof. In 1942
   het hy sy outobiografie, The Secret Life of Salvador Dalí, gepubliseer.

[wysig] Latere jare in Katalonië

   Die Dalí Teater en Museum in Figueres.
   Die Dalí Teater en Museum in Figueres.

   Met die ingang van 1949 het Dalí na sy geliefde Katalonië teruggekeer
   en die res van sy lewe daar spandeer. Dat hy in Spanje gewoon het
   terwyl Franco aan bewind was, het kritiek uitgelok van progressiewes en
   baie ander kunstenaars.^[24] Op grond hiervan is dit moontlik dat
   sommige van die algemene verwerping van Dalí se latere werke as gevolg
   van politiek was, eerder dan die eintlike meriete van die werke self.
   In 1959 het André Breton 'n uitstalling georganiseer, getiteld Homage
   to Surrealism ("Huldebetuiging aan surrealisme"), ter viering van die
   40-jarige herdenking van surrealisme. Die uitstalling het werke deur
   Salvador Dalí, Joan Miró, Enrique Tábara, en Eugenio Granell ingesluit.
   Met die International Surrealism Exhibition ("Internasionale
   surrealisme-uitstalling") in New York in 1960, het Breton driftig geveg
   teen die insluiting van Dalí se Sistine Madonna.^[25]

   Later in sy loopbaan het Dalí hom nie beperk tot skilder nie, maar
   geëksperimenteer met talle ongewone of nuwe media en prosesse: hy het
   bulletiste werke gemaak^[26] en was onder die eerste kunstenaars wat
   holografie in kuns gebruik het.^[27] Verskeie van sy werke sluit
   optiese illusies in. In sy latere jare het jonger kunstenaars soos Andy
   Warhol beweer dat Dalí 'n belangrike invloed op popkuns uitgeoefen
   het.^[28] Dalí het ook ywerig belanggestel in die natuurwetenskappe en
   wiskunde. Dit word in verskeie van sy skilderye verbeeld, vernaamlik in
   die 1950's toe hy sy onderwerpe geskilder het bestaande uit
   renosterhorings, wat op gewyde geometrie dui (aangesien die renoster se
   horing volgens 'n logaritmiese spiraal groei) en kuisheid (aangesien
   Dalí die renoster met die Maagd Maria verbind het).^[29] Dalí was ook
   gefassineer deur DNS en die hiperkubus; laasgenoemde, 'n 4-dimensionele
   kubus, vertoon in die skildery Kruisiging (Corpus Hypercubus).

   Die werke wat Dalí na die Tweede Wêreldoorlog geskep het, het die
   kentekens van tegniese vaardigheid en 'n belangstelling in optiese
   illusies getoon. Dalí se Katolieke geloof het steeds sterker geword en
   hy was tot so 'n mate geïnspireer deur die skok van Hiroshima, dat hy
   na hierdie periode as "Kernmistiek" verwys het. In skilderye soos "Die
   Madonna van Port-Lligat" (eerste weergawe) van 1949 en "Corpus
   Hypercubus" van 1954 het Dalí probeer om Christelike ikonografie te
   vermeng met beelde van disintegrerende materiaal wat deur kernfisika
   geïnspireer was.^[30] Die tydperk het dan ook die noemenswaardige werke
   "La Gare de Perpignan", 1965, en "Hallucinogenic Toreador", 1968–1970
   ingesluit.

   In 1960 het Dalí begin aan die Dalí Theater en Museum in sy
   geboortestad, Figueres: dit was sy grootste enkele projek en die
   hooffokus van sy energie in 1974. Hy het steeds tot in die mid-1980's
   aangehou om veranderings en toevoegings aan die museum aan te bring. Hy
   het egter wel tyd gevind om die Chupa Chups-kenteken in 1969 te ontwerp
   en 'n groot metaalstandbeeld vir die operahuis, Teatro Real, in Madrid
   ontwerp. In dieselfde jaar was hy ook verantwoordelik vir die
   advertensie-aspek van die 1969 Eurovision Song Contest.

   In 1982 het Koning Juan Carlos I van Spanje aan Dalí die titel, Markies
   van Pubol, toegeken. (Die koning het Dalí op sy doodsbed besoek, waar
   Dalí sy dank vir betuig het deur die koning die tekening "Kop van
   Europa" te gee. Dit was dan ook Dalí se laaste tekening voor sy dood.)

   Gala het op 10 Junie 1982 gesterf. Na haar dood het Dalí self die wil
   om te lewe verloor. Hy het probeer selfmoord pleeg deur homself te
   dehidreer, moontlik in die hoop om in 'n skyndood te verval (hy het
   gelees dat daar sommige mikro-organismes was wat dit kon doen). Hy het
   verhuis van Figueres na die kasteel in Púbol: dié kasteel het hy
   oospronklik vir Gala gekoop en dit was ook daar waar sy gesterf het. In
   1984 het Dalí se slaapkamer aan die brand geslaan, terwyl hy daar in
   was,^[31] maar die omstandighede waaronder dit plaasgevind het is
   onduidelik: moontlik was dit nog 'n selfmoordpoging deur Dalí of slegs
   as gevolg van die roekeloosheid van sy personeel.^[14] Hoe dit ook al
   sy, Dalí was gered en het teruggekeer na Figueres. Daar het 'n groep
   van sy vriende, begunstigers en mede-kunstenaars na hom omgesien,
   terwyl hy sy laaste jare in gemak in sy teater-museum gewoon het.
   Dalí se grafkelder in Teatro Museo in Figueres.
   Dalí se grafkelder in Teatro Museo in Figueres.

   Daar is aantygings gemaak dat Dalí se voogde hom geforseer het om
   blanko skilderdoeke te onderteken, wat dan later (selfs na sy dood)
   beskilder kon word en as oorspronklike Dalí-skilderye verkoop kon
   word.^[32] As gevolg hiervan is kunshandelaars behoedsaam wanneer hul
   gekonfronteer word deur latere werke wat aan Dalí toegeken word. Dalí
   oorly op 89-jarige ouderdom aan 'n hartverlamming in Figueres op 23
   Januarie 1989. Hy word in die grafkelder van die Dalí Teater en Museum
   begrawe.

[wysig] Simboliek

   Dalí het uitgebreide gebruik gemaak van simboliek in sy werk. Die
   kenmerkende sagte horlosies wat vir die eerste keer in La persistencia
   de la memoria (Die volharding van die geheue) het Einstein se teorie
   dat tyd relatief is voorgestel.^[21] Die idee vir horlosies wat op die
   manier simbolies dien het by Dalí opgekom toe hy besig was om op 'n
   warm dag in Augustus na 'n loperige stukkie Camembert kaas te
   staar.^[33]

   Olifantbeelde kom ook telkens in Dalí se werk voor, en verskyn vir die
   eerstekeer in sy 1944 werk Droom veroorsaak deur die Vlug van 'n By om
   'n Granaat 'n Sekonde Voor Ontwaking (Spaans: Sueño Causado por el
   Vuelo de una Abeja en Torno a una Granada un Segundo antés de
   Despertar). Die olifante, geïnspireer deur Gian Lorenzo Bernini se
   beeldbasis in Rome waarin 'n olifant 'n antieke obelisk dra,^[34] word
   uitgebeeld "met lang, veel-gelede, byna onsigbare bene van
   begeerte"^[35] te same met obeliske op hulle rûe. Te same met hulle
   tingerige bene skep die belemmerings, met hulle falliese ondertone, 'n
   gevoel van skimrealiteit. "Die olifant is 'n verdraaiïng in ruimte,"
   verduidelik een analis, "die spykerbene kontrasteer die idee van
   gewigloosheid met struktuur."^[35]...Ek skilder beelde wat my van die
   genot wil laat sterf, ek is besig om met 'n absolute natuurlikheid te
   skep, sonder die geringste estetiese sorg, ek maak dinge wat my
   inspireer met 'n diepgaande emosie en ek probeer om dit eerlik te
   skilder. —Salvador Dalí, in Dawn Ades: Dalí and Surrealism.

   Die eier is 'n ander algemene Dalíagtige beeld. Hy verbind die eier met
   die voorgeboortelike en intrauteriene om dus hoop en liefde te
   simboliseer;^[36] dit kom voor in Die Groot Masturbeerder en
   Métamorphose de Narcisse. Verskeie diere kom ook deurgans in sy werk
   voor: miere dui op die dood, verval, en ontsettende seksuele begeerte;
   die slak word verbind met die menslike hoof (hy het 'n slak op 'n fiets
   gesien buite Freud se huis toe hy hom vir die eerste keer ontmoet het);
   en sprinkane is 'n simbool van vermorsing en vrees.^[36]

   Sy geboeidheid met miere het 'n vreemde verklaring. Toe Dalí 'n jong
   seun was het hy 'n troetelvlêrmuis gehad. Op 'n dag het hy die vlêrmuis
   dood bedek met miere aangetref. Dit het gelei na 'n fassinering en
   vrees vir miere.^[verwysing benodig]

[wysig] Ondernemings buiten skilder

   Dalí was 'n veelsydige kunstenaar wat hom nie tot skilder beperk het in
   sy kunsondernemings nie. Sommige van sy meer gewilde kunswerke is
   beeldhouwerke en ander voorwerpe, en hy is ook bekend vir sy bydraes
   tot ondermeer die teater, mode, en fotografie.

   Twee van die gewildste voorwerpe van die surrealistiese beweging was
   die Kreeftelefoon en die Mae West-lippebank,wat onderskeidelik in 1936
   en 1937 deur Dalí voltooi is. Beide die werke is in opdrag van die
   Skotse kunsbeskermer Edward James deur Dalí gemaak; James, 'n
   eksentrieke karakter wat 'n groot Engelse landgoed geërf het toe hy vyf
   was, was een van die vernaamste ondersteuners van die surrealiste in
   die 1930's.^[37] Volgens die gallery byskrif in die Tategallery het
   "Krewe en telefone sterk seksuele konnotaties vir [Dalí]" gehad en het
   hy 'n noue analogie tussen kos en seks getrek."^[38] Die telefoon was
   funksioneel en James het vier daarvan by Dalí gekoop om die telefone in
   sy oordhuis te vervang. Een word nou in die Tategallery uitgestal; die
   tweede in die Duitse Telefoonmuseum in Frankfurt; die derde behoort aan
   die Edward James Stigting; en die vierde is in die Nasionale Gallery
   van Australië.^[37]
   Gala in the window (1933), Marbella
   Gala in the window (1933), Marbella

   Die hout en satyn Mae West-Lippebank is gevorm volgens die lippe van
   die aktrise Mae West, wie Dalí oënskynlik bekoorlik gevind het.^[18]
   West was tevore die onderwerp van Dalí se 1935 skildery Die gesig van
   Mae West. Die Mae West-Lippebank word tans gehuisves in die Brighton
   and Hove Museum in Engeland.

   In die jare 1941 en 1970 was Dalí ook verantwoordelik vir die skep van
   'n pragtige ensemble van juwele, altesaam 39. Die juwele wat hy geskep
   het is ingewikkeld en baie bevat selfs bewegende dele. Die beroemdste
   juweel wat deur Dalí geskep is, is "Die Koninklike Hart". Die besondere
   juweel is uit goud gemaak en is versier met ses-en-veertig robyne,
   twee-en-veertig diamante en vier smaragde. Die merkwaardige kunswerk
   word uitgelig deur die feit dat die juweel op so manier geskep is dat
   die middelpunt "klop", amper soos 'n regte hart.^[verwysing benodig]
   Dalí self het hom as volg uitgespreek: "Sonder 'n gehoor sonder die
   teenwoordigheid van toeskouers, sou die juwele nie die funksie vervul
   het waarvoor hulle tot stand gebring is nie. Die toeskouer, is dan, die
   ultieme kunstenaar." (Dali, 1959.) Die Dali—Joies (Die Juwele van Dalí)
   versameling kan gesien word by die Dali Teater Museum in Figueres,
   Spanje, waar dit permanent uitgestal word.
   Rinoceronte vestido con puntillas (1956), Puerto José Banús.
   Rinoceronte vestido con puntillas (1956), Puerto José Banús.

   Dalí word in die teaterwêreld onthou vir die vervaardiging van die
   toneeldekor vir García Lorca se 1927 romantiese toneelstuk, Mariana
   Pineda.^[39] Vir Bacchanale (1939), 'n ballet wat gebaseer is en
   getoonset is volgens Richard Wagner se opera Tannhäuser (1845), het
   Dalí die verhoogontwerp en die libretto verskaf.^[40] Bacchanale was
   gevolg deur dekorontwerp vir Labyrinth in 1941 en The Three-Cornered
   Hat in 1949.^[41]

   Dalí het hom ook in filmvervaardiging begewe. In die opsig is sy
   vernaamste werk die groot rol wat hy gespeel het in in die produksie
   van Un Chien Andalou, 'n 17-minute Franse kunsfilm wat hy saam met Luis
   Buñuel geskryf het en wat onthou word vir die grafiese openingstoneel
   waar die sny van 'n menslike oogbal met 'n lemmetjie gesimuleer word.
   Dalí het weer met Luis Buñuel saamgewerk op die 1930 film, L'Âge d'Or.
   Hy het verder 'n aantal draaiboeke geskryf waarvan nie veel verder as
   die ideestadium gevorder het nie. Die bekendste van sy filmprojekte is
   waarskynlik die droomtoneel in Alfred Hitchcock se Spellbound, wat diep
   psigoanalitiese temas ondersoek het. Hy het ook aan 'n
   Disney-strokiesfilmproduksie, Destino, gewerk wat in 2003 deur Baker
   Bloodworth en Roy Disney voltooi is. Dit bevat droomagtige beelde van
   vreemde figure wat rond vlieg en loop. Dalí het slegs een ander film in
   sy lewe voltooi: Impressions of Upper Mongolia (1975), waarin hy as
   verteller opgetree het in 'n verhaal oor 'n tog om hallugentiese
   sampioene te vind. Die beelde was gegrond op mikroskopiese uriensuur
   vlekke op die koper band van 'n balpuntpen waarop Dalí verskeie weke
   lank geürineer.^[42]

   Dalí het ook 'n repertoire in die mode- en fotografie-industrieë
   opgebou. In die modewêreld is sy samewerking met die Italiaanse
   modeontwerper Elsa Schiaparelli baie bekend. Dalí is deur Schiaparelli
   gehuur om 'n wit rok met 'n kreefpatroon te skep. Ander ontwerpe wat
   Dalí vir haar gemaak het sluit in skoenvormige hoed en 'n pienk gordel
   met lippe as gespe. Hy was ook betrokke by die skep van
   tekstielontwerpe en parfuumbottels. In 1950 het Dalí 'n spesiale
   "kostuum vir die jaar 2045" geskep. ^[40] Fotograwe met wie hy
   saamgewerk het sluit in Man Ray, Brassaï, Cecil Beaton, en Philippe
   Halsman.

   Saam met Man Ray en Brassaï het Dalí die natuur gefotografeer, terwyl
   hy met ander fotograwe 'n verskeidenheid van obskure onderwerpe
   afgeneem het, insluitende die Dalí Atomica reeks (1948) saam met
   Halsmandie. Die reeks was geïnspireer deur sy skildery Leda Atomica en
   in een foto word 'n skilder se esel, drie katte, 'n emmer water en Dalí
   self wat in die lug sweef uitgebeeld."^[40]

   In terme van die wetenskap was Dalí gefassineer met die paradigma skuif
   wat gepaard gegaan het met die geboorte van kwantummeganika in die
   twintigste eeu. Geïnspireer deur Werner Heisenberg se
   Onsekerheidsbeginsel het hy in 1958 sy "Anti-Materie Manifesto"
   geskryf: "In die Surrealistiese periode wou ek die ikonografie van die
   interne wêreld en die wêreld van die fantastiese, van my vader Freud
   skep. Vandag het die eksterne wêreld en die van fisika die een van die
   sielkunde oortref. My vader vandag is Dr. Heisenberg."^[43]

   Dalí se erkenning van die nuwe wetenskap was opgesom in "Die
   disintegrasie van die volharding van herinnering" (La desintegración de
   la persistencia de la memoria), wat in 1954 verskyn het. Die skilderye
   was 'n terugblik op die eertydse "Die volharding van herinnering", maar
   dié keer was die oorspronklike beelde as versplinterd en
   gedisintegreerd uitgebeeld.^[43]

   Dalí het ook met argitektuur geëksperimenteer en van sy prestasies in
   hierdie gebied sluit sy huis, Port Lligat, naby Cadaqués, in, asook die
   "Droom van Venus": 'n surrealistiese paviljoen by die 1939 "Wêreld se
   tentoonstelling" ("World's Fair") in New York, wat self ook 'n aantal
   ongewone standbeelde en ander beeldhouwerke bevat het. Sy letterkundige
   werke sluit The Secret Life of Salvador Dalí (1942), Diary of a Genius
   (1952–1963), en Oui: The Paranoid-Critical Revolution (1927–1933) in.
   Die kunstenaar het ook in die wêreld van grafiese kuns gewerk en het
   baie etse en litograwe geskep. Alhoewel sy vroeë werke in die
   drukerswêreld die gelyke is van sy hooggeagste skilderye (met
   betrekking tot kwaliteit), het Dalí die regte tot die beelde verkoop en
   was hy nie self betrokke by die drukproses nie. Daar was ook 'n groot
   aantal vervalsde beelde wat in die tagtigerjare hul verskyning gemaak
   het en die mark vir Dalí se gedrukte werke verwar het.

[wysig] Politiek en persoonlikheid

   Salvador Dalí met kat en kierie
   Salvador Dalí met kat en kierie

   Salvaldor Dalí se politiek het 'n belangrike rol gespeel in sy
   ontwaking as 'n kunstenaar. Hy was met tye uitgebeeld as 'n
   ondersteuner van fascisme.^[24]^[44] André Breton, spesifiek, het na
   hom verwys as "Avida Dollars" ('n anagram) en het gepoog om afstand te
   plaas tussen Dalí se naam en die "egte" surrealistiese kunstenaars. Die
   werklikheid is egter meer kompleks, maar dit is onwaarskynlik dat Dalí
   anti-semieties was, aangesien hy 'n vriendelike kennis van die bekende
   Joodse argitek en ontwerper, Paul László was. In sy skrywes maak hy sy
   bewondering vir Siegmund Freud (wat hy ontmoet het) bekend, asook
   Albert Einstein, wat beide Jode was. In sy kritiese resensie van Dalí
   se outobiografie (Secret Life), het George Orwell geskryf dat "Mens
   behoort in gedagte te kan hou dat Dalí tegelykertyd 'n goeie tekenaar
   was, asook 'n walglike menslike wese".^[45]

   In sy jeug het Dalí vir 'n tydperk beide anargisme en kommunisme
   aangehang. Sy skrywes bevat relase en verskeie staaltjies oor hoe hy
   radikale politiese verklarings gemaak het, meer om sy gehoor te skok as
   omdat hy self daarin geglo het. Hierdie gedrag was in ooreenstemming
   met Dalí se trouheid aan die Dada-beweging. Soos hy ouer geword het,
   het sy politiese sienings verander, veral soos die Surrealitiese
   beweging 'n gedaanteverwisseling ondergaan het onder die leiding van
   die Trotsky-aanhanger, Andre Breton. Daar word beweer dat Breton Dalí
   ingeroep het om sy politiese sienings te bevraagteken. In sy 1970 boek,
   "Dalí deur Dalí", verklaar Dalí homself 'n anargis en 'n monargis.

   Terwyl hy in 1942 in New York was, veroordeel hy sy surrealistiese
   kollega, die filmmaker Luis Buñuel, as 'n ateïs, wat veroorsaak dat
   Buñuel ontslaan word uit sy pos by die Museum van Moderne Kuns (Engels:
   Museum of Modern Art) en vervolgens deur die Amerikaanse filmbedryf
   geswartlys word.^[46]

   Met die uitbreek van die Spaanse Burgeroorlog het Dalí voor die gevegte
   gevlug en geweier om hom by enige van die groepe te skaar. Na die
   Tweede Wêreldoorlog het George Orwell Dalí gekritiseer omdat hy "soos
   'n rot weghol sodra Frankryk in gevaar is", nadat Dalí vir jare daar
   voorspoed gehad het: "Wanneer die Europese Oorlog nader kom, het hy
   slegs een bemoeienis: hoe om 'n plek te vind wat goeie kookkuns het en
   van waar hy vinnig op die vlug kan slaan as gevaar te naby kom."^[45]
   Na sy terugkeer na Katalonië na die Tweede Wêreldoorlog het Dalí nader
   aan die Franco regime geraak. Sommige van Dalí se stellings het die
   Franco regime ondersteun en hy het Franco geluk gewens vir sy aksies
   wat gemik was daarop om "Spanje skoon te maak van destruktiewe magte".
   Dalí het telegramme aan Franco gestuur waarin hy hom geprys het vir die
   ondertekening van doodsvonnise vir politieke gevangenis."^[24] Dalí het
   selfs 'n portret van Franco se kleindogter geskilder. Dit is onmoontlik
   om te bepaal of sy lof aan Franco ernstig of wispulturig van aard was;
   hy het ook eenkeer 'n telegram gestuur waarin hy die Conducător,
   Roemeense Kommuniste leier Nicolae Ceauşescu, geprys het vir sy
   aanneming van 'n septer as deel van sy regalia. Die Roemeense dagblad,
   Scînteia, het dit gepubliseer sonder om die spottende aspek daarvan te
   vermoed. Dalí se eksentrisiteite is deur die Franco-regime verdra
   aangesien nie baie wêreldberoemde kunstenaars op daardie stadium in
   Spanje sou woon nie. Een van Dalí se min moontlik openlike
   ongehoorsaamhede was sy voortdurende lof vir Federico García Lorca;
   selfs in die tydperk toe Lorca se werk verban is.^[13]

   Dalí is ook gekenmerk deur uiterste gulsigheid, 'n eienskap wat daartoe
   gelei het dat Breton hom die bynaam "Avida Dollars" ('n anagram) gegee
   het.

   Dalí was 'n kleurvolle en indrukwekkende figuur in sy alomteenwoordige
   lang mantel, kierie, neusoptrekkerige gesigsuitdrukking en opwaarts
   gedraaide gewasde snor, beroemd daarvoor dat hy gesê het dat "elke
   oggend wanneer ek ontwaak, ondervind ek 'n geweldige vreugde: dié van
   Salvador Dalí wees."^[47]. Die vermaaklikheidspersoonlikheid, Cher, en
   haar man, Sonny Bono, het toe hulle jonk was na 'n partytjie by Dalí se
   weelderige woning in New York se Plaza Hotel gekom waar hulle oorbluf
   was toe Cher op 'n seksuele vibrator met 'n vreemde vorm wat in 'n
   gemakstoel gelaat is plaasgeneem het. Wanneer Dalí sy handtekening aan
   aanhangers uitgedeel het, het hy altyd hulle penne gehou. Toe hy Mike
   Wallace op die Sixty Minutes-televisieprogram 'n onderhoud met hom
   gevoer het, het Dalí die hele tyd na homself in die derde persoon
   verwys, en 'n verdwaasde Mr. Wallace, sonder om doekies om te draai,
   vertel dat "Dalí is immortal and will not die" ("Dalí is onsterflik en
   sal nie dood gaan nie"). Tydens 'n ander televisievertoning, op die
   Tonight Show, het Dalí 'n leërrenoster saam gebring en geweier om op
   enige iets ander te sit.

[wysig] Aantekeninge en verwysings

          Hierdie artikel is groottendeels 'n vertaling van die Engelse
          Wikipedia artikel "Salvador Dalí".

    1. ^ Dalí, Salvador. (2000) Dalí: 16 Art Stickers, Courier Dover
       Publications. ISBN 0-486-41074-9.
    2. ^ Ian Gibson (1997). The Shameful Life of Salvador Dali. W. W.
       Norton & Company. Gibson het vasgestel "Dalí" (en verskeie
       weergawes) is 'n baie algemene van in Arabiese lande soos Marokko,
       Algerië, Tunisië en Egipte. Volgens Gibson het Dalí se familie aan
       sy moederskant, die Domènech van Barcelona, egter weer Joodse
       wortels gehad. Oorspronklike aanhaling, soos dit in die teks
       verskyn: "my love of everything that is gilded and excessive, my
       passion for luxury and my love of oriental clothes."
    3. ^ Saladyga, Stephen Francis. "The Mindset of Salvador Dalí".
       lamplighter (Niagara University). Vol. 1 Nr. 3, Summer 2006.
       Retrieved 22 Julie 2006.
    4. ^ Volgens sy geboorte sertifikaat. Salvador Dalí astrological chart
       by astrotheme.fr. Laaste besoek op 30 September 2006.
    5. ^ Dalí, The Secret Life of Salvador Dalí, 1948, London: Vision
       Press, bl.33
    6. ^ ^6,0 ^6,1 ^6,2 ^6,3 ^6,4 ^6,5 Llongueras, Lluís. (2004) Dalí,
       Ediciones B — Mexico. ISBN 84-666-1343-9.
    7. ^ The New York Times, Books: The Shameful Life of Salvador Dali By
       IAN GIBSON, Besoek op 16 Junie 2007
    8. ^ Salvador Dalí. SINA.com. Laaste besoek op 31 Julie 2006.
    9. ^ Salvador Dalí biografie by astrodatabank.com. Laaste besoek op 30
       September 2006.
   10. ^ Oorspronklik aanhalings: "...[we] resembled each other like two
       drops of water, but we had different reflections." en " [he] was
       probably a first version of myself but conceived too much in the
       absolute." uit: Dalí, Secret Life. Bl.2
   11. ^ "Dalí Biography 1904–1989 — Part Two." URL besoek op 2006-09-30.
   12. ^ Dalí, Secret Life, bl.152–3. Die oorspronklike aanhaling lui:
       "[it] was the greatest blow I had experienced in my life. I
       worshipped her... I could not resign myself to the loss of a being
       on whom I counted to make invisible the unavoidable blemishes of my
       soul."
   13. ^ ^13,0 ^13,1 Bosquet, Alain, Conversations with Dalí, 1969. bl.
       19. (PDF-lêer)
   14. ^ ^14,0 ^14,1 ^14,2 Salvador Dalí: Olga's Gallery. Laaste besoek op
       22 Julie 2006.
   15. ^ Die portret, "A Basket of Bread", kan hier besigtig word
       (www.dali-gallery.com).
   16. ^ Hodge, Nicola, en Libby Anson. The A–Z of Art: The World's
       Greatest and Most Popular Artists and Their Works. Kalifornië:
       Thunder Bay Press, 1996. Online citation.
   17. ^ Koller, Michael. Un Chien Andalou. senses of cinema Januarie
       2001. Laaste besoek op 26 Julie, 2006.
   18. ^ ^18,0 ^18,1 ^18,2 Shelley, Landry. "Dalí Wows Crowd in
       Philadelphia". Unbound (The College of New Jersey) Lente 2005.
       Laaste besoek op 22 Julie 2006.
   19. ^ Cite error: Invalid <ref> tag; no text was provided for refs
       named Rojas
   20. ^ Clocking in with Salvador Dalí: Salvador Dalí’s Melting Watches
       (PDF) van die Salvador Dalí Museum. Laaste besoek op 19 Augustus
       2006.
   21. ^ ^21,0 ^21,1 Salvador Dalí, La Conquête de l’irrationnel (Parys:
       Éditions surréalistes, 1935), bl. 25.
   22. ^ Jackaman, Rob. (1989) Course of English Surrealist Poetry Since
       the 1930s, Edwin Mellen Press. ISBN 0-88946-932-6.
   23. ^ Artcyclopedia: Salvador Dalí. Laaste besoek op 4 September 2006.
   24. ^ ^24,0 ^24,1 ^24,2 Navarro, Vicente, Ph.D. "The Jackboot of Dada:
       Salvador Dalí, Fascist". Counterpunch. 6 December 2003. Laaste
       besoek 22 Julie 2006.
   25. ^ López, Ignacio Javier. The Old Age of William Tell (A study of
       Buñuel's Tristana). MLN 116 (2001): 295–314.
   26. ^ The Phantasmagoric Universe—Espace Dalí À Montmartre. Bonjour
       Paris. Retrieved on August 22, 2006.
   27. ^ The History and Development of Holography. Holophile. Besoek op
       22 Augustus, 2006.
   28. ^ Hello, Dalí. Carnegie Magazine. Besoek op 22 Augustus, 2006.
   29. ^ Elliott King in Dawn Ades (ed.), Dalí, Bompiani Arte, Milan,
       2004, p. 456.
   30. ^ Salvador Dalí Bio, Art on 5th. Laaste besoek op 22 Julie, 2006.
   31. ^ "Dalí Resting at Castle After Injury in Fire". The New York
       Times. 1 September, 1984. Laaste besoek op 22 Julie 2006.
   32. ^ Mark Rogerson, 1989. The Dalí Scandal: An Investigation. Victor
       Gollancz. ISBN 0575037865
   33. ^ Salvador Dalí, The Secret Life of Salvador Dalí (New York: Dial
       Press, 1942), p. 317.
   34. ^ Michael Taylor in Dawn Ades (ed.), Dalí (Milan: Bompiani, 2004),
       p. 342
   35. ^ ^35,0 ^35,1 Dalí Universe Collection. County Hall Gallery.
       Retrieved on July 28, 2006.
   36. ^ ^36,0 ^36,1 "Salvador Dalí's symbolism". County Hall Gallery.
       Retrieved on July 28, 2006
   37. ^ ^37,0 ^37,1 Lobster telephone. National Gallery of Australia.
       Retrieved on August 4, 2006.
   38. ^ Tate Collection | Lobster Telephone by Salvador Dalí. Tate
       Online. Retrieved on August 4, 2006.
   39. ^ Federico García Lorca. Pegásos. Laaste besoek op 15 Junie 2007.
   40. ^ ^40,0 ^40,1 ^40,2 Dalí Rotterdam Museum Boijmans. Paris
       Contemporary Designs. Laaste besoek op 8 Augustus 2006.
   41. ^ Past Exhibitions. Haggerty Museum of Art. Laaste besoek op 8
       Augustus 2006.
   42. ^ Elliott H. King, Dalí, Surrealism and Cinema, Kamera Books 2007,
       p. 169.
   43. ^ ^43,0 ^43,1 Dalí: Explorations into the domain of science. The
       Triangle Online. Retrieved August 8, 2006.
   44. ^ Vicente Navarro (12 December 2003). "Salvador Dali, Fascist".
       CounterPunch.
   45. ^ ^45,0 ^45,1 George Orwell (1944). "Benefit Of Clergy: Some Notes
       On Salvador Dali". The Saturday Book for 1944.. Oorspronklike
       aanhaling: "One ought to be able to hold in one’s head
       simultaneously the two facts that Dalí is a good draughtsman and a
       disgusting human being."
   46. ^ "In sy boek The Secret Life of Salvador Dalí, I was described as
       an atheist, an accusation that at the time was worse than being
       called a Communist. Ironically, at the same moment that Dalí's book
       appeared, a man named Prendergast who was part of the Catholic
       lobby in Washington began using his influence with government
       officials to get me fired. [At Buñuel's job at the Museum of Modern
       Art he was tasked with selecting and distributing anti-Nazi
       propaganda films to North and South America, and he was also
       supposed work on producing such films.] I knew nothing at all about
       it, but one day when I arrived at my office, I found my two
       secretaries in tears. They showed me an article in a movie magazine
       called Motion Picture Herald about a certain peculiar character
       named Luis Buñuel, author of the scandalous L'Âge d'Or and now an
       editor at the Museum of Modern Art. Slander wasn't exactly new to
       me, so I shrugged it off, but my secretaries insisted that this was
       really very serious. When I went into the projection room, the
       projectionist, who'd also read the piece, greeted me by wagging his
       finger in my face and smirking, "Bad Boy!"
       Finally, I too became concerned and went to see Iris, who was also
       in tears. I felt as if I'd suddenly been sentenced to the electric
       chair. She told me that the year before, when Dalí's book had
       appeared, Pendergast had lodged several protests with the State
       Department, which in turn began to pressure the museum to fire me.
       They'd managed to keep things quiet for a year; but now, with this
       article, the scandal had gone public, on the same day that American
       troops disembarked in Africa.
       Although the director of the museum, Alfred Barr, advised me not to
       give in, I decided to resign, and found myself once again out on
       the street, forty-three and jobless." Luis Buñuel (1984). My Last
       Sigh: The Autobiography of Luis Buñuel. Vintage, 182–183.
   47. ^ The Surreal World of Salvador Dalí. Smithsonian Magazine. 2005.
       Retrieved August 31, 2006.

[wysig] Eksterne skakels

   Gallerye

     * Dali-Gallery.com— Meer as 1500 hoë-kwaliteit skilderye, tekeninge,
       waterverfskilderey en ander voorwerpe.
     * Espace Dalí — Die unieke permanente uitstalling in Frankryk
       ("Museum & Dalí Fine Art Galleries")


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Artikels met stellings wat verwysings ontbreek • Spaanse
   skilders

