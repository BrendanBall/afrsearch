Samango-aap


                                                       Samango-aap
                                               Wetenskaplike klassifikasie


                         Koninkryk:    Animalia
                          Phylum:      Chordata
                           Klas:       Mammalia
                           Orde:       Primates
                          Familie:  Cercopithecidea
                           Genus:    Cercopithecus
                          Spesie:        mitis

                                                      Binomiale naam
                                                         C. mitis

   Die Samango-aap is 'n primaat wat veral voorkom in Oos-, Sentraal- en
   Suider-Afrika. Die naam kom van die Zoeloe-woord 'iNsimango' wat 'ape
   in die mis' beteken. In Engels word hulle 'Blue monkeys' genoem, wat
   dit verwarrend kan maak, aangesien die blouaap ('Cercopithecus
   aethiops') nie dieselfde spesie is nie.

   Inhoud

        * 1 Identifikasie
        * 2 Verspreiding
        * 3 Habitat
        * 4 Gedrag
        * 5 Geluide
        * 6 Kos
        * 7 Voortplanting
        * 8 Spoor en veldtekens
        * 9 Sien ook
        * 10 Bronne

[wysig] Identifikasie

   Mannetjie:
     * gemiddelde lengte 140cm,
     * gemiddelde stertlengte 60cm,
     * gemiddelde massa 9,4 kg.

   Wyfie:
     * gemiddelde lengte 110cm,
     * gemiddelde stertlengte 60cm,
     * gemiddelde massa 4,6kg.

   Die spesie het die tipiese aapvoorkoms. Hulle is stewiger gebou as die
   blouaap. Hulle wange en voorkop het lang wit hare wat in alle rigtings
   staan. Die gesig is donkerbruin, met 'n wit gedeelte rondom die mond en
   nek. Die skouers en pote is donkerbruin, met die rug 'n gespikkelde
   grysbruin. Die penskant is ligter as die rugkant en wissel in kleur
   vanaf 'n naaswit tot donkerroom. Die laaste twee derdes van die stert
   is swart.

[wysig] Verspreiding

   Verspreidingsgebied in Suider-Afrika
   Verspreidingsgebied in Suider-Afrika

   In Suider-Afrika kom hulle in geïsoleerde troppe in woudgebiede van die
   Oos-Kaap, tot in kwaZulu, aan die suidehange van die Soutpansberge, en
   ook in die oostelike gedeeltes van Zimbabwe en Mosambiek voor.

[wysig] Habitat

   Hulle kom slegs in woudgebiede voor, maar kan hul ook vestig in
   aangeplante plantasies.

[wysig] Gedrag

   Lees ook die artikel aap.

   Hulle is aktief gedurende die dag, en slaap snags in hoë bome.

   Die Samango-aap is 'n sterk groepsdier. Hulle woon in troppe van tot 35
   individue saam. 'n Interessantheid van die spesie is dat hulle bedags
   met ander spesies gesllig verkeer, en as multispesiegroep soms
   saamspan, byvoorbeeld teen 'n roofdier. Vrygeselmannetjies kom alleen
   of in loslopergroepe voor. Hulle veg met die dominante mannetjies van
   'n gevestigde groep om paringstoegang tot die wyfies te verkry. Dit is
   bekend dat hierdie vrygeselgroepe 'n trop kan binnevaar, paar met die
   beskikbare wyfies, en dan weer laat spaander. Troppe het goedomlynde
   groepswoongebied, wat tot soveel as 18 hektaar groot kan wees.

   Die lewensverwagting is nie bekend nie, maar dit word beraam dat dit
   soortgelyk aan ander soortgelyke spesies kan wees: tot 20 jaar oud.

   Hulle word gevang deur luiperds, roofvoëls en luislange.

[wysig] Geluide

   Die Samango-aap is baie raserig. Dikwels is hul geluide bokant die
   waarnemer se kop die enigste teken dat hulle in die omtrek is. Wanneer
   gevaar dreig, uiter die volwasse mannetjies 'n luide, herhalende geluid
   wat beskryf word as 'nyah' of 'jack'. Daarteenoor gil, skree en joel
   die wyfies en kleintjies wanneer gevaar dreig.

[wysig] Kos

   Hulle vreet veral vrugte, maar eet ook blomme, gom, sade en soms,
   larwes. In sagtehoutplantasies ruk hulle die bas van jong bome af en
   eet dié.

[wysig] Voortplanting

   Die Samango-aap paar dwarsdeur die jaar. Die wyfies wat in estrum kom,
   inisieër die paring deur hulle agterstewe aan die mannetjie te
   presenteer. Die dratyd is ongeveer vyf maande. Meestal word een, maar
   partykeer twee apies gebore. Die apies se pels is pikswart by geboorte,
   hulle oë is oop en hulle is by geboorte reeds in staat om aan die
   moeder se pels vas te hou. Hulle word gespeen op ses maande.
   Verskillende wyfies kan help met die kleintjies se grootmaakproses.

[wysig] Spoor en veldtekens

   Stukke vrugte, sade en skille aan die voet van bome in 'n woud.

[wysig] Sien ook

     * Lys van Suider-Afrikaanse soogdiere
     * Lys van Suider-Afrikaanse soogdiere volgens wetenskaplike name
     * Suider-Afrikaanse soogdiere en hul ordes

[wysig] Bronne

     * 'Smither's Mammals of Southern Africa. A field guide'. Redakteur
       Peter Apps. Derde uitgawe, 2000.
     * 'Veldgids tot die soogdiere van Suider-Afrika'. Chris en Tilde
       Stuart. Eerste uitgawe, 1988.
     * Animal Diversity Web -- The Blue Monkey

   Kategorie: Hondaapagtiges

