Samespanning


   Samespanning verwys na die ooreenkomste, reëlings of verstandhoudings
   tussen oligopoliste om mededinging te beperk en hoë vlakke van
   winsgewendheid op die lang termyn te handhaaf. Verkopers kan
   byvoorbeeld ooreenkom om dieselfde prys vir sekere produkte te vra, om
   eenvormige kortings toe te staan of om hul bemarking en verspreiding
   tot bepaalde streke te beperk. 'n Spesifieke reëling tussen andersins
   mededingende firmas om produksievlakke te beperk, pryse vas te stel of
   die mark te verdeel, word 'n kartel genoem. Die lede van 'n kartel stel
   ten doel om die betrokke mark in 'n gedeelde monopolie te omskep.

   Samespanning is slegs suksesvol indien die ooreenkoms afgedwing kan
   word. Wanneer 'n groot aantal verkopers betrokke is, is suksesvolle
   samespanning hoogs onwaarskynlik (indien nie onmoontlik nie). Daar sal
   altyd deelnemers wees wat die ooreenkoms verbreek, in die hoop dat
   ander dit nie sal agterkom nie, of nie sal reageer nie. Met 'n klein
   aantal groot produsente is die verdeling van die wins tussen die lede
   van 'n kartel dikwels 'n geskilpunt. Die voorwaardes vir suksesvolle
   samespanning sluit die volgende in:
     * Die aantal firmas moet klein wees en hulle moet aan mekaar bekend
       wees.
     * Die firmas behoort soortgelyke produksiemetodes en gemiddelde koste
       te hê en sal daarom geneig wees om pryse op dieselfde tyd met
       dieselfde persentasie te verander.
     * Die produk moet homogeen eerder as heterogeen wees, wat dit
       makliker maak om oor 'n prys ooreen te kom.
     * Daar moet betekenisvolle beperkings op toetrede wees, wat die
       moontlikheid (en vrees) van ontwrigting deur nuwe firmas verminder.
     * Die mark moet stabiel wees.
     * Daar moet geen owerheidsmaatreëls wees wat samespanning beperk of
       verbied nie.

   In die praktyk verbied owerhede egter dikwels samespanning tussen
   firmas. Optrede teen kartelvorming is daarom dikwels 'n belangrike
   element van mededingingsbeleid. Waar openlike samespanning verbied
   word, poog firmas nietemin om die wet te omseil. Konstruksiefirmas span
   byvoorbeeld gereeld saam wanneer daar vir kontrakte getender word.
   Hulle kom vooraf ooreen om die verskillende kontrakte onderling te
   allokeer. Almal dien dan hoëprystenders vir 'n spesifieke kontrak in,
   maar die verkose firma dien 'n effens laer (maar steeds hoë) tender in
   en kry die kontrak. Soortgelyke praktyke bestaan in ander industrieë,
   byvoorbeeld waar produsente besluit om die klante tussen mekaar te
   verdeel en dan pryse so kwoteer dat 'n spesifieke klant geen ander
   keuse het as om voort te gaan om by dieselfde produsent te koop nie.
   Hoewel hierdie praktyke onwettig is, is dit baie moeilik om te bewys
   dat firmas sulke infromele ooreenkomste agter geslote deure aangaan.

[wysig] Sien ook

     * Kartel
     * Mededinging

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Saadjies • Ekonomie

