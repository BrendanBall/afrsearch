San Francisco


                                                            San Francisco

                                              Land:        Verenigde State
                                         Deelstaat:             Kalifornië
                                        Koördinate:    37°46' N, 122°25' W
                                       Oppervlakte:            600,7 vk km
                                   Landoppervlakte:              121 vk km
                                         Bevolking: 744 230 (1 Julie 2004)
                                Bevolkingsdigtheid:            6 151 / km²
                            Metropolitaanse gebied:     4 157 377 inwoners
                                            Hoogte:   0-282 m bo seespieël
                                      Burgemeester:           Gavin Newsom

   San Francisco [ˌsænfɹənˈsɪskoʊ] is die vierde grootste stad van die
   Amerikaanse deelstaat Kalifornië na Los Angeles, San Diego en San Jose.
   Die stad aan die weskus van die Verenigde State staan sedert die
   sestigerjare, toe dit die hoofstad van die hippie-beweging is, ook
   bekend onder sy diminutief Frisco. San Francisco is die tweede
   belangrikste toeristebestemming in die VSA na New York.
   Die Golden Gate-brug
   Die Golden Gate-brug

   San Francisco lê aan die noordelike kant van die San
   Francisco-skiereiland, met die Stille Oseaan en die San Franciscobaai
   aan weerskante, en het nagenoeg 780 000 inwoners (meer as 4,1 miljoen
   in die amptelike metropolitaanse gebied). Die nie-amptelike
   metropolitaanse gebied van San Francisco strek tot by San Jose in die
   suide en is met sowat 7 miljoen inwoners (2004) die vierde grootste in
   die Verenigde State na New York, Los Angeles en Chicago.

   Die bekendste bakens van die stad is die Golden Gate-brug met 'n lengte
   van 2,7 kilometer en 'n maksimale hoogte van 227 meter, die voormalige
   gevangeniseiland Alcatraz, die Transamerica-gebou in die vorm van 'n
   piramide met 'n hoogte van 260 meter en die cable car-trem. San
   Francisco verwerf ook bekendheid as die hoofstad van die Amerikaanse
   gay-beweging.

   Inhoud

        * 1 Geografie
        * 2 Geskiedenis
        * 3 Klimaat
        * 4 Besienswaardighede
        * 5 Verwante skakels

[wysig] Geografie

   Die stad lê in die noorde van die San-Francisco-skiereiland, met die
   Stille Oseaan in die weste, die Golden Gate in die noorde en die Baai
   van San Francisco in die ooste.

   San Francisco se ligging digby die geologiese breuksone van San
   Andreas, 'n bron van voortdurende seismiese aktiwiteite, maak van die
   stad 'n gebied wat in 'n groot mate deur aardbewegings bedreig word.
   Die grootste aardbewing in die moderne geskiedenis het die stad in die
   jaar 1906 getref. Die Loma Prieta-aardbewing in 1989 eis tientalle
   menselewens en berokken groot skade in die stad en sy omgewing.
   Market Street, soos gesien vanuit die Twin Peaks-heuwel
   Market Street, soos gesien vanuit die Twin Peaks-heuwel

   Die gevaar dat 'n soortgelyke aardbewing soos dié van 1906 die stad in
   die nabye toekoms sal kan skud spel 'n groot rol by die ontwikkeling
   van San Francisco se infrastruktuur. Nuwe geboue moet aan hoë
   veiligheidsvereistes voldoen om die strukturele skade van 'n groot
   bewing so klein moontlik te hou, terwyl miljoene dollar aan die
   opgradering van ouer geboue en brûe bestee word.
   Die stadshorison van San Francisco
   Die stadshorison van San Francisco

   Die mees sorgwekkende geologiese gebiede is die landaanwinningsprojekte
   in die San Franciscobaai soos byvoorbeeld Marina en Hunters Point; die
   ondergrond bestaan hier uit modder, sand en afval wat in die gevolg van
   vroeër aardbewings opgehoop is. Hierdie grond blyk uiters onstabiel te
   wees en lei in die geval van 'n nuwe aardbewing moontlik tot groot
   skade soos in die Loma Prieta-bewing.

   San Francisco staan bekend vir sy heuwels; in totaal is daar 42 heuwels
   van meer as 30 meter hoogte binne die stadsgrense. Sommige van die
   heuwels het tot woonbuurte soos Nob Hill, Pacific Heights, Russian Hill
   en Telegraph Hill ontwikkel, terwyl ander soos Twin Peaks, Mount Sutro,
   Mount Davidson en Buena Vista-park as publieke parke en onbeboude
   gebiede bewaar is.

   Die bekende voormalige gevangeniseiland Alcatraz lê in die San
   Franciscobaai en is vandag 'n museum.

[wysig] Geskiedenis

   Die poort van Chinatown
   Die poort van Chinatown

   Die eerste bewoners van die San Franciscobaai is die Muwekma Ohlone
   ("die volk van die weste"), tog word hierdie Eerste Nasie in die 19de
   eeu byna uitgeroei.
   Die Golden Gate-brug
   Die Golden Gate-brug

   Tydens die 16de eeu stuur die Spaanse veroweraars twee ekspedisies na
   die noorde om die weskus van Amerika te verken. Hernán Cortés het toe
   al "'n skiereiland tussen die golf en die oseaan" ontdek en dit
   California genoem, tog staan Juan Rodriguez Cabrillo, wat die gebied
   tien jaar later besoek, in die Spaanse geskiedenisskrywing as die ware
   ontdekker bekend. Ook ander Europese ekspedisies, onder meer een onder
   die leiding van sir Francis Drake, verken die weskus tydens die 16de
   eeu, tog bly die baai van San Francisco weggesteek en onsigbaar vir die
   Europeane agter sy tipiese misbanke.

   San Francisco word in die jaar 1776 as 'n sendingstasie van die Spaanse
   Fransiskaner-orde gestig. Aanvanklik dra die gebied die naam El Parage
   de Yerba Buena ("Vallei van die Goeie Kruid"). As 'n gevolg van die
   Amerikaans-Meksikaanse Oorlog, wat in die jaar 1846 uitbreek, verloor
   Meksiko sy gesag oor Kalifornië. In 1848, toe Spanje die gebied aan die
   VSA afstaan, word die naam van die nedersetting verander na San
   Francisco.

   Die Kaliforniese goudstormloop teen die middel van die 19de eeu lei tot
   'n vinnige groei van die stad, wat van 'n klein dorpie met 900 inwoners
   tot 'n stad van 20 000 mense ontwikkel. Die grafstene op die plaaslike
   begraafplase begin geleidelik meer Ierse as Spaanse name te toon. Die
   naam Golden Gate verwys nog steeds na hierdie tydperk.
   'n Uitsig oor San Francisco, soos gesien vanaf 'n hoogte van sowat
   5 000 meter
   'n Uitsig oor San Francisco, soos gesien vanaf 'n hoogte van sowat
   5 000 meter

   Baie immigrante laat hulle skepe na hul aankoms in die hawe agter;
   hulle word later saam met aarde en puin vir landaanwinningsprojekte
   gebruik. Groot dele van San Francisco se binnestad is op hierdie
   landfills opgerig.

   Die 19de eeu word ook deur die stigting van 'n aantal belangrike
   ondernemings gekenmerk, waaronder Wells Frago Bank, Levi Stauss & Co.
   en Ghirardelli Chocolate Company. San Francisco word die ekonomiese
   sentrum van Kalifornië.

   In 1906 verwoes 'n aardbewing San Francisco, tog word die stad vinnig
   heropgerig.

   Tydens die Konferensie van San Francisco in 1945 is die Verenigde
   Nasies gestig, en met die Vrede van San Francisco, wat in 1951 gesluit
   is, is die Tweede Wêreldoorlog in die Verre Ooste deur die VSA en Japan
   amptelik beëindig.

   Vanaf die sestigerjare is San Francisco die Amerikaanse sentrum van
   verskillende teenkulture, soos byvoorbeeld die hippie-beweging. Danksy
   die liberale maatskaplike klimaat vestig baie gay mans hulle in die
   stad.

[wysig] Klimaat

   San Francisco word aan drie kante deur water omring sodat sy klimaat
   sterk deur die koue stromings van die Stille Oseaan beïnvloed word. Die
   stad geniet 'n Mediterreense klimaat met milde temperature. Die somers
   is relatief fris met temperature wat tussen 15° en 20°C lê en dikwels
   mistige weer, wat as gevolg van die kombinasie van koue Pasifiese en
   warm binnelandse lugmassas ontstaan, terwyl die winters deur gematigde
   temperature en hoë reënval gekenmerk word.

[wysig] Besienswaardighede

   Cable Car
   Cable Car
     * Die sendingstasie uit die jaar 1776 is een van die gewildste
       historiese besienswaardighede in San Francisco.
     * Die Golden Gate-brug, wat in 1936 voltooi is, is die bekendste
       baken van die stad. Die brug verbind die stad met die noordelike
       voorstede.
     * Chinatown, die Sjinese stadsbuurt van San Francisco, word met sy
       80 000 inwoners as die grootste Sjinese nedersetting buite Asië
       beskou. Dit is 'n digbevolkte kwartier met talryke winkels,
       ateljees en restourante. Die Golden Gate Fortune Cookie Factory is
       'n buitengewoon eksotiese bakkery wat besigtig mag word.
     * Die Cable Car, San Francisco se bekende berg-en-dal-trem, is al in
       1873 in diens gestel en ry teen 'n snelheid van hoogstens vyftien
       kilometer per uur. Die oudste van die waentjies, wat nog steeds in
       bedryf is, dateer uit die jaar 1887.
     * Die stad beskik oor 'n aantal eersterangse museums soos die M.H. de
       Young-museum vir Asiatiese kuns, die Kaliforniese Museum en die
       Meksikaanse Museum.

[wysig] Verwante skakels

   Commons
   Multimedia oor hierdie onderwerp is te vinde op Wikimedia Commons onder
   die titel:
   San Francisco
     * Beelder San Francisco

   Kategorieë: Kalifornië • Stede in die VSA

