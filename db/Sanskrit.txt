Sanskrit


   Die woord Sanskrit in die Devanagari-alfabet
   Die woord Sanskrit in die Devanagari-alfabet

   Sanskrit, ook Oud-Indies genoem, is een van die Indo-Europese tale en
   behoort tot die Ariese of Indo-Iraanse taalgroep. Dit was die klassieke
   taal van die Indo-Ariese bewoners van die Voor-Indiese skiereiland en
   Pakistan. Sanskrit is van vóór 1200 v.C. tot vandag gebruik as literêre
   taal, maar is sedert 500 v.C. nie meer die gesproke taal van die massa
   nie.

   Die grammatika van Sanskrit is uitvoerig beskryf deur die grammatikus
   Panini (hy het omtrent die 7de of die 3de eeu voor Christus geleef),
   wie se werk uiteindelik 'n sterk voorskrywende funksie gekry het, na
   mate die volkstaal geleidelik van die geleerde Sanskrit wegbeweeg het.

   Danksy Panini kan ons die taal se verbuiginge, vervoeginge en aksente
   bestudeer. Sy noukeurige beskrywinge stel Indo-Europeaniste in staat
   om, gehelp deur die Oud-Griekse en Litause verbuigings- en
   aksentpatrone, 'n noukeuriger indruk te kry van die sintaksis en klanke
   van die Proto-Indo-Europese taal, waarvan wetenskappers aanneem dat dit
   die oorsprong van alle vroeër en huidige Indo-Europese tale was.

   Sanskriet is die oudste bekende, en derhalwe belangrikste,
   Indo-Europese taal. Die oudste vorm van Sanskriet word Vedies genoem,
   na die Vedas; religieuse tekste.

   Sanskrit is afgelei van die woorddele sam- (saam) en krtam (geskape);
   wat inhou dat die taal veronderstel was om volmaakter te wees as
   Prakrit; die eweneens Indo-Ariese volkstaal van die ongeletterde
   massas.
   Kategorie: Indo-Europese tale

