Santa Catarina (staat)


   CAPTION: Santa Catarina


   Vlag van Santa Catarina
       Map of Brazil highlighting the state
   Sien ander Brasiliaanse state
   Hoofstad      Florianópolis
   Grootste stad Joinville
   Oppervlak     95 442,9 km²
   Bevolking
     - Totaal
     - Digtheid
                 5 098 448
                 53,4 inw./km²
   Goewerneur    Luiz Henrique da Silveira (PMDB)
   MOI (2000)    0,822 – hoog
   Tydsone       GMT-3
   ISO 3166-2    BR-SC
   Santa Catarina: Sneeu op die Planalto Serrano
   Santa Catarina: Sneeu op die Planalto Serrano

   Santa Catarina is 'n Brasiliaanse deelstaat in die suide van die land,
   wat een van die hoogste lewensstandaarde in dié Suid-Amerikaanse land
   geniet. Sy hoofstad is Florianópolis, wat gedeeltelik op die eiland
   Santa Catarina lê.

   Met 'n oppervlak van 95 442 vierkante kilometer en 'n bevolking van
   sowat vyf miljoen mense is dit een van die kleiner Brasiliaanse
   deelstate. Dit verskil ook ten opsigte van sy klimaat, wat deur vier
   bepaalde jaargetye gekenmerk word, duidelik van die meeste ander state.

   Santa Catarina word begrens deur die deelstate Rio Grande do Sul in die
   suide en Paraná in die noorde. In die weste grens dit ook aan die
   Argentynse provinsie Misiones.

   Santa Catarina is die mees "Europese" deelstaat van Brasilië, en die
   oorgrote meerderheid (86 persent) van sy inwoners is nasate van
   Portugese, Duitse, Italiaanse en ander Europese immigrante.

   Die grootste stad van Santa Catarina is Joinville.

   Inhoud

        * 1 Geografie
        * 2 Geskiedenis
        * 3 Etniese groepe
        * 4 Europese nedersettings
             + 4.1 Portugese
             + 4.2 Duitsers
             + 4.3 Italianers
        * 5 Ekonomie
        * 6 Toerisme
        * 7 Kookkuns
        * 8 Eksterne skakels

[wysig] Geografie

   Santa Catarina spog met 'n baie strategiese ligging ten opsigte van
   Mercosul, die Suidelike Gemeenskaplike Mark. Die hoofstad Florianópolis
   lê 1 673 kilometer van Brasília, 705 kilometer van São Paulo, 1 144
   kilometer van Rio de Janeiro en 1 850 kilometer van Buenos Aires af.

   Die Atlantiese kuslyn van Santa Catarina spog met 'n groot aantal
   strande, baaie en inhamme. Die sentrale gebiede van die deelstaat is
   met Brasiliaanse denneboombosse bedek; die suid-weste word deur
   grasvlaktes oorheers; en die suidelike en westelike geweste bestaan
   gedeeltelik uit bosse.

   Die sentrale hoogland beslaan sowat drie kwart van die staat se
   oppervlak. Die hoogste bergspits, die Morro da Boa Vista, verrys 1 872
   meter bo seevlak, terwyl die Morro da Igreja naby Urubici met 'n hoogte
   van 1 828 meter as die koudste plek in Brasilië bekend staan.

[wysig] Geskiedenis

   Die middestad van Blumenau
   Die middestad van Blumenau

   Die geskiedenis van die Europese nedersettings het met die Franse
   kolonie São Francisco do Sul in 1504 en die Spaanse kolonie op Santa
   Catarina-eiland begin, wat in 1542 gestig is. Die Portugese het die
   gebied in 1675 by hulle magsgebied ingelyf, en die Kapteinskap van
   Santa Catarina is in 1738 gestig.

   Sedert die vroeë 19de eeu het baie Europese immigrante, aanvanklik
   veral Duitsers, hulle in die gebied gevestig. Hulle is later vrgesel
   deur immigrante uit Italië, Pole, Rusland, Oekraïne, Japan en 'n aantal
   ander Europese lande. Die Europeërs het veral in die sentrale hartland
   'n groot aantal klein boerderye gestig.

   Blumenau, een van die belangrikste Duitse nedersettings in Brasilië, is
   op 2 Desember 1850 deur die farmaseut en chemikus Dr. Hermann Blumenau,
   'n boorling van Braunschweig, gestig. Die stad in die vallei van die
   Rio Atajaí-Açu het vandag meer as 250 000 inwoners en is die sentrum
   van die land se tekstielbedryf.

   Santa Catarina is in Maart 2004 deur die eerste tropiese sikloon
   getref, wat ooit in die gebied van die Suidelike Atlantiese Oseaan
   aangeteken is. Die storm, Sikloon Catarina, is na die deelstaat
   vernoem.

[wysig] Etniese groepe

     * 92% Blankes
          + Duits-Brasilianers (35%);
          + Italo-Brasilianers (30%);
          + Portugees-Brasilianers (22%);
          + 5% ander (Pools-Brasilianers, Russies-Brasilianers en ander)
     * 8% ander groepe

[wysig] Europese nedersettings

   Santa Catarina word as die mees "Europese" deelstaat van Brasilië
   beskou. Die oorgrote meerderheid van sy bevolking is nasate van
   Europese setlaars.

[wysig] Portugese

   Die eerste Portugese setlaars, veral van die Asore-eilande, het hulle
   sedert die 1750's in Santa Catarina gevestig en die kusgebiede
   gekoloniseer. Teen die laat 18de eeu was die meerderheid van Santa
   Catarina se bevolking Portugees-gebore setlaars, wat ook baie
   belangrike stede soos die hoofstad Florianópolis gestig het.

[wysig] Duitsers

   Araucárias maak deel uit van die tipiese flora van die Planalto Serrano
   Araucárias maak deel uit van die tipiese flora van die Planalto Serrano

   Die Duitse immigrasie het in die jaar 1828 begin. Die meeste immigrante
   was landbouers, wat in Brasilië die geleentheid gekry het om op hulle
   eie klein plaas te boer. Duitsland was destyds oorbevolk, en 'n groot
   deel van die plattelandse bevolking het nie oor hul eie land beskik
   nie. Tot by die vyftigerjare was die getalle Duitse immigrante eerder
   klein, en eers daarna het groot immigrasiegolwe in Suid-Brasilië 'n
   aanvang geneem.

   Die Brasiliaanse regering het talle "Duitse kolonies" gestig om die
   Duitse kolonisering van die gebied te bevorder. Hierdie kolonies was
   suiwer Duitse gebiede, waar mense uit verskillende dele van Duitsland
   hulle gevestig het. Aanvanklik was dit veral plattelandse
   boerderygebiede, maar baie van hulle tot dorpe en stede ontwikkel, soos
   byvoorbeeld Blumenau en Joinville, die grootste stad in Santa Catarina.

   Die Duitse setlaars was dekades lank geïsoleer in hulle plattelandse
   gebiede, en hulle het nouliks in aanraking gekom met die ander inwoners
   van Brasilië. Sodoende is die Duitse taal en kultuur in Brasilië
   bewaar. Die situasie het eers sedert die dertigerjare van die 20ste eeu
   geleidelik begin verander. Toe Brasilië in 1942 oorlog teen
   Nazi-Duitsland verklar het, is die Duitse immigrante "verplig" om die
   Portugese taal aan te leer en by die Brasiliaanse leefwyse aan te pas.

   Die Duitse invloed is deesdae nog steeds sterk en orals in Santa
   Catarina sigbaar. Baie dorpe, veral die kleiner gemeenskappe, bewaar
   nog steeds die Duitse kulturele tradisies, soos byvoorbeeld Pomerode,
   'n klein dorp met negentig persent Duits-Brasiliaanse inwoners, wat nog
   steeds Duitstalig is. Blumenau is net een van talle stede en dorpe, wat
   met hulle tradisionele Oktoberfest spog. Ook die argitektuur, tradisies
   en kookkuns word deur Duitse invloede oorheers.

[wysig] Italianers

   Die eerste Italiaanse setlaars het in 1875 in Santa Catarina aangekom,
   en tot by die eerste dekade van die 20ste eeu het hulle getalle sterk
   gegroei. Die immigrante was hoofsaaklik landbouers uit Noord-Italië en
   het hulle in oorwegend Italiaanse nedersettings naby die kusgebiede
   gevestig. Aanvanklik is die Italiaanse kolonies deur tropiese siektes
   bedreig, en baie setlaars het ook na ander gebiede verhuis.

   In die gebied van Vale do Tubarão in die suidelike Santa Catarina het
   Italiaanse setlaars egter danksy die meer gematigde klimaat en meer
   geskikte akkerland 'n kolonie gestig, wat vinnig ontwikkel het. Baie
   Italianers het in die steenkoolbedryf begin werk en hulle nie soos die
   Duitsers op die landbou toegespits nie. Aangesien hulle nie in
   geïsoleerde plattelandse gemeenskappe gewoon het nie, het hulle vinnig
   met Brasilianers van Portugese afkoms begin vermeng.

[wysig] Ekonomie

   Florianópolis, die hoofstad van Santa Catarina
   Florianópolis, die hoofstad van Santa Catarina
   Die strandmeer Lagoa do Peri
   Die strandmeer Lagoa do Peri

   Santa Catarina spog met een van die hoogste lewensstandaarde in
   Brasilië, wat gunstig met dié van die lande op die Iberiese skiereiland
   vergelyk. Dit is 'n beduidende nywerheids- en landbousentrum.

   In die noord-ooste van die deelstaat is elektromeganiese, tekstiel- en
   meubelnywerhede gevestig. Veeteelt is die belangrikste bron van
   inkomste in die westelike gebiede, terwyl die suide oor keramiese
   nywerhede beskik en daarnaas ook skulpvisse uitvoer. Tekstiele,
   keramiek en porselein uit Santa Catarina is lankal produkte van
   wêreldfaam en word na meer as sestig lande uitgevoer. Die plaaslike
   mynbedryf ontgin minerale en steenkool.

   Die plaaslike land bou is hoogs ontwikkel en word gekenmerk deur die
   noue samewerking tussen mielieprodusente, veetelers (wat hulle veral op
   varkens toegespits het) en die vleisfabrieke.

   Die korridor tussen Joinville, Jaraqua do Sul en Blumenau is die
   hartland van die plaaslike nywerheidsektor. Hierdie klein, maar hoogs
   ontwikkelde nywerheidsgebied lewer meer as die helfte van die deelstaat
   se industriële produksie op.

   Santa Catarina spog met sommige van die pragtigste strande in Brasilië,
   en die deelstaat is tydens die somerseisoen van Desember tot Maart een
   van die gewildste reisbestemmings in Brasilië en Suid-Amerika. Talle
   Argentynse en Paraguyaanse toeriste bring hulle vakansies op die
   strande van Santa Catarina deur.

   Die grootste stede en hulle belangrikste bronne van inkomste is:
     * Joinville, metaal- en meganiese nywerhede; toerisme; sagteware;
       handel
     * Florianópolis, toerisme; administrasie; moderne tegnologieë;
       onderwys
     * Blumenau, sagteware, tekstiele en bier
     * Jaraguá do Sul, elektriese enjins en tekstiele
     * Balneário Camboriú, 'n belangrike vakansieoord
     * Itajai, seehawe
     * Criciúma, keramiese nywerhede
     * Chapecó, veeteelt, pluimvee
     * São Bento do Sul, meubelvervaardiging

   Ander belangrike stede en dorpe is:
     * São Francisco do Sul, die derde oudste stad in Brasilië, wat 1504
       deur Franse gestig is en met die vyfde grootste houerhawe van die
       land spog
     * Curitibanos, 'n dorp waar meer as die helfte van Brasilië se
       knoffel verbou word
     * Fraiburgo, wat danksy sy appelplantasies as die "appelhoofstad" van
       Brasilië bekend staan
     * Canoinhas, die plaaslike hoofstad van die mate-tee

[wysig] Toerisme

   Die vakansieoord Balneário Camboriú
   Die vakansieoord Balneário Camboriú

   Santa Catarina het tot een van die gewildste Suid-Amerikaanse
   vakansiebestemmings ontwikkel, wat dwarsdeur die jaar toeriste lok. Die
   deelstaat, wat aanvanklik veral vir sy verruklike kuslyn met meer as
   500 strande bekend gestaan het, spog ook met 'n verskeidenheid
   landskappe en mikroklimaatsones. Bergspitse, wat tot by 2 000 meter bo
   seevlak verrys, lê net twee ure se rit van die pragtige strande af.

   Die toerismesektor van Santa Catarina bied 'n aantal gespesialiseerde
   produkte soos vakansies op die platteland, mineraalbaddens, ekologiese
   toerisme en avontuursport, historiese monumente en besienswaardighede
   en godsdienstige toerisme aan. Die vermaaklikheidspark van Beto Carrero
   in die stad Penha en die strandoord Balneário Camboriú behoort tot die
   gewildste toeristebestemmings in Santa Catarina.

   Die berggebiede van Santa Catarina is die enigste plek in Brasilië met
   gereelde sneeuvalle in die winter. Hierdie gebiede is die geboorteplek
   van die staat se plaasvakansies.

   In die tydperk tussen Julie en November lê die suidelike
   noorkapper-walvisse besoek af aan Santa Catarina se kuswaters. Oktober
   is die maand van die groot bierfeeste. Blumenau se Oktoberfest is die
   belangrikste in Santa Catarina en die tweede grootste ter wêreld na dié
   van München in Duitsland.

[wysig] Kookkuns

   Santa Catarina staan in Brasilië bekend vir sy voortreflike kookkuns,
   wat veral deur die Portugese, Italianers en Duitsers beïnvloed is.
   Duitse Apfelstrudel, 'n tipiese gebak met bladerdeeg
   Duitse Apfelstrudel, 'n tipiese gebak met bladerdeeg

   Die Portugese setlaars, wat hier in die 17de eeu voet aan wal gesit
   het, was oorwegend vissers, wat hulle langs die kus gevestig het. Hulle
   tradisionele seekos en Portugese visgeregte is by toeriste baie gewild.

   Die Duitse setlaars van die 19de eeu het naas hulle argitektuur ook
   hulle tradisionele feesvierings saam na Santa Catarina gebring, en
   gedurende feestye is Duitse kos, koeke en terte bedien en Duitse bier
   gebrou. Die plaaslike Duitse kookkuns het sy oorsprong in die Duitse
   gebiede van Hunsrück, Swartwoud, Pommere en Beiere. Van die geregte
   staan orals in Brasilië bekend, maar baie van hulle is vir gewone
   Brasilianers uit ander gebiede eksotiese lekkernye.

   Tipiese Duitse geregte in Santa Catarina sluit gevolglik
   Kasseler-vleis, varkpootjies, oondgebraaide eend met rooikool,
   Rheinischer Sauerbraten (gemarineerde en gebraaide vleis, wat met groen
   kluitjies bedien word), aartapelslaai met speksous, Bockwurst (gekookte
   wors), bloedwors en vleiswors in.

   Gewilde nageregte is poedings en vrugte, kaastert, Buttercremetorte,
   Swartwoudkoek en veral Apfelstrudel, die tradisionele gerolde
   appelgebak.

   Die Italianers het hulle onder meer in gebiede gevestig wat geskik was
   vir die wynbedryf. Hulle tipiese geregte - minestras, polentas,
   risottos en spaghetti - word dikwels met rooiwyn verfyn.

[wysig] Eksterne skakels

     * Die amptelike webwerf van Santa Catarina
     * 'n Duitstalige video oor Santa Catarina - met erkenning aan YouTube

   Kategorieë: Brasilië • Santa Catarina

