Satanisme


   Religieuse en
   LaVeyaanse Satanisme
   Organisasies wat met Satanisme geassosieer word
   Kerk van Satan
   Eerste Sataniese Kerk

   Bekende figure
   Anton LaVey | Blanche Barton | Peter H. Gilmore | Peggy Nadramia |
   Karla LaVey

   Verwante konsepte
   Die Pad van die Linkerhand | Pentagonale Revisionisme | Suitheisme |
   Oorlewing van die Sterkste | Objektivisme | Might Is Right

   Boeke en publikasies
   The Satanic Bible | The Satanic Rituals | The Satanic Witch | The
   Devil's Notebook | Satan Speaks! | The Black Flame | The Church of
   Satan | The Secret Life of a Satanist | The Satanic Scriptures

   Die term Satanisme is sedert die laat Middeleeue gebruik om na 'n
   aantal verskillende geloofstelsels binne verskeie kontekste te verwys.
   Aanhangers van Satanisme - of buitestanders wat beweer dat hulle 'n
   beskrywing sou gee van Satanisme - het steeds 'n groot verskeidenheid
   geloofsoortuigings aan Satanisme toegeskryf, wat van die letterlike
   aanbidding van 'n kwaadwillige geestelike wesen (teïstiese Satanisme)
   of subversiewe praktyke en rituele, waarin Christelike simbole bespot
   word (veral die sogenaamde Swart Mis) tot by die beweerde herontdekking
   van 'n antieke, misverstane religie gestrek het soos byvoorbeeld
   Setianisme, wat Satan aan die Egiptiese god Set gelykgestel het.

   Eers met die Verligting van die 18de eeu het beduidende digters en
   denkers gestalte gegee aan die moderne Satanisme as 'n nuwe filosofiese
   rigting met 'n menslike gesig.^[1] Dit was 'n sinnebeeld vir die
   moderne mens se bevryding van onnatuurlike Christelik-kerklike
   leerstellings en dwange.

   Die mees belangrike huidige betekenis verwys egter na die religieuse
   stroming, wat in sy moderne vorm in die Verenigde State onder meer met
   die stigting van die Kerk van Satan ontstaan het en in wese òf 'n
   ateïstiese filosofie verteenwoordig, wat die morele waardes van
   teïstiese godsdienste soos die Christendom bespot en dit verwerp as
   onnatuurlik en huigelary en 'n selfbewuste lewenstyl volgens die
   natuurlike instinkte van die mens bepleit; òf teïstiese of
   poli-teïstiese stromings, wat die klemtoon op 'n spirituele
   geloofservaring lê.

   Religieuse Satanisme moenie verwar word met die sogenaamde Patologiese
   Satanisme of die Satanisme van die huidige jeugkultuur nie. Terwyl
   Religieuse Sataniste as vreedsame ateïste of nihiliste beskou moet
   word, spruit misdade wat in die media as "Satanisties" beskryf word,
   dikwels voort uit die sosiopatiese neigings en psigiese versteurings
   van sekere enkelinge en groeperings wat beweerde Sataniese simbole
   misbruik vir hul sadistiese geweldpleging.

   Die Satanistiese jeugkultuur word gekenmerk deur sy verregaande
   kommersialisering en heg meer waarde aan bepaalde uiterlikhede as aan
   religieus-spirituele ervaringe. Jeugdiges probeer gewoonlik net uitvind
   of daar werklik 'n bose mag bestaan wat met bepaalde rituele aangeroep
   kan word.

   Inhoud

        * 1 Religieuse en filosofiese Satanisme en die vergoddeliking van die
          mens
        * 2 Etimologie en oorsprong
             + 2.1 Satan in die Joodse godsdiens
             + 2.2 Christelike beskrywings
             + 2.3 Die huidige sienswyse
        * 3 Middeleeuse duiwelsaanbidding
        * 4 Satan in die popkultuur
        * 5 Leerstellings van anti-Christelike groeperings buite die
          hoofstroom van Religieuse Satanisme
        * 6 Houding teenoor ander gelowe
        * 7 Satanisme in Afrika
             + 7.1 Ongeregistreerde groepe in Suid-Afrika
        * 8 Verwysings
        * 9 Verdere leesstof
             + 9.1 Primêre literatuur
             + 9.2 Sekundêre literatuur
        * 10 Eksterne skakels

[wysig] Religieuse en filosofiese Satanisme en die vergoddeliking van die
mens

   Die meeste Satanistiese ideologieë baseer nie op die aanbidding of
   aanroeping van die Duiwel, Satan, Lucifer of demone nie, maar gebruik
   hierdie figure as simbole vir hulle weerstand teen religieuse dogmas.
   Hulle bevorder eerder die individualiteit van die mens en die uitlewing
   van sy natuurlike instinkte, onder meer sy seksualiteit. Die natuurlike
   instinkte bepaal dan ook die morele waardes in die Satanistiese
   filosofie.
   Lord Byron (1788-1824)
   Lord Byron (1788-1824)

   In teenstelling met byvoorbeeld die Christendom en die Islam, wat deur
   Sataniste by die sogenaamde "Pad van die Regterhand" gereken word en
   waar gelowiges bepaalde religieuse wette "eerbiedig", is die "Pad van
   die Linkerhand" aan die vergoddeliking van die mens gewy en beskou die
   bewussyn van die eie bestaan as 'n besonderse geskenk en as 'n kans vir
   die ontwikkeling van die menslike potensiaal.

   In sy religieuse betekenis, wat uit die 18de eeu dateer, verwys die
   term Satanisme veral na die apoteose of vergoddeliking van die mens
   deur Satan en is vir die eerste keer deur Robert Southey as 'n
   trefwoord gebruik, waarmee hy sy teenstander Lord Byron probeer
   diskrediteer het. Lord Byron se drama Cain uit die jaar 1821 word as
   die eerste Satanistiese werk van die wêreldliteratuur beskou.

   In sy werk Paradise Lost het John Milton reeds in 1667 Satan as 'n
   wesen beskryf, wat die mens graag bewus wil maak van sy potensiaal om
   self kennis en goddelikheid te verwerf. 'n Latere verskynsel was die
   sogenaamde Hellfire Clubs, anti-Christelike verenigings in die 18de
   eeuse Groot-Brittanje.

   Die belangrikste motief van die religieuse Satanisme - die
   vergoddeliking van die mens (Deus est homo) het sy oorsprong in die
   antieke Gnostiese slangkulte ("Ofiete"). 'n Verwysing na hierdie
   stromings is Génesis 3,5: "...julle oë sal opgaan, sodat julle soos God
   sal wees deur goed en kwaad te ken".

   Vandag bestaan talle onafhanklike Sataniese groepe of "kerke"
   wêreldwyd, waarvan die drie grootstes die Kerk van Satan, die Tempel
   van Set en die Kerk van Sataniese Vrywording ("Church of Satanic
   Liberation") is. Omdat hierdie groepe nie hul ledesyfers bekend maak
   nie en kleiner groepe nie deur 'n sentrale struktuur beheer word nie,
   is dit moeilik om te bepaal presies hoeveel mense deelneem aan
   georganiseerde Satanisme. Volgens skattings is dit enkele duisend, maar
   nuwe media soos die internet bied vir baie belangstellendes die
   moontlikheid om meer inligting oor Religieuse Satanisme te kry.

[wysig] Etimologie en oorsprong

   Die term Satanisme het tenminste in etimologiese opsig sy oorsprong in
   die gedagtewêreld van die Ooste, wat deur die leerstelling van 'n
   dualistiese wêreld, waarin die stryd tussen goed en kwaad 'n belangrike
   rol speel, gekenmerk word. Een van die oudste dualistiese religies is
   die Zoroastrisme, 'n geloofstelsel, wat die stryd tussen die skeppergod
   Ahoera Mazda en Ahriman sentraal staan. Gnostiese stromings soos die
   Middeleeuse Kathaarse Christene het hierdie dualisme oorgeneem.

[wysig] Satan in die Joodse godsdiens

   "Satan" (Hebreeus שטן) beteken letterlik "teenstander", en in die boek
   Job vervul hy die funksie van 'n soort prokureur-generaal. Satan kan
   dus wél 'n positiewe rol speel, wat in teologiese opsig steeds
   ondergeskik bly - hy tree slegs in opdrag van God op. In die Joodse
   religie is hy die aanklaer by God se regterstoel.

   'n Polariserende beskouing van die wêreld as die plek, waar die stryd
   tussen goed en kwaad sou plaasvind, het sy oorsprong in Persiese en
   Babiloniese tradisies, wat die Joodse kultuur later beïnvloed het.
   Satan of "die duiwel" speel egter net 'n baie klein rol in die Joodse
   godsdiens, en hy kom nouliks in die Ou Testament van die Bybel voor.

   Eers in later Joodse mitologieë soos die apokriewe Etiopiese Boek Enog,
   wat waarskynlik in die 1ste eeu v.C. ontstaan het, word Satan as 'n
   hooggeplaaste engel beskryf, wat as aanvoerder van 'n engel-rebellie
   uit die hemel gewerp is en in ballingskap op die aarde moet leef.
   Hierdie mites het veral in die Christelike godsdiens posgevat.

[wysig] Christelike beskrywings

   In die Christelike godsdiens word die primitiewer laat-Joodse
   beskouings oorgeneem en Satan gevolglik as die teenstander van God
   beskryf. Die beweerde belaglikheid van baie Christelike leerstellings
   en morele waardes is later deur 'n teenbeweging gekritiseer, waarin God
   deur Satan vervang is en Christelike simbole dikwels in 'n ander
   betekenis gebruik word. Hierdie beweging is egter minder konsekwent as
   byvoorbeeld suiwer ateïstiese stromings, en dit maak nog steeds deel
   uit van die Christelike kultuur.

[wysig] Die huidige sienswyse

   Danksy moderne navorsing en kritiese ondersoek van historiese tekste
   word Satan as 'n religieuse figuur in die Westerse wêreld steeds meer
   gedemitologiseer. Die ontwikkeling van Satan in die Joodse wêreld van
   'n aanklaer na 'n spirituele wesen, wat God se gesag probeer ondermyn,
   gaan volgens sommige deskundiges gepaard met die demonisering van
   opponerende groepe, aan wie dikwels kwaadwillige gedrag en doeleindes
   veronderstel is.

   Die Joodse sekte van die Essene het al eeue voor Christus se geboorte
   begin om ander Joodse sekte, wat met hulle dogmas nie eens was nie, as
   "donker magte" te beskryf, terwyl hulle hulself as die "seuns van die
   lig" beskou het. Die vroeë Christene het hierdie benadering vinnig
   oorgeneem en byvoorbeeld Jode, wat Christus nie as die verlosser erken
   het nie, en later ook nie-Christene net soos Christelike groeperings
   met afwykende leerstellings as "kwaadwilliges" beskryf en hulle
   uitroeiing bepleit.

[wysig] Middeleeuse duiwelsaanbidding

   Die konsep van "duiwelsaanbidding" het in die Middeleeue baie aandag in
   Europa gekry.

   Middeleeuse of Gotiese Satanisme sou neergekom het op die aanbidding of
   verering van die duiwel (soos gedefinieer deur die Christendom) deur
   die gebruik van baie ou heidense praktyke of die "ontheiliging" van die
   Rooms-Katolieke Kerk se rituele. Dit het na bewering rituele ingesluit
   soos menslike offers, die breek van kruise, die uitspreek van vloeke,
   die Swart Mis (Swart Nagmaal) en om 'n mens se siel aan die duiwel te
   "verkoop" in ruil vir hulp.

   Daar is egter hoegenamd geen historiese bewyse dat daar ooit 'n soort
   duiwelsaanbidding plaasgevind het nie. Beskrywings van duiwelaanbidding
   was steeds die fantasieproduk van Christelike skrywers, wat veral in
   die stryd teen nie-Christelike religies en praktyke en byvoorbeeld
   tydens periodes van misoeste gebruik is, wanneer mense op soek was na
   "skuldiges".

   As gevolg van bygeloof en haatspraak is letterlik duisende
   "duiwelsaanbidders" of hekse doodgemaak, hoofsaaklik deur hulle lewend
   te verbrand.

[wysig] Satan in die popkultuur

   In baie Westerse lande het daar aan die einde van die twintigste eeu 'n
   beweging ontwikkel, wat beweerde "duiwelse" simbole en estetiek inspan.
   Hierdie verskynsel is amper meer 'n modegier of vorm van rebellie teen
   die bestaande Judaïsties-Christelike norme en waardes van die
   samelewing. Omdat veral jongmense hierby betrokke raak, word dit ook
   "Adolessente Satanisme" genoem, en gaan dit dikwels gepaard met die dra
   van sataniese simbole as juweliersware, tatoeëermerke, swart of donker
   klere en spesifieke soorte musiek (dit is belangrik om daarop te let
   dat alle jongmense wat hierdie soort voorkoms as modegier navolg, nie
   noodwendig by enige vorm van duiwelaanbidding betrokke is nie).

   Hierdie vorm van Satanisme word ook soms "dabbling" genoem omdat
   jongmense daarmee eksperimenteer uit nuuskierigheid of onder
   groepsdruk. Hoewel betrokkenes by Adolessente Satanisme hulself nie
   noodwendig as Sataniste beskou nie, word daar ook met sataniese rituele
   (wat dwelmmisbruik kan insluit) geëksperimenteer en is dit dikwels die
   eerste stap tot 'n verbintenis tot teïstiese Satanisme.

[wysig] Leerstellings van anti-Christelike groeperings buite die hoofstroom
van Religieuse Satanisme

   Wanneer die meeste mense aan die Satanisme dink, kom beelde van demone,
   diere- en menslike offers en bisarre seksuele praktyke dikwels by hulle
   op. Dat sommige groepe, wat hulle kulturele oorsprong in die
   Christelike wêreld het, by sulke aktiwiteite betrokke is, kan nie
   betwyfel word nie. Aanhangers van die Religieuse Satanisme beklemtoon
   egter dat hulle "alle lewe respekteer" en slegs die bestaande status
   quo (stand van sake) en "trop-mentaliteit" van die samelewing
   teenstaan.

   Basiese beginsels, waarin verskillende groeperings glo:
     * Satan word erken en vereer as 'n godheid of argetipe.
     * Elke mens is sy eie verlosser en ten volle verantwoordelik vir sy
       of haar eie lewe.
     * 'n Mens moet jou sinlike luste en begeertes vervul en veral die
       "sewe dodelike sondes" (hoogmoed, woede, jaloesie, onreinheid,
       vraatsug, luiheid en hebsug) van die Christendom beproef.
     * Die klem word gelê op die mag en outoriteit van die individuele
       Satanis, eerder as op 'n god of godin.
     * Sataniste wat glo dat Satan 'n lewende wese of godheid is, aanbid
       en volg hom nie soos Christene God byvoorbeeld aanbid nie.
     * Uniekheid en kreatiwiteit word aangemoedig.
     * Talle Satanistiese praktyke, rituele, gedragsreëls en oortuiginge
       is in direkte konflik met tradisionele Christenskap, maar Sataniste
       beskou hul geloof nie as die teenoorgestelde of "omgekeerde" van
       die Christelike leer nie.
     * Die "Teken van Baphomet" word in die algemeen as embleem en
       belangrikste simbool beskou.

[wysig] Houding teenoor ander gelowe

   Die meeste Satanistiese groepe en organisasies beskou ander gelowe en
   godsdienste as vals en bedrieglik. Hulle is veral openlik uitgesproke
   teen die Christelike Leer en Christelike waardes in die samelewing
   omdat dié hulle verhinder om "in vryheid" te kan leef. Hulle blameer
   Christene onder meer vir die onwettigheid van huwelike tussen mense van
   dieselfde geslag (in die meeste lande), die onwettigheid van
   prostitusie en aborsie (in sommige lande) en die algemene samelewing se
   eng morele waardestelsels. Sommige groepe, soos die 600 Club, het 'n
   "swartlys" waarop name van Christene en Christen-organisasies verskyn
   wat as vyande beskou word. Lede word aangemoedig om hulle teen hierdie
   organisasies en hul werksaamhede te verset en hulle daarvoor te beywer
   om 'n samelewing te skep waar elkeen sy eie waardes bepaal en besluite
   kan neem.

[wysig] Satanisme in Afrika

   Hoewel die okkulte in verskillende vorms dwarsoor Afrika bedryf word,
   kon Religieuse Satanisme nog nooit werklik 'n houvas op hierdie
   vasteland kry nie. Die rede hiervoor hou moontlik verband met die feit
   dat sekularisasie en wetenskaplik-ateïstiese oortuigings, wat 'n
   gunstige klimaat vir meer kritiese bewegings soos Religieuse Satanisme
   skep, tot dusver eerder 'n kenmerk van die hoogs ontwikkelde Westerse
   gemeenskappe is. Beskuldigings dat sommige Satanistiese groepe rassisme
   voorstaan, dat die groepe nog nooit werklik moeite gedoen het om lede
   in Afrika te werf nie of dat die meeste mense in Afrika redelik
   toegewyd is aan hul onderskeie religieë, is ander moontlike oorsake.

[wysig] Ongeregistreerde groepe in Suid-Afrika

   In Suid-Afrika is daar verskeie aktiewe Satanistiese groepe, maar nie
   een is amptelik in die land geregistreer nie. Die Satanic Bible van
   Anton LaVey word deur die meeste van hulle as handleiding gebruik en
   hul bedrywighede stem ooreen met dié van Sataniste in Amerika en
   Europa.

   Van die bekendste Satanistiese groepe in Suid-Afrika is die Brotherhood
   of Ram, die Order of Darkness, die Sons of Satan en die Scorpions. Daar
   is ook verskeie kleiner vertakkinge van hierdie groepe en van
   buitelandse groepe in die land aktief, soos groepies Gotiese Sataniste.

   Die Satanisme as sodanig is nie onwettig in Suid-Afrika nie, maar
   sommige bedrywighede wat met die Swart Toorkuns verband hou, is wel
   teen die wet. Diere- en selfs menslike offers, die beskadiging van
   eiendom, grafskendings en moorde of selfmoorde wat na bewering Satanies
   geïnspireer was, in waarheid egter net gebruik maak van Sataniese
   simbole, maak van tyd tot tyd groot opslae in die media. Hierdie
   misdrywe spruit soms moontlik voort uit ontevredenheid met sekere
   Christelike leerstellings en praktyke of ander maatskaplike
   vraagstukke. Die oorgrote meerderheid van misdade, wat van Sataniese
   simboliek gebruik maak, word waarskynlik eerder deur psigies en
   geestelik versteurde individue met 'n Christelike agtergrond gepleeg as
   deur georganiseerde religieus-Satanistiese groepe.

[wysig] Verwysings

     * Hierdie artikel, of gedeeltes daarvan, is uit die volgende
       Wikipedia artikel vertaal: Satanismus

    1. ^ Richtigstellung des Satanismus. Aanlyn beskikbaar:
       Schwarze-seele.com Besoek op 18 November 2007

[wysig] Verdere leesstof

[wysig] Primêre literatuur

     * Eremor, Frater: Im Kraftstrom des Satan-Set – Der Pfad der dunklen
       Einweihung. Second Sight Books
     * Lerch, Frank: Ouroboros Files. Lübeck 2002, ISBN 3-89094-353-5
     * Redbeard, Ragnar en Anton Szandor LaVey (Voorwoord): Might is
       Right. Die Philosophie der Macht, Edition Esoterick, Siegburg 2004,
       ISBN 3-936830-15-0
     * LaVey, Anton Szandor: Die Satanische Bibel u. Rituale. ISBN
       3-93568-405-3

[wysig] Sekundêre literatuur

     * Baddeley, Gavin: Lucifer Rising. Londen 1999, ISBN 0-85965-280-7;
       2001, ISBN 3-935684-02-9
     * Flowers, Stephen: Lords of the Left-Hand Path. Smithville, Texas
       1997, ISBN 1-885972-08-3
     * Huettl, Andreas en P.-R. König: Satan – Jünger, Jäger und Justiz,
       416 bl., Kreuzfeuer Verlag 2006, [1], ISBN 3-937611-01-0
     * Kronlob, Lars P.: Die Philosophie des Satanismus. Siegburg: Edition
       Esoterick / Verlag für esoterische Philosophie 2005
     * Lecanu, A.: Geschichte des Satans, 430 bl., 1863, Reprintverlag
       Leipzig 2000
     * Moynihan, Michael en Didrik Soederlind: Lords of Chaos –
       Satanischer Metal – Der blutige Aufstieg aus dem Untergrund. ISBN
       3-936878-00-5
     * Paigels, Elaine: Satans Ursprung, 386 bl., Suhrkamp 1998
     * Schmidt, Joachim: Satanismus – Mythos und Wirklichkeit. Marburg
       2002, ISBN 3-927165-66-2

[wysig] Eksterne skakels

     * Satanism 101
     * Satanic Ambience - Satan Of Turkey

   Kategorieë: Satanisme • Religie

