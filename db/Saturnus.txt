Saturnus


   CAPTION: Saturnus    Astronomical symbol for Saturn

                  The planet Saturn
   Saturnus, soos deur Voyager 2 gesien
                 Wentelbaaneienskappe
                    Epoch J2000.0
      Aphelium afstand:    1 503 983 449 km
                           10.053 508 40 AE
     Perihelium afstand:   1 349 467 375 km
                           9.020 632 24 AE
     Wentelbaan omtrek:    8.958 Tm
                           59.879 AE
       Eksentrisiteit:     0.054 150 60
       Wentelperiode:      29 jaar, 167 dae, 6.7 uur
     Sideriese periode:    10 756,1995 dae
                           (29,46 jare)
     Sinodiese periode:    378,10 dae
   Gem. omwentelingspoed:  9,639 km/s
   Maks. omwentelingspoed: 10,183 km/s
   Min. omwentelingspoed:  9,137 km/s
   Natuurlike satelliete:  56 bevestig^[1]
                  Fisiese eienskappe
   Radius by die ewenaar:  60 268 km
                           (9,4492 Aardes)
     Radius na die pole:   54 364 km
                           (8,5521 Aardes)
        Oppervlakte:       4,27×10x10 km²
                           (83.703 Aardes)
           Volume:         8,27×10x14 km³
                           (763 Aardes)
           Massa:          5,6846×10x26 kg
                           (95,152 Aardes)
       Gem. digtheid:      0,6873 g/cm³
                           (minder as water)
         Oppervlak-
   aantrekkingskrag:       8,96 m/s²
                           (0,914 g)
                           (by die ewenaar)
        Ontsnappings-
   snelheid:               35,49 km/s
          Sideriese
   rotasieperiode:         0,449 375 dae
                           (10 h 47 min 6 s)
        Rotasiespoed
   by ewenaar:             9,87 km/s = 35 500 km/h
                           (by die ewenaar)
      Aksiale neiging:     26.73°
    Weerkaatsingsvermoë:   0.47
      Oppervlak temp.:
      Oppervlakte
      Wolke
                           min  gem.  maks
                           82 K 143 K (Geen)
                                93 K
                      Atmosfeer
      Oppervlaksdrukte:    140 kPa
        Samestelling:      Waterstof >93%

                           Helium > 5%
                           Metaan = 0.2%
                           Waterdamp = 0.1%
                           Ammoniak = 0.01%
                           Etaan = 0.0005%
                           Fosfien = 0.0001%

          Hierdie artikel handel oor die planeet, Saturnus. Vir die
          artikel oor die Romeinse god, sien gerus Saturnus (mitologie).

   Saturnus is die sesde planeet van die Son af. Dit is 'n gasreus en die
   tweede grootste planeet in die sonnestelsel na Jupiter. Die planeet is
   vernoem na die Romeinse god Saturnus en sy simbool is 'n gestileerde
   weergawe van Saturnus se sekel (♄). ^[2]

   Saturnus het 'n kenmerkende ringstelsel wat hoofsaaklik bestaan uit
   ysdeeltjies, klipperige afval en stof. Die planeet het ten minste 60
   mane^[3], waarvan Titan die grootste is.

   Die samestelling van Saturnus bestaan hoofsaaklik uit waterstof, met
   klein proporsies helium en spore van ander elemente. Inwendig bestaan
   die planeet uit 'n klein kern van rots en ys wat deur 'n dik laag
   waterstof en 'n gas-agtige buitelaag omhul word. Die spoed van wind kan
   op Saturnus tot 1800km/h bereik, wat besonders vinniger is as die spoed
   van wind op Jupiter. Saturnus het ook 'n planetêre magnetiese veld, die
   sterkte van dié veld lê tussenin die sterkte van die aarde se
   magnetiese veld en die kragtiger veld om Jupiter.

   Inhoud

        * 1 Fisiese eienskappe
             + 1.1 Samestelling
             + 1.2 Interne struktuur
             + 1.3 Atmosfeer
        * 2 Omwenteling
        * 3 Saturnus se ringe
             + 3.1 Geskiedenis
             + 3.2 Fisiese Eienskappe
             + 3.3 Die ringe se speke
        * 4 Saturnus se mane
        * 5 Verkenning van Saturnus
             + 5.1 Pioneer 11
             + 5.2 Voyager
             + 5.3 Cassini
        * 6 Besigtiging
        * 7 Verwysings
        * 8 Eksterne skakels

[wysig] Fisiese eienskappe

   Saturnus is 'n afgeplatte sferoïde, dit wil sê hy is sigbaar afgeplat
   by die pole en bult uit by die ewenaar. Die planeet se ewenaardeursnit
   en pooldeursnit verskil amper 10% (120 536 km in teenstelling met
   108 728 km). Dit is as gevolg van sy uiters vinnige omwentelingspoed en
   die vloeistof-toestand van die planeet. Die ander planete is ook
   afgeplat, maar nie so erg soos Saturnus nie. Saturnus het ook die
   laagste digtheid van al die planete in die sonnestelsel, met 'n
   gemiddelde digtheid van 0,69, wat heelwat laer is as water. Dit is
   egter slegs die gemiddelde waarde: Saturnus se kern is heelwat digter
   as water, maar die boonste atmosfeer is so gasserig dat dit die
   gemiddeld merkwaardig afbring.
   Saturnus se hitte uitstralings. Die prominente warm kol op die
   onderkant van die beeld is Saturnus se Suidpool.
   Saturnus se hitte uitstralings. Die prominente warm kol op die
   onderkant van die beeld is Saturnus se Suidpool.

[wysig] Samestelling

   Saturnus se buitenste atmosfeer bestaan uit 93,2% molekulêre waterstof
   en 6,7% helium. Spore van ammoniak, asetaleen, etaan en metaan is ook
   bespeur.^[4] Die boonste wolke op die planeet bestaan uit
   ammoniakkristalle, terwyl dit blyk asof die laer wolke bestaan uit
   ammoniumhidrosulfied (NH[4]) of water.^[5]

[wysig] Interne struktuur

   Saturnus is inwendig soortgelyk aan Jupiter, met 'n rotsagtige kern in
   die middel wat omhul word deur 'n vloeibare metaliese waterstoflaag wat
   weer deur 'n molekulêre waterstoflaag omhul word. Spore van verskeie
   ysse is ook teenwoordig. Die binneste deel van Saturnus is baie warm
   met 'n kern wat oor die 12 000 kelvins (11 700 °C) meet; die planeet
   gee ook meer hitte af as wat hy van die Son ontvang. Die meeste ekstra
   energie word deur die Kelvin-Helmholtz-meganisme (stadige swaartekrag
   saampersing) opgewek, maar dit is moontlik dat dit nie genoeg is om
   Saturnus se hitte produksie te verduidelik nie. 'n Addisionele
   meganisme wat moontlik gebruik word is die "reën" van heliumdruppels
   diep binne-in Saturnus: daar word geglo dat sulke heliumdruppels, deur
   middel van wrywing, hitte af sal gee soos hulle deur die ligter
   waterstof val.

[wysig] Atmosfeer

   Saturnus se atmosfeer het 'n kenmerkende ringpatroon wat sterk aan
   Jupiter s'n herinner, maar Saturnus se ringe is vaer en baie wyer naby
   aan die ewenaar. Saturnus se winde is van die vinnigste in die
   sonnestelsel. Voyager se data wys op Oostelike winde met 'n maksimum
   spoed van 500 m/s.^[6] Saturnus se meer delikate wolkpatrone was nie
   waargeneem tot en met Voyager se besoek nie. Sedertdien het tegnologie
   egter so gevorder dat daar tans normale waarnemings vanaf die aarde
   gemaak kan word.
   Die blou Noordelike halfrondte
   Die blou Noordelike halfrondte

   Saturnus se redelik eentonige atmosfeer vertoon soms langdurige ovale
   en ander verskynsels wat algemeen op Jupiter is. In 1990 het die
   Hubble-ruimteteleskoop 'n enorme wit wolk naby Saturnus se ewenaar
   waargeneem wat nie daar was met Voyager se besoeke nie en in 1994 was
   'n ander, kleiner storm waargeneem. Die 1990 storm was 'n voorbeeld van
   'n Groot Wit Vlek, 'n unieke, maar kort Saturniese gebeurtenis wat
   ongeveer elke 30 jaar tevoorskyn kom. Vorige vlekke was waargeneem in
   1876, 1903, 1933, 1960, en 1990: die 1933-storm is die bekendste. As
   die storm aanhou om die patroon te volg behoort die volgende vlek in
   ongeveer 2020 verskyn.^[7]

   In onlangse beelde van die Cassini-ruimtetuig blyk dit dat Saturnus se
   Noordelike halfrondte helder blou voorkom (soortgelyk aan Uranus). Die
   blou kleur kan nie tans van die aarde af waargeneem word nie, aangesien
   Saturnus se ringe op die oomblik ons uitsig oor die Noordelike
   halfrondte blokkeer. Die blou kleur is waarskynlik as gevolg van
   Rayleigh-verstrooiing.
   Noordpoolse heksagoniese wolkpatroon, ontdek deur Voyager 1 en bevestig
   in 2006 deur Cassini. [1] [2]
   Noordpoolse heksagoniese wolkpatroon, ontdek deur Voyager 1 en bevestig
   in 2006 deur Cassini. [1] [2]

   Sterrekundiges het deur middel van infrarooi-fotografie gewys dat
   Saturnus 'n warm poolse maalstroom het, sover is hy ook die enigste
   planeet in die sonnestelsel met die verskynsel.
   Die oog van die storm by Saturnus se Suidpool
   Die oog van die storm by Saturnus se Suidpool

   'n Skynbaar permanente heksagoniese golfpatroon is om die Noordelike
   poolse maalstroom in die atmosfeer by ongeveer 78°N is vir die eerste
   keer in die Voyager-beelde waargeneem en deur Cassini bevestig.^[8]^[9]
   Beelde van die Hubble-ruimteteleskoop dui op die teenwoordigheid van 'n
   straalstroom aan, maar geen sterk Suidelike poolse maalstroom of enige
   heksagoniese golfpatroon nie.^[10] NASA het egter in November van 2006
   gerapporteer dat die Cassini-ruimtetuig 'n 'orkaanagtige' storm by die
   Suidpool waargeneem het en wat 'n duidelik gedefinieërde oog in die
   wolke gehad het. Die waarneming is van belang omdat sulke oë in
   stormwolke nog op geen ander planeet behalwe die aarde opgemerk is nie.
   (Die Galileo-ruimtetuig het geen oog in Jupiter se Groot Rooi Vlek kon
   waarneem nie.)^[11]

[wysig] Omwenteling

   Saturnus beweeg nie teen 'n eenvormige spoed om sy eie as nie, dus is
   daar meerdere omwentelingsperiodes aan hom toegewys (wat ook dieselfde
   geval met Jupiter is). Stelsel I het 'n periode van 10 uur, 14 minute
   en 0 sekondes (844.3°/d) en bevat die Ekwatoriale omgewing vanaf die
   Noorderlike punt van die Suid-Ekwatoriale gordel en die Suiderlike punt
   van die Noord-Ekwatoriale gordel. Alle ander Saturniese breedtegrade is
   'n omwentelingsperiode van 10 uur, 39 minute en 24 sekondes (810.76°/d)
   toegewys, ook bekend as Stelsel II. Stelsel III word gebaseer op die
   radio uistralings van die planeet en het 'n periode van 10 uur, 39
   minute en 22.4 sekondes (810.8°/d); aangesien die verwantskap tussen
   hierdie stelsel en Stelsel II so nou is, het Stelsel III Stelsel II
   grotendeels vervang.

   Terwyl die Cassini-ruimtetuig Saturnus in 2004 benader het, het dit 'n
   geringe versnelling in die radio-omwentelingsperiode van Saturnus
   waargeneem; die nuwe tydsduur was 10 uur, 45 minute en 45 sekonds (± 36
   sekondes).^[12] Die oorsaak van die versnelling is onbekend, alhoewel
   daar gespekuleer word dat dit as gevolg van die beweging van die radio
   bron na 'n ander breedtegraad binne-in Saturnus kan wees; met as gevolg
   'n verskillende omwentelingsperiode, eerder as 'n verskil in die
   omwenteling self.

[wysig] Saturnus se ringe

   Saturnus is seker een van die merkwaardigste planete in die
   sonnestelsel te danke aan sy bekende stelsel ringe wat om die planeet
   draai.

[wysig] Geskiedenis

   Sketse van Saturnus deur Galileo Galilei in 1610 en 1616
   Sketse van Saturnus deur Galileo Galilei in 1610 en 1616
   Skets van Saturnus deur Christiaan Huygens in 1655
   Skets van Saturnus deur Christiaan Huygens in 1655

   Hierdie ringe is die eerste keer waargeneem deur Galileo Galilei in
   1610 met sy teleskoop, maar hy het hulle nie as sulks kon identifiseer
   nie. Hy het aan die Hertog van Toskane geskryf "Die planeet Saturnus is
   nie alleen nie, maar bestaan uit drie, wat amper aan mekaar raak, maar
   nooit beweeg of uit verhouding gaan nie. Hulle is in 'n lyn parallel
   met die diereriem geleë en die middel een (Saturnus self) is omtrent
   drie keer die grootte van die sy planete [die ringe]." Hy het ook
   daarna verwys as Saturnus se "ore". In 1612, as gevolg van die
   omwenteling van die planeet en sy ringe was die vlak ringe direk na die
   Aarde geörienteer en het dit gelyk asof hulle verdwyn het. In 1613 het
   hulle weer verskyn, tot die konsternasie van Galileo.^[13]

   In 1655 word Christiaan Huygens die eerste persoon om voor te stel dat
   Saturnus deur 'n ring omring word. Deur middel van 'n teleskoop wat
   meer gevorderd was as die tot Galileo se beskikking, het Huygens
   Saturnus kon bestudeer en het waargeneem dat "Dit [Saturnus] is omring
   deur 'n dun, plat ring, wat niks aanraak nie en 'n neiging na die
   elliptiese het."^[14]

   In 1675 het Giovanni Domenico Cassini vasgestel dat Saturnus se ring
   eintlik uit 'n aantal kleiner ringe bestaan en dat daar spasies tussen
   die ringe is. Die grootste van hierdie spasie was later die
   Cassini-divisie genoem.

   In 1859 het James Clerk Maxwell gedemonstreer dat die ringe nie solied
   kan wees nie, anders sou hulle onstabiel word en breek. Hy het
   voorgestel dat die ringe uit kleiner deeltjies saamgestel is wat saam
   om Saturnus wentel.^[15] Maxwell se teorie was in 1895 as korrek bewys
   deur spektroskopiese bestuderings van die ringe deur James Keeler van
   die Lick-observatorium in Kalifornië.

[wysig] Fisiese Eienskappe

   Saturnus se ringe, soos afgeneem deur Cassini in 2007.
   Saturnus se ringe, soos afgeneem deur Cassini in 2007.

   Saturnus se ringe kan met behulp van 'n klein moderne teleskoop of
   selfs net 'n goeie verkyker waargeneem word. Hulle strek van 6 630 km
   tot 120 700 km bo Saturnus se ewenaar met 'n algemene gemiddelde dikte
   van een kilometer en is saamgestel uit silikarots, ysteroksied en
   ysdeeltjies wat wissel in grootte van so groot soos 'n stofdeeltjie tot
   die grootte van 'n motorkar. Daar is twee hoofteorieë aangaande die
   ontstaan van Saturnus se ringe. Een teorie, wat oorspronlike deur
   Édouard Roche in die 19de eeu voorgestel is, beweer dat die ringe
   oorblyfsels is van een van Saturnus se mane wie se wentelbaan so
   verswak het dat dit deur trekkragte uiteen geskeur is (sien Roche
   limiet). 'n Variasie van hierdie teorie stel voor dat die maan deur 'n
   groot komeet of asteroïde getref is en toe uiteen gespat het. Die
   tweede teorie beweer dat die ringe nooit deel van 'n maan was nie, maar
   eerder die oorblyfsels van die oorspronklike nebulase materiaal waaruit
   Saturnus ontstaan het. Die teorie is tans nie meer gewild nie - daar
   word geglo dat Saturnus se ringe oor 'n tydperk van miljoene jare
   onstabiel is en bly verander en dus onlangs ontstaan het.
   'n Foto van Saturnus se F-ring, geneem deur Voyager in 1980
   'n Foto van Saturnus se F-ring, geneem deur Voyager in 1980
   'n Ander aansig van die F-ring
   'n Ander aansig van die F-ring

   Die grootste gaping tussen Saturnus se ringe, soos die Cassini-divisie
   en die Encke-divisie, kan van die Aarde af gesien word. Die
   Voyager-ruimtetuie het egter ontdek dat daar 'n ingewikkelde stelsel
   van duisend klein gapings en klein ringe is. Daar word gespekuleer dat
   die stelsel die gevolg van die swaartekragsaantrekkings van Saturnus se
   baie mane is. Sommige van die gapings het hul ontstaan te danke aan die
   wentelbane van klein mane (waarvan baie nog nie ontdek is nie), soos
   Pan, en sommige ringe blyk instand gehou te word deur klein skaapwagter
   satelliete soos Prometheus en Pandora. Ander gapings ontstaan as gevolg
   van die resonansie tussen die wentelperiode van klein deeltjies in die
   gaping en dié van 'n groter maan wat verder weg is. Mimas hou die
   Cassini-divisie op so 'n manier in stand. Ander strukture in die ringe
   bestaan uit spiraalgolwe wat deur die mane se tydelike swaartekrag
   onrus-periodes veroorsaak word.

   Data van die Cassini-ruimtesonde het aangedui dat Saturnus se ringe
   hulle eie atmosfeer besit, onafhanklik van die planeet se atmosfeer.
   Die ringe se atmosfeer bestaan uit molekulêre suurstofgas (O[2]) wat
   ontstaan wanneer die ultraviolet-strale van die Son die water-ys in die
   ringe uiteen laat val. Chemiese reaksies tussen die watermolekule
   fragmente en verder ultraviolet stimulasie skep en stel onder andere
   O[2] vry. Volgens modelle van hierdie atmosfeer is H[2] ook
   teenwoordig. Die O[2] en H[2] atmosfere is egter so dun verspreid dat
   as die hele atmosfeer op 'n manier op die ringe gekondenseer word, sou
   dit ongeveer een atoom dik wees.^[16] Die ringe het ook 'n dun
   verspreide OH (hidroksied) atmosfeer. Soos in die geval van die O[2]
   onstsaan hierdie atmosfeer ook deur die uiteenbreking van
   watermolekules, maar in die geval word die uiteenbreking veroorsaak
   deur energieke ione wat bots teen watermolekules wat deur Saturnus se
   maan Enceladus uitgewerp word. Alhoewel hierdie atmosfeer so dun
   verspreid is, was dit ontdek deur die Hubble ruimteteleskoop van die
   Aarde af.^[17]

   Saturnus bevat gekompliseerde patrone aangaande sy helderheid. Meeste
   van die variëring is danksy die veranderende aspekte van die ringe -
   dit wil sê hul posisie ten opsigte van die aarde. Die aspekte ondergaan
   twee siklusse per omwenteling. Daar moet egter ook rekening gehou word
   met die planeet se eksentrisiteit aangaande sy omwenteling, wat beteken
   dat die planeet nie altyd dieselfde hoeveelheid lig van die Son af kry
   nie en dus vervolgens nie altyd dieselfde hoeveelheid lig kan
   reflekteer nie.^[18]

   In 1980 het Voyager I verby Saturnus gevlieg en ontdek dat die F-ring
   (die buitenste ring) saamgestel is van drie nou ringe wat lyk asof dit
   volgens 'n ingewikkelde struktuur gevleg is. Dit is tans bekend dat die
   twee buitenste ringe (van die drie) bestaan uit knoppe, knikke en
   klonte wat die illusie van 'n vlegsel skep, terwyl die middelste vaer
   ring binne die twee lê.

[wysig] Die ringe se speke

   Speke in die B-ring, soos afgeneem deur Voyager 2 in 1981.
   Speke in die B-ring, soos afgeneem deur Voyager 2 in 1981.

   Tot en met 1980 was die struktuur van Saturnus se ringe eksklusief
   verduidelik as die gevolg van swaartekragte. Die Voyager-ruimtetuig het
   egter radiale verskynsels in die B-ring gevind, waarna as "speke"
   verwys word. Hierdie speke kan nie as gevolg van swaartekragte
   verduidelik word nie, aangesien hulle blywende posisies en wenteling om
   die ringe nie ooreenstem met wentelmeganika nie. Die speke lyk
   donkerder teen die verligte kant van die ringe en lig teen die
   verdonkerde kant van die ringe. Daar word aangeneem dat hulle verwant
   is aan elektromagnetiese wisselwerkings, aangesien hulle amper gelyk
   met Saturnus se magnetosfeer saambeweeg.

   Vyf-en-twintig jaar later het Cassini weer die speke waargeneem. Hulle
   blyk 'n seisoenale verskynsel te wees: hulle verdwyn in die middel van
   die Saturniese winter en somer en verskyn dan weer soos Saturnus nader
   aan sy dag-en-nag eweninge beweeg. Die speke was nie sigbaar toe
   Cassini by Saturnus in 2004 gearriveer het nie. Sommige wetenskaplikes
   het gespekuleer dat die speke nie weer sigbaar sou wees tot 2007 nie,
   gebaseerd op modelle wat die speke-formasie probeer beskryf. Die
   Cassini beeld-span het nietemin bly kyk vir speke in inkomende beelde
   van die ringe en die speke het weer verskyn in beelde wat op 5
   September 2005 geneem is.

[wysig] Saturnus se mane

   Saturnus se ringe sny deur 'n rare toneel met Titan wat deur 'n
   lig-waas omring word en die klein maan Enceladus aan die onderkant.
   Saturnus se ringe sny deur 'n rare toneel met Titan wat deur 'n
   lig-waas omring word en die klein maan Enceladus aan die onderkant.

          Hoofartikel: Saturnus se natuurlike satelliete.

   Saturnus het 'n groot aantal mane. Dit is nie bekend presies hoeveel
   mane Saturnus het nie, aangesien die wentelende stukke ys in Saturnus
   se ringe tegniesgesproke almal mane is en dit is moeilik om te
   onderskei tussen 'n groot ysdeeltjie en 'n klein maan. Teen 2007 was
   daar reeds 'n totaal van 60 mane geïdentifiseer, saam met drie
   onbevestigde mane wat miskien net groot klonte in die ringe is. Baie
   van die mane is uiters klein: uit die 60 is daar 30 wat 'n deursnit van
   minder as 10 km het en nog 13 ander het 'n deursnit van minder as 50
   km.^[19] Slegs sewe van die mane was groot genoeg om in sferoïdes in te
   sak as gevolg van hulle eie swaartekrag. Hulle word in die tabel
   hieronder met die Aarde se maan vergelyk. Die noemenswaardigste maan is
   Titan, aangesien hy die enigste maan in die sonnestelsel is met 'n
   digte atmosfeer.

   Saturnus se mane word tradisioneel na egte Titane van die Griekse
   mitologie vernoem. Die gewoonte het onstaan nadat John Herschel - die
   seun van William Herschel en ook die ontdekker van Mimas en Enceladus -
   dit voorgestel het in sy 1847 uitgawe van Results of Astronomical
   Observations made at the Cape of Good Hope, aangesien die Titane die
   broers en susters van Cronos was, die Griekse ekwivalent van die
   Romeinse god, Saturnus, na wie die planeet vernoem is.

   Saturnus se belangrikste satelliete, in vergelying met die Aarde se
   maan
   Naam
   Deursnit
   (km) Massa
   (kg) Wentelradius (km) Wentelperiode (dae)
                                  Mimas 400
                           (10% Luna*) 0.4×10^20
                            (0.05% Luna) 185,000
                               (50% Luna) 0.9
                                  (3% Luna)
                                Enceladus 500
                            (15% Luna) 1.1×10^20
                             (0.2% Luna) 238,000
                               (60% Luna) 1.4
                                  (5% Luna)
                                 Tethys 1060
                            (30% Luna) 6.2×10^20
                             (0.8% Luna) 295,000
                               (80% Luna) 1.9
                                  (7% Luna)
                                 Dione 1120
                            (30% Luna) 11×10^20
                             (1.5% Luna) 377,000
                               (100% Luna) 2.7
                                 (10% Luna)
                                  Rhea 1530
                            (45% Luna) 23×10^20
                              (3% Luna) 527,000
                               (140% Luna) 4.5
                                 (20% Luna)
                                 Titan 5150
                           (150% Luna) 1350×10^20
                            (180% Luna) 1,222,000
                               (320% Luna) 16
                                 (60% Luna)
                                Iapetus 1440
                            (40% Luna) 20×10^20
                             (3% Luna) 3,560,000
                               (930% Luna) 79
                                 (290% Luna)
   Om verwarring te vermy word "Luna" gebruik om na die Aarde se maan te
   verwys.

[wysig] Verkenning van Saturnus

[wysig] Pioneer 11

   Saturnus was vir die eerste keer besoek deur Pioneer 11 in September
   1979. Dit het binne 20 000 km van die planeet se boonste wolke
   verbygevlieg en het lae-resolusie beelde van die planeet en sommige van
   sy mane geneem. Hierdie beelde was egter nie goed genoeg om enige
   oppervlakeienskappe te kon waarneem nie. Die ruimtetuig het ook die
   ringe bestudeer; tussen die ontdekkings was die dun F-ring en die feit
   dat die donker gapings tussen die ringe helder vertoon wanneer dit in
   die rigting van die son gesien word, met ander woorde, hulle het nie 'n
   gebrek aan materie nie. Pioneer 11 het ook Titan se temperatuur
   gemeet.^[20]

[wysig] Voyager

   In November 1980 het die die Voyager 1-sonde die Saturniese stelsel
   besoek. Dit het die eerste hoë-resolusie beelde van die planeet, ringe
   en satelliete teruggestuur. Die oppervlaktes van verskeie mane kon vir
   die eerste keer waargeneem word. Voyager 1 het baie na aan Titan
   verbygevlieg en sodoende ons kennis oor die maan se atmosfeer
   aansienlik vermeerder. Dit is egter ook bewys dat Titan se atmosfeer
   nie deur sigbare golflengtes deurdring kan word nie, so weereens kon
   geen oppervlakeienskappe waargeneem word nie. Die besoek het ook die
   begin van die ruimtetuig se vliegroete uit die sonnestelselvlak uit
   gekenmerk.

   Amper 'n jaar later, in Augusts 1981, het Voyager 2 die bestudering van
   die Saturniese stelsel voortgesit. Weereens is meer beelde van Saturnus
   se mane van digby verkry, asook bewyse van veranderinge in Saturnus se
   atmosfeer en ringe. Ongelukkig het die sonde se beweegbare kamera
   tydens die besoek vir 'n paar dae lank vasgesit en sommige beplande
   foto's het verlore gegaan. Saturnus se swaartekrag was gebruik om die
   ruimtetuig se vliegroete na Uranus te stuur.

   Die sondes het ook 'n aantal nuwe satelliete, wat naby of binne
   Saturnus se ringe wentel, ontdek en bevestig. Hulle het ook die klein
   Maxwell- en Keeler-gaping ontdek.

[wysig] Cassini

   Saturnus verduister die son soos deur Cassini gesien
   Saturnus verduister die son soos deur Cassini gesien

   Op 1 Julie 2004 het die Cassini-Huygens-ruimtetuig die wentelbaan om
   Saturnus binnegegaan. Voor die datum het Cassin egter die omliggende
   stelsel reeds nou bestudeerd. In Junie 2004 het die ruimtetuig naby die
   maan, Phoebe, verbygevlieg en het hoë-resolusie beelde en data
   teruggestuur.

   Die wenteltuig het twee keer verby Titan gevlieg voordat die
   Huygens-sonde op 25 Desember 2004 vrygestel is. Huygens het op 14
   Januarie 2005 suksesvol op Titan se oppervlak geland en het 'n menigte
   aantal data tydens en ná die landing teruggestuur. Tydens 2005 het
   Cassini verskeie kere verby Titan en ander ysige satelliete gevlieg.

   Op 10 Maart 2007 het NASA gerapporteer dat die Cassini-sonde bewyse van
   vloeibare waterreservoirs gevind het wat in geisers op Saturnus se
   maan, Enceladus uitbars.^[21].

   Op 20 September 2006 het 'n Cassini-sonde 'n voorheen onontdekte ring
   ontdek, buite die helderder hoofringe van Saturnus en binne die G- en
   E-ringe.^[22]

   Met die uitgang van 2006 het die sonde vier nuwe satelliete ontdek en
   bevestig. Sy hoofmissie sal in 2008 ten einde loop; daar word verwag
   dat die ruimtetuig teen die tyd 74 omwentelings om die planeet
   suksesvol sal voltooi het.

          Vir die nuutste inligting en nuus, sien gerus NASA se
          Cassini-webwerf.

[wysig] Besigtiging

   Die hellings van Saturnus se ringe: 2001-2029
   Die hellings van Saturnus se ringe: 2001-2029

   Saturnus is die verste van die vyf planete wat maklik sonder enige
   gereedskap waargeneem kan word. Die ander vier is Mercurius, Venus,
   Mars, en Jupiter (Uranus is slegs in baie donker gebiede sigbaar).
   Saturnus was ook die onlangste ontdekte planeet tot en met die
   ontdekking van Uranus in 1781. Saturnus kom snags voor as 'n helder,
   geel ster en wissel tussen 'n grootte van +1 en 0 en neem ongeveer 29½
   jaar om sy elliptiese wentelbaan teen die agtergrond van die twaalf
   tekens (konstellasies) van die Diereriem te voltooi. Om Saturnus se
   ringe duidelik te sien word gereedskap in die vorm van goeie verkykers
   of teleskope benodig, wat teen minste 20x vergroot.

   Alhoewel dit ter eniger tyd lonend is om Saturnus te besigtig, word die
   planeet en sy ringe die beste waargeneem wanneer die se ringe naby of
   in teenstelling met die aarde is. Die planeet was laas op 13 Januarie,
   2005, op sy helderste, te danke aan die helling van sy ringe ten
   opsigte van die aarde. Die volgende keer is eers weer in 2031.

   Wanneer mens Saturnus van die aarde af besigtig, is dit interessant om
   ingedagte te hou dat Saturnus 75 ligminute van die aarde is.^[23] Die
   beteken dat, wanneer Saturnus van die aarde af gesien word, die beeld
   'n vroeër weergawe van Saturnus is en ons telkens kan sien hoe Saturnus
   75 minute gelede gelyk het en nie hoe hy op daardie oomblik voorkom
   nie.

[wysig] Verwysings

   Hierdie artikel is grotendeels 'n vertaling van die Engelse Wikipedia
   artikel "Saturn".
    1. ^ Saturn Satellite and Moon Data by die Insitute for Astronomy
       webwerf. Laaste besoek 7 Maart, 2007.
    2. ^ Saturn Mythology deur Ellie Crystal by die Crystalinks webwerf.
       Laaste besoek 28 Februarie, 2007.
    3. ^ Saturn turns 60. By NASA se Cassini-Huygens-webwerf. Laaste
       besoek op 20 Julie 2007.
    4. ^ Courtin, R.; Gautier, D.; Marten, A.; Bezard, B. (1983). "The
       Composition of Saturn's Atmosphere at Temperate Northern Latitudes
       from Voyager IRIS spectra". Bulletin of the American Astronomical
       Society 15: 831. Retrieved on 2 April 2007.
    5. ^ Martinez, Carolina (September 5, 2005). "Cassini Discovers
       Saturn's Dynamic Clouds Run Deep." NASA. URL besoek op 29 April
       2007.
    6. ^ Voyager Saturn Science Summary by die Solarviews webwerf. Laaste
       besoek 7 Maart, 2007.
    7. ^ Patrick Moore, red., 1993 Yearbook of Astronomy, (Londen: W.W.
       Norton & Company, 1992), Mark Kidger, "The 1990 Great White Spot of
       Saturn", bl. 176-215.
    8. ^ A hexagonal feature around Saturn's North Pole deur Godfrey, D.
       A.. Laaste besoek 9 Maart, 2007.
    9. ^ Hubble Space Telescope Observations of the Atmospheric Dynamics
       in Saturn's South Pole from 1997 to 2002 deur A. Sánchez-Lavega, S.
       Pérez-Hoyos en R. G. French. Laaste besoek 9 Maart 2007.
   10. ^ Hubble Space Telescope Observations of the Atmospheric Dynamics
       in Saturn's South Pole from 1997 to 2002 deur A. Sánchez-Lavega, S.
       Pérez-Hoyos en R. G. French.
   11. ^ NASA Sees into the Eye of a Monster Storm on Saturn. NASA.
       Gepubliseer op 9 November, 2006. Laaste besoek op 10 November,
       2006.
   12. ^ Scientists Find That Saturn's Rotation Period is a Puzzle NASA.
       Laaste besoek 9 Maart 2007.
   13. ^ Historical Background of Saturn's Rings NASA. Laaste besoek 9
       Maart, 2007.
   14. ^ Historical Background of Saturn's Rings NASA. Laaste besoek 9
       Maart, 2007.
   15. ^ James Clerk Maxwell on the nature of Saturn's rings. Laaste
       besoek 9 Maart, 2007.
   16. ^ Saturn rings have own atmosphere deur Paul Rincon. BBC News.
       Laaste besoek 10 Maart 2007.
   17. ^ The Enceladus and OH Tori at Saturn deur Johnson, R. E.; Smith,
       H. T.; Tucker, O. J.; Liu, M.; Burger, M. H.; Sittler, E. C. en
       Tokar, R. L.. Laaste besoek 10 Maart, 2007.
   18. ^ Variability in Saturn deur Colin Henshaw (uittreksel). Laaste
       besoek 10 Maart 2007.
   19. ^ Saturn's Known Satellites by die Instituut vir Sterrekunde aan
       die Universiteit van Hawaii se webblad. Laaste besoek 11 Maart,
       2007.
   20. ^ http://nssdc.gsfc.nasa.gov/database/MasterCatalog?sc=1973-019A by
       die NASA webwerf. Laaste besoek 12 Maart, 2007.
   21. ^ NASA's Cassini Discovers Potential Liquid Water on Enceladus op
       die NASA webwerf. Laaste besoek 12 Maart 2007.
   22. ^ New Ring Spotted Around Saturn, artikel op die CNN webwerf.
   23. ^ Astronomy Answers: Time

[wysig] Eksterne skakels

   Commons
   Multimedia oor hierdie onderwerp is te vinde op Wikimedia Commons onder
   die titel:
   Saturn (planet)
     * Beeldargief van Saturnus by die NASA/ESA/Hubble-ruimteteleskoop se
       webwerf.
     * Saturn Fact Sheet - Feite oor Saturnus by NASA se webargiewe.
     * Cassini-Huygens: mission to Saturn an Titan - NASA se webtuiste vir
       die Cassini-missie.
     * Change of seasons on Saturn by die Hubblesite-webwerf.
     * Theoretical description of the rings of Saturn by die Academy for
       Future Science se webwerf.
     * Planets - Saturn- 'n Engelse gids tot Saturnus vir kinders.
     * 'n .wav opname van Saturnus se radio uitstralings by die
       NASA-webwerf.

                                  Die sonnestelsel
   [USEMAP:Solar_System_XXVII.png] Beeldinligting
   Die son · Mercurius · Venus · Aarde · Mars · Ceres · Jupiter · Saturnus
   · Uranus · Neptunus · Pluto · Eris
   Planete · Dwergplanete · Mane: Aarde · Mars · Asteroïdies · Jupiter ·
   Saturnus · Uranus · Neptunus · Pluto · Eris
   Klein hemelliggame:   Meteoroïdes · Asteroïdes (die astroïdegordel) ·
   Centaurs · TNV's (Kuipergordel/Verstrooide skyf) · Komete (Oortwolk)


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Planete

