Schutzstaffel


   Die SS-embleem.
   Die SS-embleem.

   Die Schutzstaffel (Duits vir "Beskermingseskader"), afgekort 'SS'
   (Runies) of SS (Latyn), was 'n groot sekuriteits- en militêre
   organisasie van die Nasionale Sosialiste Duitse Werkersparty (die
   Nazi-party) in Duitsland.

   Die SS was gestig in die 1920's as 'n persoonlike bewakingseenheid vir
   Nazi-leier Adolf Hitler. Onder die leiding van Heinrich Himmler tussen
   1929 en 1945 het die SS gegroei van 'n klein paramilitêre eenheid tot
   een van die magtigste organisasies in Nazi-Duitsland. Die Nazi's het
   die SS as 'n elite eenheid beskou en alle SS-personeel was gekies op
   die beginsels van rassuiwerheid en onvoorwaardelike lojaliteit aan die
   Nazi party.

   In kontras met die swart uniform Allgemeine-SS, die politieke afdeling
   van die SS, het die militêre afdeling, die Waffen-SS tot 'n tweede
   Duitse leër gegroei binne-in die Wehrmacht en in tandem geopereer met
   die gewone Duitse leër die Heer. Die Waffen-SS was bekend vir hul
   veglus, maar ook berug vir hul brutaliteit teen burgers en
   krygsgevangenes. Die Waffen-SS eenhede het gehelp om die versetting
   deur die Poolse jode in die Warskou Ghetto Opstand stop te sit en het
   ook 'n aantal Amerikaanse krygsgevanges uitgemoor naby die Belgiese
   drop Malmedy tydens die Slag van die Ardennen in 1944.

   Die SS was uitgesonder van die Duitse weermag, die Nazi-party en die
   Duitse staatsoffisiere, deur hulle eie SS-rangstelsel, die
   SS-eenheidsembleem en die SS-uniforms.

   Soos die Nazi-party die politieke bewind in Duitsland verower het, was
   belangrike regeringsfunksies soos wettoepassing (bv. die polisie) deur
   die SS geabsorbeer, terwyl vele SS-organisasies die de facto
   regeringsinstansies geword het. Om die politieke mag van die Nazi-party
   te behou, was die SS die gesag gegee om die Sicherheitsdienst (SD), die
   sekuriteits- en intelligensiedienste, en die Geheime Staatspolizei
   (Gestapo), die geheime polisie, te beheer, wat die SS in effek imuun
   teen die regstelsel gemaak het.

   Heinrich Himmler, die leier van die SS, was een van die hoofargitekte
   van die Finale oplossing. Die SS Einsatzgruppen (mobiele moor-eenhede)
   het burgers vermoor - meestal Jode - in die lande wat deur Duitsland
   tydens die Tweede Wêreldoorlog beset was. Die SS was verantwoordelik
   vir die stigting en behartiging van die konsentrasiekampe en
   verdelgingskampe, waar miljoene gevangenes gesterf het te danke aan
   onmenslike behandeling, oorwerking, ondervoeding, sistematiese
   massa-vergassing, of Nazi mediese eksperimente. Na die oorlog het die
   regters van die Neurenbergse verhore verklaar dat die SS 'n kriminele
   organisasie was wat verantwoordelik was vir die implementering van
   volksmoord en die pleging van oorlogsmisdade en misdade teen die
   mensdom.
   Kategorie: Tweede Wêreldoorlog

