Schwerin


                                                                 Schwerin

                                             Land:               Duitsland
                                        Deelstaat: Mecklenburg-Voorpommere
                                         Stigting:  1160 (Duitse stigting)
                                       Koördinate:    53° 38' N, 11° 25' O
                                      Oppervlakte:              130,46 km²
                                        Bevolking:  96 542 (30 Junie 2006)
                               Bevolkingsdigtheid:               740 / km²
                                           Hoogte:       38 m bo seespieël
                                     Burgemeester:  Norbert Claussen (CDU)
                                Amptelike webwerf:             schwerin.de

   Schwerin is die hoofstad van die Duitse deelstaat
   Mecklenburg-Voorpommere. Met 96 500 inwoners is dit die kleinste
   administratiewe sentrum van 'n Duitse deelstaat en na Rostock die
   tweede grootste stad in Mecklenburg-Voorpommere.

[wysig] Geografie

   Die kasteel van Schwerin
   Die kasteel van Schwerin

   Schwerin lê in 'n meregebied in die weste van die deelstaat
   Mecklenburg-Voorpommere, aan die suidwestelike oewer van die Schwerinse
   Meer (Duits: Schweriner See). Die stadsgebied word deur uitgestrekte
   bosgebiede omring en beslaan naas die Schwerinse Meer 'n aantal ander
   mere soos die Heidensee, Ziegelsee, Medeweger See, Lankower See,
   Ostorfer See, Fauler See, Neumühler See, Burgsee, Pfaffenteich,
   Grimkesee en Große Karausche.

   Die bewoners noem hulle stad dikwels "die stad van sewe mere en sewe
   woude", wat tans as 'n misleidende verwysing beskou kan word. Dit gaan
   terug op 'n tyd toe Schwerin nog 'n baie kleiner gebied beslaan het en
   slegs van sewe mere en uitgestrekte woude omring was. Met die
   uitbreiding van die stadsgebied het baie bosgebiede verlore gegaan.

   Nogtans is 18,5 persent van Schwerin se huidige oppervlakte van 130
   vierkante kilometer met woude bedek, en 28,9 persent word deur mere
   beslaan, en dis veral water en woude wat 'n besonderse karakter aan
   Schwerin gee. Die hoogte bo seevlak wissel van 38 meter vlakby die
   Schwerinse See tot 86,1 meter in die stadsbuurt Neumühle. Die grootste
   stede in die omgewing is Lübeck (sowat 54 kilometer noordwes van
   Schwerin) en Hamburg (94 kilometer wes van Schwerin).

[wysig] Klimaat

   Schwerin word deur 'n gematigde klimaat gekenmerk. Vanweë die gure
   noordoostelike winde is temperature gedurende lentetyd laer as in
   Noordwes-Duitsland, maar danksy die invloed van die nabygeleë Oossee
   (of Baltiese See) ervaar mens hier nie die somerhitte nie en geniet ook
   warmer temperature in die herfs.

   Die gemiddelde jaarlikse temperatuur in Schwerin is 8,4 °C, die verskil
   tussen die gemiddeldes van die warmste en die koudste maand beloop 17,2
   °C. Die gemiddelde jaarlikse neerslag was in die periode tussen 1961 en
   1990 621 millimeter.

[wysig] Geskiedenis

   Die eerste verwysings na Schwerin dateer uit die jare 1012/1018
   (Zuarina) en 1170 (Zuerin, Zwerin, afgelei van Polabies zvěŕ, letterlik
   "wilde dier" + die agtervoegsel [-in] of zvěŕin "wildpark, dieretuin,
   stoetery"). Schwerin se naam gaan moontlik ook terug op die Slawiese
   god Svarog, sodat Swarzyn letterlik "Plek van Svarog" sou beteken.
   Die Pfaffenteich met die katedraal van Schwerin (tans 'n Protestantse
   kerk)
   Die Pfaffenteich met die katedraal van Schwerin (tans 'n Protestantse
   kerk)

   Die Duitse stad is in 1160 deur die Welfe-hertog Hendrik die Leeu
   gestig. In 1167 het dit die setel van 'n graafskap onder graaf Gunzelin
   von Hagen geword en is in 1358, ná die uitsterwe van die huis Gunzelin,
   aan die hertogdom Mecklenburg oorgedra.

   Schwerin was vanaf die 15de eeu die setel van die hertogdom
   Mecklenburg-Schwerin, wat in 1918 ontbind is. In die periode tussen
   1763 en 1837 het egter Ludwigslust as die setel van die hertoë gedien.

   Ná 1918 het Schwerin as die hoofstad van die Vrystaat
   Mecklenburg-Schwerin en sedert die einde van die Tweede Wêreldoorlog as
   die administratiewe sentrum van die deelstaat Mecklenburg gedien (die
   westelike gedeelte van Pommeren is destyds reeds by Mecklenburg
   ingesluit). Ná die ontbinding van die deelstate van die Duitse
   Demokratiese Republiek (DDR) in 1952 het Schwerin as die hoofstad van
   die distrik Schwerin gefungeer. Met die Duitse hereniging en die
   herskepping van deelstate in die gebied van die vroeëre DDR in 1990 het
   Schwerin weer as hoofstad van die nuwe deelstaat
   Mecklenburg-Voorpommere gedien.

   As gevolg van die politieke veranderings is vanaf 1991 die historiese
   stadskern saam met ander stadsbuurte omvattend gerestoureer. Daarnaas
   word ook die woonstelblokke, wat uit die DDR-tydperk dateer, tans
   opgeknap.
   Kategorie: Mecklenburg-Voorpommere

