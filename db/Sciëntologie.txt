Sciëntologie


   Scientologie-sentrum in Los Angeles (VSA)
   Scientologie-sentrum in Los Angeles (VSA)

   Sciëntologie is 'n soort filosofies-religieuse beweging wat beweer dat
   hy die geestelike en fisiese gesondheid van sy aanhangers heelwat kan
   verbeter. Die kern van sy leerstellinge is dat 'n mens, deur deelname
   in Sciëntologie, as geestelike wese bevry kan word van die liggaam en
   die aardsgebonde lewe en daarna in staat sal wees om 'n helende invloed
   te bewerk oor sy lewe en die lewens van andere. Die Kerk van
   Sciëntologie (Church of Scientology) is gestig deur die Amerikaanse
   filosoof, ontdekkingsreisiger en skrywer van wetenskapsfiksie L. Ron
   Hubbard (13 Maart 1911 - 24 Januarie 1986).

   Die leerstellings van Sciëntologie baseer op die werke van Hubbard en
   toon sterk sciëntistiese en psigoterapeutiese invloede wat later met
   transendente elemente aangevul is. As 'n religie en toegepaste
   filosofie dek Sciëntologie 'n wye verskeidenheid onderwerpe, waaronder
   geestelike gesondheid, moraal, etiek, ontgiftiging van toksiese stowwe
   en radioaktiwiteit, opvoeding en bestuur.

   Sciëntologie het vervolgens tot een van die bekendste sogenaamde Nuwe
   Religieuse Bewegings ontwikkel, maar is vanweë sy besluit om
   filosofiese en religieuse kursusse en ander materiaal op 'n kommersiële
   basis aan lede en die publiek beskikbaar te stel, sy aggressiewe
   bemarkingsveldtogte en optrede teenoor kritici ook 'n
   gunstelingonderwerp vir 'n aantal omstrede joernaliste, skrywers en
   politici. In Duitsland word daar selfs beweer dat die beweging 'n
   bedreiging vir die demokratiese stelsel sou inhou. Daar is egter min
   wetenskaplike of neutrale verslae en werke oor Sciëntologie
   beskikbaar.^[1]

   Sciëntologie beywer hom na eie bewering vir "a civilization without
   insanity, without criminals and without war, where the able can prosper
   and honest beings can have rights, and where man is free to rise to
   greater heights".

   Sciëntologie se praktiese elemente konsentreer blykbaar op die
   verbetering van aanhangers se vermoë om ander mense en bepaalde
   situasies te kan "handhaaf". Dit is dan ook nie verwonderlik nie dat
   die filosofie al as 'n opleidingsprogram geïdentifiseer is wat moontlik
   mees geskik vir bemarkingspesialiste en ander beroepsmense in 'n sterk
   mededingende werksomgewing sou kan wees. Die transendente komponente
   bevat wetenskaplike en pseudowetenskaplike of selfs baie spekulatiewe
   elemente. Die Kerk se korporatiewe identiteit is deur die militêre
   loopbaan van sy stigter geïnspireer en maak gebruik van 'n futuristiese
   estetiek.

   Onderwerpe, wat in Sciëntologie behandel word, sluit onder meer 'n
   skoonmaakprogram waardeur die liggaam na bewering van skadelike stowwe
   ontslae kan raak, beskerming teen radio-aktiewe straling, sukses in die
   beroepslewe, die oplossing van finansiële en werkprobleme, "oorlewing"
   in 'n moeilike of selfs vyandige omgewing en ondersoek aangaande
   vroeëre lewens in.

   Terwyl die kerk se amptelike publikasies Sciëntologie dikwels as die
   "snelste groeiende religie ter wêreld" beskryf, het sy aktiewe ledetal
   (dit wil sê aanhangers wat nog steeds kursusse volg om op die
   sogenaamde "Brug" of studieplan voort te beweeg en dus op pad na hoër
   grade is) waarskynlik tot tussen enkele tienduisend en 'n half miljoen
   mense beperk gebly.
   Eerder nog as die Kerk self het die anti-Sciëntologiese mediaveldtogte
   tot 'n georganiseerde bedryf met 'n omset van miljoene rand ontwikkel:
   Anti-Sciëntologiese pamflette in Beiere (Duitsland) probeer
   Sciëntologie gelyk te stel aan Islamitiese ekstremisme en
   georganiseerde misdaad
   Eerder nog as die Kerk self het die anti-Sciëntologiese mediaveldtogte
   tot 'n georganiseerde bedryf met 'n omset van miljoene rand ontwikkel:
   Anti-Sciëntologiese pamflette in Beiere (Duitsland) probeer
   Sciëntologie gelyk te stel aan Islamitiese ekstremisme en
   georganiseerde misdaad

   Die beweging het in 1950 in die Verenigde State met die publikasie van
   L. Ron Hubbard se boek Dianetics: The Modern Science of Mental Health
   ontstaan, waarin Hubbard Dianetiek as 'n alternatief tot tradisionele
   terapieë voorgestel het. Dianetiek het op nuwe meganismes vir die
   oorlewing van die individu en nuwe vorme van selfuitdrukking
   gekonsentreer. Baie van die leerstellings is uit die moderne psigologie
   oorgeneem. Hubbard het onder meer beweer dat traumatiese ervarings uit
   die verlede as sogenaamde engramme gestoor word en die oorsaak van
   irrasionele en afwykende gedrag kan wees. Deur die sogenaamde proses
   van auditing het aanhangers die moontlikheid gekry om hulle engramme
   onder die toesig van 'n praktisyn en met behulp van die sogenaamde
   e-meter op te spoor en uit te wis.

   Hubbard het meer navorsing oor die wese en die sin van die menslike
   lewe gedoen, en Dianetiek is geleidelik uitgebrei totdat dit 'n
   religieuse dimensie gekry het - Scientology. Hubbard het beweer dat
   elke mens naas sy liggaam en gees ook uit 'n onsterflike spirituele
   wese, die sogenaamde Thetan, bestaan, wat oor talle menslike lewens
   strek en die mag het om die basiese elemente van die bestaan soos
   materie, energie, ruimte en tyd self te skep.

   Sciëntologie stel kerklede in staat om langs die sogenaamde Brug na
   Totale Vryheid te beweeg en sodoende geestelike verligting en die
   status van 'n sogenaamde Operating Thetan met hoër vlakke van bewussyn
   te bereik.

   Die Kerk van Sciëntologie het sedert sy stigting in Los Angeles in 1954
   vinnig na ander lande uitgebrei en deur sy invloed op welbekende
   persoonlikhede uit die vermaaklikheidsbedryf baie aandag in die media
   gekry. Die kerk beywer hom met sy verskillende instellings in meer as
   eenhonderd lande vir religieuse vryheid, die opleiding van praktisyns
   en maatskaplike en politieke hervorming. Die boek Dianetics en 'n
   VHS-video oor die gebruik van Dianetiek het reeds in Afrikaans verskyn.

   Inhoud

        * 1 Geskiedenis
             + 1.1 Sciëntologie in Suid-Afrika
        * 2 Verwysings
        * 3 Verdere leesstof
        * 4 Eksterne skakels

[wysig] Geskiedenis

   Die e-meter
   Die e-meter

   Dianetiek is in 1950 deur L. Ron Hubbard as 'n soort psigoterapeutiese
   selfhulp-tegniek ontwikkel, en die gelyknamige boek het in die
   Verenigde State vinnig 'n blitsverkoper geword. Met die vrystelling van
   die boek Scientology 8-80 is die leerstellings in 1952 tot 'n
   filosofiese stelsel uitgebou, en in 1954 is die Kerk van Scientologie
   in die VSA gestig. Die stigtingskerk van die beweging is in Washington,
   DC geopen. Sciëntologie maak aanspraak daarop om tegelykertyd 'n
   universele religie en presiese tegnologie te wees.

   Hubbard het die "isolasie, beskrywing en handhawing van die menslike
   gees" (Engels: spirit) - waarin hy volgens sy eie bewering in Julie
   1952 in Phoenix (Arizona) geslaag het - as die belangrikste ontdekking
   van Sciëntologie beskryf.^[2] Hubbard het aanspraak daarop gemaak dat
   hy wetenskaplike eerder as religieuse metodes gebruik het om bewys te
   lewer dat die persoonlikheid van 'n mens maklik van sy liggaam en
   bewussyn geskei kan word. Hierdie gees of Thetan is volgens Hubbard 'n
   soort skeppergees wat oor geen massa, golflengte, energie of tyd beskik
   nie.^[3]

   Die Sciëntologiese leerstellings en praktyke is in die volgende jare
   onder die leiding van die stigter L. Ron Hubbard presies uitgewerk. Ná
   'n interne magstryd het 'n aantal lede die beweging in 1982 verlaat om
   hulle eie Sciëntologiese groeperings buite die kerk te stig.

   Nog voor L. Ron Hubbard se afsterwe in 1986 het David Miscavige die
   leierskap van die kerk oorgeneem. Alhoewel die Internasionale Kerk van
   Sciëntologie (Church of Scientology International) met Heber Jentzsch
   oor 'n president beskik, word David Miscavige, die voorsitter van die
   Religious Technology Center ('n instelling wat die kopiereg van Hubbard
   se werke besit), as die invloedrykste persoonlikheid binne die
   Sciëntologie-organisasie beskou.^[4]

   Die ledetal van die kerk word op sowat 150 000 wêreldwyd beraam.^[5]
   Sciëntologie word in die Verenigde State, Italië, Spanje, Swede,
   Hongarye, Portugal, Meksiko, Venezuela, Australië, Nieu-Seeland,
   Suid-Afrika, Zimbabwe, Indië en die Republiek van Sjina as 'n
   nie-winsgewende, religieuse gemeenskap erken.

[wysig] Sciëntologie in Suid-Afrika

   Die religieuse status van Sciëntologie is tydens die Apartheidbewind in
   Suid-Afrika in 1972 deur 'n amptelike kommissie ondersoek. Alhoewel die
   kommissie ook deur inligting beïnvloed was wat deur internasionale
   teenstanders van die Sciëntolgiese beweging versprei is, het hulle
   aanvanklik geweier om Sciëntologie as 'n religie te erken. Hul
   redenering was sterk deur Christelike opvattings oor die wese van 'n
   amptelike godsdiens in Suid-Afrika beïnvloed.^[6]

   Die kommissie het geweier om Sciëntologie as 'n religie te erken:


   Sciëntologie

    Alhoewel Sciëntologie voorgee dat dit 'n Opperwese erken, verwys dit
       nooit daarna as 'n kontrolerende mag of 'n persoonlike God wat
            aanspraak maak op gehoorsaamheid en verering nie.^[7]


   Sciëntologie

   Die bekende Suid-Afrikaanse professor vir godsdienswetenskap G. C.
   Oosthuizen het in 1975 in sy gedetailleerde teenargument die ironiese
   opmerking gemaak dat dit vir die Sciëntoloë makliker sou gewees het om
   deur die kommissie amptelik as godsdiens erken te word indien hulle
   "voor 'n heilige koei of 'n apegod of 'n olifantegod of 'n slang of 'n
   padda sou neerbuig."^[8]^[9]

   Volgens die president van die Kerk van Sciëntologie in Suid-Afrika,
   Ryan Hogarth, het die Suid-Afrikaanse Inkomstediens die kerk in
   Desember 2007 as 'n Public Benefit Organization (organisasie sonder 'n
   winsoogmerk wat 'n voordeel verskaf aan die lede van die breër publiek)
   erken en belastingvry gestel.^[10]^[11]

[wysig] Verwysings

    1. ^ www.beliefnet.com: Mind over Matter
    2. ^ L. Ron Hubbard: Scientology - The Fundamentals of Thought.
       Kopenhagen: New Era Publications 1999, bl. 49
    3. ^ Hubbard (1999), bl. 50
    4. ^ The man behind Scientology: David Miscavige, the seldom-seen
       leader of the church, comes forth in his first newspaper interview
       to talk of a more peaceful time for Scientology, St. Petersburg
       Times, 25 Oktober 1998
    5. ^ Scientology comes to town, The Pittsburgh Post-Gazette, 24 Julie
       2005
    6. ^ Sciëntologie as 'n religie in Suid-Afrika
    7. ^ G. P. C. Kotzé, et. al.: Report of the Commission of Inquiry into
       Scientology for 1972. Pretoria: Government Printer 1973, bl. 208
    8. ^ Sciëntologie as 'n religie in Suid-Afrika
    9. ^ Oosthuizen, G. C: The Church of Scientology: Religious
       Philosophy, Religion and Church. Johannesburg: Church of
       Scientology, bl. 11
   10. ^ www.scientology.de: Scientology Kirche Südafrika von der Steuer
       befreit
   11. ^ IOL: SA Church of Scientology gets tax exemption, 4 Desember 2007

[wysig] Verdere leesstof

     * Chidester, David: Scientology - 'n religie in Suid-Afrika. Aanlyn
       beskikbaar: www.neuereligion.de: Sciëntologie in Suid-Afrika
       (Duits)
     * The Church of Scientology International. Scientology: Theology and
       Practice of a Contemporary Religion. Los Angeles: Bridge
       Publications 1998
     * Jenkins, Philip. Mystics and Messiahs: Cults and New Religions in
       American History. New York: Oxford University Press 2000
     * Miller, Russell. Bare-Faced Messiah: A Biography of L. Ron Hubbard.
       Londen: Michael Joseph 1987

[wysig] Eksterne skakels

     * Die Sentrale Organisasie van Scientologie in Afrika (Johannesburg)

   Kategorieë: Religie • Esoterie

