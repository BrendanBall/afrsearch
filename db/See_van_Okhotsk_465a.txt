See van Okhotsk


   Satellietbeeld van die See van Okhotsk
   Satellietbeeld van die See van Okhotsk
   Kaart van die See van Okhotsk
   Kaart van die See van Okhotsk

   Die See van Okhotsk (Russies: Охотское море) is 'n see wat deel uitmaak
   van die Stille Oseaan, ten weste van die skiereiland Kamtsjatka en die
   Koerile.

   Die see het 'n oppervlakte van 1 528 100 km² en is oor die algemeen nie
   dieper as 1500 m (die gemiddelde diepte is 971 m) nie, maar op sy
   diepste punt, digby die Koerile, is die see 3363 m diep. Die
   wateroppervlak is bedek met ys van November tot Junie en daar kom swaar
   mis oor die see voor. Magadan en Korsakov, in die Russiese Verre Ooste,
   is die grootste hawens. Die see is vernoem na die plek Okhotsk, die
   eerste Russiese nedersetting in die Verre Ooste.

[wysig] Naam

   Die Russiese seevaarders wat die see vanaf die 17de eeu bevaar het, het
   oorspronklik geen vaste naam vir die see gehad nie. Die see is soms
   Damskojesee (Damskoje more) en soms Kamtsjatkasee (Kamtsjatskoje more)
   genoem. Later is die naam See van Okhotsk (of Okhotsksee) gebruik. Die
   Japanners het histories hulle eie naam vir die see gehad; Hokkai (北海)
   wat "noordsee" beteken. Omdat dié naam egter nou vir die Noordsee in
   Europa gebruik word, is dit vervang met Ohōtsuku-kai (オホーツク海), wat 'n
   transliterasie is van die Russiese benaming vir die see.
   Kategorieë: Seë • Stille Oseaan

