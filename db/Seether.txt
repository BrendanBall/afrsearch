Seether


                Seether
   Oorsprong    Gauteng (Suid-Afrika)
   Genre(s)     Harde rock
   Aktiewe jare 1999 - hede
   Uitgewer(s)  Musketeer Records
                Wind-Up Records LLC
   Webwerf      www.seether.com
   Last.fm      Seether
   Lirieke      Seether
   Huidige lede Shaun Morgan Welgemoed
                Dale Stewart
                David Cohoe
   Gewese lede  Thomas Morris
                Dave Cohoe
                Josh Freese
                John Johnston
                Nick Oshiro
                Nick Annis "Afro Nick"
                Kevin Soffera
                Pat Callahan
   Assosiasies  Saron Gas

   Seether is 'n Suid-Afrikaanse post-grunge groep. In 1999 ontstaan Saron
   Gas as 'n drietal (bestaande uit Shaun Morgan Welgemoed (kitaar en
   sang), Dale Stewart (baskitaar en sang) en David Cohoe (dromme en sang)
   in die Pretoria/Johannesburg area. In 2000 teken Saron Gas 'n kontrak
   met Musketeer Records in Suid-Afrika en in 2002, nadat hulle 'n kontrak
   met Wind-Up Records LLC in New York, Amerika teken, verander die groep
   hul naam na Seether met die debuut van hul album Disclaimer.

   Inhoud

        * 1 Geskiedenis
             + 1.1 Vroeë Jare as Saron Gas
             + 1.2 Sukses en Disclaimer II
             + 1.3 Karma and Effect, One Cold Night, Coca-Cola Massive Mix
             + 1.4 Kitaarspeler verlaat die Groep, Rehabilitasie
             + 1.5 Nuwe Album
             + 1.6 Byvoegings
        * 2 Trivia
        * 3 Diskografie
             + 3.1 Albums
             + 3.2 Enkelliede
        * 4 Eksterne skakels

[wysig] Geskiedenis

[wysig] Vroeë Jare as Saron Gas

   Saron Gas ontstaan in 1999 in Pretoria as 'n drietal uit die oorskot
   van 'n vyftal groep met Shaun Morgan Welgemoed, Clinton Young en Dave
   Cohoe. Later verlaat Clinton Young die groep. Shaun en Dave nooi 'n
   kennis van Shaun (Dale Stewart) om Clinton se rol as baskitaarspeler
   oor te neem. Met 'n nuwe lid tref Saron Gas TuksFm met 'n krag met hul
   eerste weergawe van "69 Tea". Die groep se optredes begin al hoe meer
   toeskouers lok namate "69 Tea" gewilder word.

   Saron Gas speel gereeld by bekende Pretoria en Johannesburgse nagklubs
   soos die ou Nile Crocodile (PTA), Roxie's Rythm Bar(Melville), ens. en
   bou stadig maar seker 'n lojale toeskouergroep op. Hulle neem ook deel
   aan die RP Studios Emerging Sounds kompetisie met kritieke sukses.

   Ten spyte van dié sukses aan die begin van hul loopbaan sukkel Saron
   Gas om 'n kontrak te sluit met enige Suid Afrikaanse platemaatskappye -
   vanwee verskeie probleme vanaf die maatskappye se kant met die groep se
   musiek. In een voorval vind Saron Gas hulself in 'n bekende
   Suid-Afrikaanse platemaatskappy se hoofkantoor in 'n vergadering met
   die uitvoerende hoof, wie sit en krieket kyk eerder as om aandag te gee
   aan die drietal se demo-musiek!

   In 2000 kry Saron Gas dit reg om uiteindelik 'n platekontrak te teken.
   Die maatskappy, Musketeer Records, finansier Saron Gas om hul
   debuutalbum op te neem. Die groep spandeer drie maande by die Farm
   Studios in Johannesburg om dié taak te verrig. Later in dieselfde jaar
   stel Musketeer Records Saron Gas se debuutalbum, "Fragile" vry in 'n
   funksie by die Hard Rock Café in Johannesburg, met gaste uit die
   musiekindustrie, pers en lede van die publiek as toeskouers. Dié album
   maak van Saron Gas een van Suid-Afrika se bekendste rock-groepe saam
   met groepe soos Pestroy. Enkellied-plate soos 'n nuwe weergawe van "69
   Tea", "Fine Again" en "Empty" klim tot op die hoogste 10 van TuksFM se
   lyste en die Top 40 lys van 5fm. Saron Gas toer die Suid-Afrikaanse
   klub-scene vir meer as 'n jaar om hul debuutalbum te steun en tree op
   by groot makieties soos Woodstock, Splashy Fen en word verkies om deel
   te neem aan die Winston State Of The Nation Concert in Wembley.

   In 2001 probeer Saron Gas uitbrei na oorseese markte en stuur kopiëe
   van hul debuutalbum die hele wêreld vol na elke platemaatskappy
   moontlik. Die uitvoerende hoof van Sony BMG in Duitsland lig die groep
   in dat hy belang stel in hul musiek, maar ongelukkig nie 'n kontrak met
   hulle mag sluit nie weens Duite wetgewing wat hul plaaslikke
   musiekindustrie beskerm. Hy stuur hul album na Wind-Up Records LLC in
   New York, Amerika, waar Dianna Meltzer hul talent en musiek hoog ag.
   Saron Gas se bestuurder, Frontline Entertainment Management (Ingrid
   Rolling en Shannon Esra), organiseer 'n "showcase" gig in New York vir
   die drietal. Wind-up Records sluit onmiddelik na die optrede 'n 7-CD
   kontrak met die drietal.

   In daardie selfde jaar speel Saron Gas hul laaste optrede in Suid
   Afrika en verhuis na New York om te werk aan hul debuutalbum in daardie
   mark. Wind-Up vra dat die drietal hul naam verander vanwee die feit dat
   Saron Gas 'n homofoon van die dodelikke chemiese wapen Sarin gas is.
   Die groep besluit op die naam Seether, ook die naam van 'n Veruca Salt
   lied. Dave Cohoe verlaat die groep en keer terug na Suid-Afrika skaars
   nadat die groep hul naam verander. Josh Freese, 'n bekende
   sessie-musiekant, help Seether uit met die opname van hul album.

   Onmiddelik na die voltooing van die opnames speel die groep optredes
   vir 'n kort ruk met die hulp van 'n mede Suid-Afrikaner, Nic Argyros
   (16Stitch), totdat hulle 'n permante lid kan vind. Die nuwe dromspeler,
   Nick Oshiro, word aangestel in dieselfde jaar en Seether begin toer as
   'n viertal met 'n ekstra kitaarspeler, Nick Annis. Ongelukkig stel
   Wind-Up nie die album vir 'n hele ruk vry nie, wat daartoe lei dat
   Seether die Ozzfest vir 2001 as 'n heeltemale onbekende, maar nie
   ongewenste groep aandurf en goeie ondersteuning werf onder die toer se
   vele toeskouers.

   In 2002 word Seether se album Disclaimer vrygestel. Ook stel Wind-Up
   drie enkellied-plate vry: Fine Again, Driven Under en Gasoline, maar
   slegs Fine Again word suksesvol op die Amerikaanse musieklyste. Die
   oorblywende enkellied-plate is minder suksesvol op algemene
   radio-stasies in Amerika. Ironies is die suksesvolste lied van die
   album, getiteld Broken, nie as 'n enkellied vrygestel nie.

[wysig] Sukses en Disclaimer II

   Nadat Disclaimer vrygestel word, toer Seether Amerika met geen ruskanse
   tussen-in toere nie, in die hoop om bekend te word onder die
   Amerikaanse publiek. Nick Annis word deur Seether afgedank as
   toerspeler and hulle stel Pat Callahan (eks-Sloth lid) aan as 'n
   permanente lid van die groep. Veel later word Nick Oshiro afgedank uit
   Seether vanwee probleme met hom in die groep (Oshiro word later deel
   van Static-X). Kevin Soffera word in sy plek aangestel, en sodoende
   vind Seether weer hul liefde vir musiek, wat Nick Oshiro glo gehinder
   het. Na die voltooing van vele agtereenvolgende en uitputtende toere om
   "Disclaimer" te ondersteun, wil Seether terug gaan in die ateljee in om
   te werk aan hul opvolg vir "Disclaimer". Wind-Up besluit eerder om
   Seether te gebruik om die multi-Grammy-wennende groep Evanescence te
   ondersteun in hul wêreldtoer vir "Fallen", hul debuutalbum. Dié besluit
   stel Seether se ateljee-planne met amper 'n hele jaar uit.

   Op dié wêreldtoer werk Seether aan hul ballade "Broken" en verander dit
   vanaf 'n akoestise ballade na 'n elektriese ballade m.b.v. Amy Lee van
   Evanescence. Dié veranderde weergawe van "Broken" word positief deur
   die publiek geondersteun by optredes, en dit lei daartoe dat Seether
   dit opneem. Dié lied se sukses laat Wind-Up Records besluit om Seether
   se planne vir 'n opvolg album weereens uit te stel. Disclaimer II, 'n
   alternatiewe weergawe van "Disclaimer" met hermengde oorspronklikke
   liede en agt ekstra liede word deur Wind-Up vrygestel in 2004. Seether
   word dus geforseer om aan te hou toer om dié album te ondersteun, iets
   waarmee Shaun Welgemoed ontevrede is. Hy beskryf die hele "Disclaimer
   II" insident as "'n dubbelkantige swaard" en "'n geval waar die
   platemaatskappy iets vir die groep wou hê wat die groep nie wou hê
   nie." Kevin Soffera verlaat Seether op goeie terme, omdat hy by sy vrou
   en pasgebore kind wil wees. Seether stel John Humphreys van The
   Nixons-faam aan as hul dromspeler en voltooi die toer vir "Disclaimer
   II".

[wysig] Karma and Effect, One Cold Night, Coca-Cola Massive Mix

   In 2005 stel Seether hul opvolg album "Karma and Effect" vry. Dié album
   het 'n voller en meer volwasse klank danksy die feit dat al vier lede
   bygedra het tot die skryfwerk van die album se liede (waar Shaun
   Welgemoed die meeste van Fragile en Disclaimer se materiaal gepen het).
   Die album se oorspronklikke titel sou Catering to Cowards, wees, maar
   Wind-Up Records het hulle forseer om 'n ander naam te kies, uit vrese
   dat so 'n titel kontroversie en ontevredenheid sou uitlok.

   Die album bevat ook geen krashede soos "Fragile" of beide Disclaimers
   nie, iets wat Seether se aanhangers as nog 'n besluit van Wind-Up
   bestempel het, alhoewel Shaun Welgemoed dit later uitklaar as 'n
   eksperiment van sy kant af. Hy het vroëer 'n gesprek met Corey Taylor
   van SlipKnot gevoer, wie in die pers negatiewe kommentaar gekry het oor
   sy groep se "uitermatige" krasheid in hul musiek, en besluit het om
   iets te probeer om dit te verminder en/of te vermy. Shaun het gevoel
   dat hy iets soortgelyks moet probeer met die volgende album.

   Seether neem in 2006 deel aan die jaarlikse Winterfresh SnoCore toer as
   hoofgroep saam met HaleStorm, Flyleaf en Shinedown as ondersteunde
   groepe. Op dié toer neem Lzzy Hale Amy Lee se plek in op "Broken". Op
   dié toer vind Shaun Welgemoed homself bitter siek, maar weier om op te
   hou toer. Seether besluit om hul toer te verander om Shaun se siekte te
   akkomodeer, en speel akoestiese weergawes van hul bekende treffers.

   Een van dié akoestiese optredes vind 22 Februarie 2006 plaas in die
   Grape Street Pub in Philidelphia (terloops is die oorspronklikke Grape
   Street Pub in Grape Street, PA dieselfde plek waar hulle Pat Callahan
   ontmoet het), en Seether besluit om dit te laat opneem. Dié optrede
   word vrygestel as 'n CD/DVD pakket getiteld One Cold Night, en beeld
   Seether se intense, musikale skryfwerk uit in 'n intieme omgewing, iets
   wat min mense die voorreg gehad het om deel van te wees. Ook op dié DVD
   is 'n versameling van musiekvideo's, ekstras, en 'n onderhoud.

   In laat 2006 keer Seether terug na Suid-Afrika om deel te neem aan die
   Coca-Cola Massive Mix konserte, met Metallica as hoofgroep. Dit is die
   eerste keer dat Seether vir Metallica open en die eerste keer dat Shaun
   en Dale die groep sien speel het. Duisende toeskouers daag op vir beide
   die Kaapse en Pretoriase bene van die toer. Seether neem terselftetyd
   deel aan 'n nasionale toer van Suid-Afrika en speel in 'n paar van hul
   ou gunsteling klubs van hul dae as Saron Gas.

[wysig] Kitaarspeler verlaat die Groep, Rehabilitasie

   Op 16 Junie 2006 maak Seether op hul webtuiste bekend dat Patrick
   Callahan besluit het om die groep te verlaat, vir onverklaarde redes
   aan die publiek. Shaun Welgemoed bespreek die saak later in 'n
   onderhoud met Fasterlouder.com : "Um… ek voel 'n klein bietjie verlig…
   eintlik baie. Hy was die ou in die groep gewees wat altyd ons pessimis
   was, en hy was die negatiewe energie met ons skryfwerk gewees. Ek
   persoonlik het geen geesteswroegings hieroor nie, wat snaaks is vir een
   on ander rede want hy was my vriend gewees vir vier jare. Maar toe hy
   gewaai het – dit het soortvan saam met hom gewaai." [1].

   In Augustus 2006 boek Shaun Morgan homself uit eie keuse in by 'n
   onbekende rehabilitasie sentrum vir onbekende verslawings aan verskeie
   middels waarteen Shaun heftig voorheen baklei het om sy verslawings
   self te bëindig, maar uiteindelik die goeie besluit gemaak het om hulp
   te soek. Dit forseer Seether om hul toer saam met Staind en Three Days
   Grace te kanselleer. Shaun is tans uit rehabilitasie uit. Evanescence
   se treffer-lied "Call Me When You're Sober" is geskryf vanuit Amy Lee
   se perspektief oor die hele saak, iets wat Shaun bitter ontevrede
   gemaak het omdat sy later dit publieklik bekend gemaak het aan die hele
   wye wêreld waaroor die lied gaan.

[wysig] Nuwe Album

   Seether werk tans as 'n drietal aan 'n nuwe, onbekende album wat
   geskeduleer is om in Augustus 2007 vrygestel te word (volgens hul
   MySpace tuiste). Welgemoed bieg dat die nuwe album 'n meer uitgebreide
   gevoel gaan hê as die voriges. Dit is tans onbekend of die volgende
   album enige krashede gaan bevat, maar kommentaar deur Shaun Welgemoed
   op die groep se "One Cold Night" DVD bieg dat die aanhangers enigiets
   moet verwag met die volgende album.

   Luidens 'n boodskap deur Shaun gelos op die groep se boodskapbord, het
   Seether Howard Benson gehuur om die volgende album te vervaardig.

   'n Kort opname van 'n oefensessie van die volgende enkellied wat
   vrygestel gaan word, "Like Suicide", is beskikbaar op hul MySpace blog.

[wysig] Byvoegings

   Seether het materiaal bygevoeg vir die fliek The Punisher, en van hul
   liede word ook gevind op die klankbane vir die films Freddy vs. Jason
   en Daredevil. Die lied Out Of My Way (oorspronklik bedoel vir Kurt
   Angle en gebaseer op sy tema-lied) was die temalied vir World Wrestling
   Entertainment (WWE) Superster Zach Gowen. Broken is op 'n DVD vir die
   oorlede Eddie Guerrero geplaas, sowel as hul musiekvideo vir Gasoline.
   Hul lied Sold Me was die temalied vir WWE se Bad Blood betaal-per-skou
   wedstryd in Junie 2004, terwyl Remedy die temalied vir die 2005 WWE
   SummerSlam was. In 2005 stel Seether 'n video vir die lied Truth vry,
   wat ook rofstoei tussen 'n paar karakters uitbeeld. Hul lied Fine Again
   is ook op die Nintendo GameCube videospel, 1080° Avalanche en op Madden
   NFL 2003 te vinde.

[wysig] Trivia

     * Die font vir hulle logo word soms gëien as DANimal, maar is nie
       (DANimal lyk net baie dieselfde).
     * Die oorspronklikke naam vir hul album Karma and Effect sou
       "Catering to Cowards" wees.
     * Op Karma and Effect is geen krashede te vinde nie.
     * Hul lied "Burrito" op hul album Karma and Effect het sy naam gekry
       vanwee 'n episode van The Osbournes waar Ozzy Osbourne burritos as
       lekkernye aanskaf. Dié lied is vir 'n lang ruk eers naamloos
       gewees.
     * Na 'n kontrak met Wind-Up Records LLC is Seether se musiek op die
       video-deel webtuiste YouTube beskikbaar gemaak sodat verbruikers
       dit as agtergrondklank mag gebruik vir hul eie video uittreksels.
       [2]
     * Shaun se regte van is Welgemoed, maar het sy tweede doopnaam,
       Morgan, as sy van begin gebruik, omdat niemand in Amerika sy regte
       van kan uitspreek nie.
     * Boomer (Morning X) ('n radio-aanbieder by WXEG in Dayton, Ohio) was
       die eerste DJ in Amerika om Seether se materiaal te speel op 'n
       Amerikaanse radio stasie (in die dae toe hy die middag-aandbieder
       by WXEG was).
     * Hul trefferlied "Broken feat. Amy Lee" was in die fliek "The
       Punisher" gewees, maar het in 'n heeltemale ander manier uitgekom
       as wat die groep geglo het dit gaan. Pleks van dat die lied in 'n
       liefdestoneel gebruik is, word dit in 'n hele ander manier gebruik
       in die fliek.

[wysig] Diskografie

[wysig] Albums

   Omslag Datum Titel Maatskappy Lys Posisie Sertifikasie
   Beeld:SaronGasFragileAlbumCover.jpg
   2000 Fragile (as Saron Gas) Sony BMG
   Musketeer Records
   Beeld:SeetherDisclaimerAlbumCover.jpg
   2002 Disclaimer Wind-up Records #92 VSA Goud
   Beeld:SeetherDisclaimerIIAlbumCover.jpg
   2004 Disclaimer II Wind-up Records #53 VSA Platinum
   Beeld:Seetherkarmaandeffect.jpg
   2005 Karma and Effect Wind-up Records #8 VSA Goud
   Beeld:Onecoldnightseether.jpg
   2006 One Cold Night Wind-up Records #50 VSA
   2007 Finding Beauty in Negative Spaces (derde ateljee album)

[wysig] Enkelliede

   Jaar Titel Lys Posisie Album
   US Hot 100 US Modern Rock US Mainstream Rock
   2003 "Fine Again" #61 #6 #3 Disclaimer
   2003 "Driven Under" - #13 #13 Disclaimer
   2003 "Gasoline" - #37 #8 Disclaimer
   2004 "Broken (met Amy Lee van Evanescence)" #20 #4 #9 Disclaimer II
   2005 "Remedy" #70 #5 #1 (8 weke) Karma and Effect
   2005 "Truth" - #25 #8 Karma and Effect
   2006 "The Gift" - #29 #8 Karma and Effect

[wysig] Eksterne skakels

     * Offisiele webtuiste
     * MySpace blad

   Kategorie: Suid-Afrikaanse musiekgroepe

