Sekte


   Die term sekte verwys na 'n afsonderlike religieuse gemeenskap of
   groepering wat as gevolg van sy leerstelling(s) of rituele in konflik
   is met die heersende opvatting van 'n gevestigde kerk of ander groot
   religieuse organisasie of geloof. 'n Sekte het hom sodoende van 'n
   groter kerk of ander geloof afgeskei, of sy aanhangers is uit die
   organisasie of geloof verban.

   Die term het vanweë sy geskiedenis en kerklike taalgebruik 'n negatiewe
   konnotasie gekry en word dikwels met sekere gevare vir die voortbestaan
   van 'n gevestigde kerk of geloof, maar ook die basiese beginsels van
   staat en maatskappy verbind.

   Die moderne godsdienswetenskap gee gevolglik die voorkeur aan neutrale
   terme soos afsonderlike religieuse gemeenskap of nuwe religieuse
   beweging.

[wysig] Etimologie

   Die woord sekte is afgelei van die Latynse werkwoord sequi (letterlik
   "iemand navolg") en het oorspronklik na 'n skool, party of gemeenskap
   binne 'n bepaalde religie of godsdiens verwys. In sy spesifieke
   betekenis van 'n klein religieuse groep, wat van 'n groter Christelike
   denominasie afgeskei het, het die term sy oorsprong in die
   Middel-Latynse secta (letterlik "'n beginsel of rigsnoer wat nagevolg
   word"; "party"; "filosofiese leer"; "sekte" in die huidige betekenis).

   Die selfstandige naamwoord "sekte" is waarskynlik afgelei van Latyns
   sequi (secutum) ("navolg", vergelyk ook die Afrikaanse leenwoord
   "konsekwent") en het sy oorsprong in 'n ou participium (deelwoord)
   sectum "nagevolg".^[1]^[2]

   Wanneer die term sekte gebruik word moet daar egter eers verduidelik
   word waarvan 'n bepaalde groepering afgeskei het.

[wysig] Christelike sektes

   Die gevestigde kerke van Westerse lande soos die Rooms-Katolieke en
   Evangelies-Lutherse Kerke verwys na baie groeperings as Christelike
   sektes wat in die algemeen net beteken dat hierdie groeperings van die
   hoofstroomkerke afgeskei het, maar nogtans as deel van die Christendom
   beskou word.

   'n Aantal bekende Christelike sektes het in Noord-Amerika ontstaan en
   later na ander lande uitgebrei soos byvoorbeeld Jehovah se Getuies,
   maar sommige is ook in Europa gestig soos die Nuwe Apostoliese Kerk
   (die grootste Christelike sekte in die Duitse taalgebied).

   Christelike sektes verskil in baie opsigte van tradisionele kerke en
   hul oudkerklike belydenisse (die Apostoliese Geloofsbelydenis en die
   Geloofsbelydenisse van Nicéa en Atanasius).

   Christelike sektes
     * het dikwels 'n sendingwerk wat daarop gemik is om lede uit die
       geledere van tradisionele kerke te werf;
     * regverdig hul sendingwerk met bronne soos "openbarings" en ander
       nie-Bybelse standpunte;
     * beweer dat hulle 'n "beter" of meer "volledige" kennis oor die
       persoon, religieuse boodskap of die religieuse pad het wat Jesus
       van Nasaret geloop het as die Nuwe Testament of die tradisionele
       geloofsbelydenisse;
     * verander of verminder in hulle beweerde heilswaarheid en
       leerstellings die oorspronklike rol van Jesus van Nasaret, en die
       lidmaatskap in die sektegemeenskap, maar ook die erkenning van sy
       ampte, religieuse handelinge en afwykende leerstellings word as 'n
       voorvereiste vir die "verlossing" van die gelowige voorgestel;
     * weier om met ander Christelike gemeenskappe, kerke en ekumeniese
       organisasies saam te werk aangesien hul afwykende heilswaarhede
       hier nie aanvaar word nie; en
     * onderhou gewoonlik geen diakoniese of ander sosiale instellings nie
       aangesien hulle liewer op die verkondiging van hul boodskap en die
       werwing van nuwe lede as die aanbieding van karitatiewe dienste
       konsentreer.^[3]

[wysig] Verwysings

    1. ^ Duden - Etymologie. Herkunftswörterbuch der deutschen Sprache.
       Tweede uitgawe. Mannheim 1989
    2. ^ Skeat, Walter W.: The Concise Dictionary of English Etymology.
       Ware (Hertfordshire): Wordsworth Editions 1993
    3. ^ Pastorie vir Sekte- en Wêreldbeskouingssake van die
       Evangelies-Lutherse Kerk van Berlyn-Brandenburg: Christelike sektes

   Kategorie: Religie

