Selenium



   34                        arseen ← selenium → broom
    S
   ↑
   Se
   ↓
   Te

                                                             periodieke tabel

                                                                  Algemeen
                                     Naam, Simbool, Getal selenium, Se, 34
                                                 Chemiese reeks nie-metale
                                             Groep, Periode, Blok 16, 4, p
                                                Voorkoms grys, metaalglans
                                                Atoommassa 78.96 (3) g/mol
                                 Elektronkonfigurasie [Ar] 3d^10 4s^2 4p^4
                                            Elektrone per skil 2, 8, 18, 6
                                                        Fisiese Eienskappe
                                                        Toestand vastestof
                                   Digtheid (naby k.t.) (grys) 4.81 g/cm³
                                  Digtheid (naby k.t.) (alpha) 4.39 g/cm³
                               Digtheid (naby k.t.) (vitreous) 4.28 g/cm³
                                  Vloeistof digtheid teen s.p. 3.99 g/cm³
                                                           Smeltpunt 494 K
                                                                 (221 °C)
                                                            Kookpunt 958 K
                                                                 (685 °C)
                                            Kritieke punt 1766 K, 27.2 MPa
                                        Smeltingswarmte (grys) 6.69 kJ/mol
                                            Verdampingswarmte 95.48 kJ/mol
                               Warmtekapasiteit (25 °C) 25.363 J/(mol·K)

   CAPTION: Dampdruk

                                         P/Pa    1  10  100 1 k 10 k 100 k
                                       teen T/K 500 552 617 704 813   958

                                                           Atoomeienskappe
                                              Kristalstruktuur heksagonaal
                                              Oksidasietoestande ±2, 4, 6
                                                       (sterk suur oksied)
                              Elektronegatiwiteit 2.55 (Skaal van Pauling)
                                                       Ionisasie energieë
                                                 (meer) 1ste: 941.0 kJ/mol
                                                          2de: 2045 kJ/mol
                                                       3rde: 2973.7 kJ/mol
                                                        Atoomradius 115 pm
                                                 Atoomradius (ber.) 103 pm
                                                   Kovalente radius 116 pm
                                               Van der Waals radius 190 pm
                                                                   Diverse
                                         Magnetiese rangskikking geen data
                                Termiese geleidingsvermoë (300 K) (amorf)
                                                            0.519 W/(m·K)
                                      Termiese uitsetting (25 °C) (amorf)
                                                             37 µm/(m·K)
                             Spoed van klank (dun staaf) (20 °C) 3350 m/s
                                                   Young se modulus 10 GPa
                                                      Skuifmodulus 3.7 GPa
                                                      Massamodulus 8.3 GPa
                                                    Poissonverhouding 0.33
                                                      Mohs se hardheid 2.0
                                                  Brinell hardheid 736 MPa
                                              CAS-registernommer 7782-49-2
                                                        Vernaamste isotope

                 CAPTION: Hoofartikel: Isotope van selenium

                       iso    NV   halfleeftyd    VM      VE (MeV)    VP
                      ^72Se sin    8.4 d        ε      -             ^72As
                                                γ      0.046         -
                      ^74Se 0.87%  Se is stabiel met 40 neutrone
                      ^75Se sin    119.779 d    ε      -             ^75As
                                                γ      0.264, 0.136,
                                                       0.279         -
                      ^76Se 9.36%  Se is stabiel met 42 neutrone
                      ^77Se 7.63%  Se is stabiel met 43 neutrone
                      ^78Se 23.78% Se is stabiel met 44 neutrone
                      ^79Se sin    1.13×10^6 j  β^-    0.151         ^79Br
                      ^80Se 49.61% Se is stabiel met 46 neutrone
                      ^82Se 8.73%  1.08×10^20 j β^-β^- 2.995         ^82Kr

                                                                Verwysings

   Selenium is 'n chemiese element in die periodieke tabel met die simbool
   Se en atoomgetal van 34. Dit is 'n toksiese nie-metaal wat chemies
   verwant is aan swael en tellurium. Dit kan in verskeie vorme voorkom
   maar een van hulle is 'n stabiele grys metaalagtige vorm wat
   elektrisiteit beter in die teenwoordigheid van lig as in die donker kan
   gelei en word in fotoselle gebruik. Die element word gevind in
   sulfiedertse soos piriet.

   Inhoud

        * 1 Vervaardiging
        * 2 Gebruike
        * 3 Geskiedenis
        * 4 Verspreiding
        * 5 Isotope
        * 6 Selenium en gesondheid
             + 6.1 Giftigheid
             + 6.2 Seleniumtekort
        * 7 Verbindings
        * 8 Verwysings
        * 9 Eksterne skakels

[wysig] Vervaardiging

   Selenium is 'n algemene byproduk van koperraffinering of die
   vervaardiging van swaelsuur^[1]^[2]^[3]. Die suiwering van selenium
   word dikwels bemoeilik deur die teenwoordigheid van ander verbindings
   en elemente. Die algemeenste proses begin gewoonlik met die oksidasie
   met natriumkarbonaat om natriumseleniet te lewer. Die natriumseleniet
   word dan aangesuur met swaelsuur wat selenoëēsuur lewer. Swaeldioksied
   word dan deur die selenoësuur geborrel om die elementêre selenium te
   lewer.

[wysig] Gebruike

     * Word gebruik in fotoselle, ligmeters en sonselle vanweë sy
       fotovoltaïse en fotogeleidende eienskappe.
     * Word in gelykrigters gebruik.
     * Word gebruik om kleur in glas te verwyder aangesien dit die groen
       kleur van ysterbevattende onsuiwerhede teenwerk.
     * Word gebruik om 'n rooi kleur aan glasse en emaljes te verleen.
     * Word gebruik om die skuurweerstand van gevulkaniseerde rubber te
       verbeter.
     * Word in fotokopiëring aangewend.
     * Word in fotografie gebruik.

[wysig] Geskiedenis

   Selenium (Grieks σελήνη selene wat "Maan" beteken) is in 1817 deur Jöns
   Jakob Berzelius ontdek. Die groei in seleniumverbruik het egter eers
   veel later plaasgevind met die ontwikkeling van nuwe gebruike daarvan,
   insluitende toepassings in rubbersamestelling, staallegerings en
   seleniumgelykrigters. Teen 1970 is seleniumgelykrigters grootliks met
   silikongelykrigters vervang maar is steeds as fotogeleier in gewone
   papierkopieërders gebruik en is tot vandag toe nog een van die grootste
   gebruike vir selenium. Tydens die 1980's het fotogeleiertoepassings
   begin afneem met die vervaardiging van meer en meer organies gebaseerde
   fotogeleiers. In 1996 het navorsing 'n positiewe verband met selenium
   aanvullings en die voorkoming van kanker in mense bevestig, maar die
   wydverspreide gebruik van selenium in hierdie verband het nie die
   verbruik van selenium noemenswaardig vermeerder nie vanweë die klein
   dosisse wat benodig word. Sedert die laat 1990's is selenium as
   legering in geelkopers vir loodgietwerk gebruik om aan die geen lood
   vereiste van nuwe omgewingstandaarde te voldoen.

[wysig] Verspreiding

   Selenium kom in verskeie anorganiese vorme voor, insluitende elementêre
   selenium, selenied, selenaat en seleniet. Selenium kam ook voor in
   organiese stowwe soos dimetielselenied, selenometioon en selenosistien.

   Selenium word meestal vervaardig vanuit selenied in baie sulfiedertse,
   soos dié van koper, silwer of lood. Dit word as byproduk van die
   verwerking van hierdie ertse verkry, vanaf die anodemodder van
   koperraffinaderye en die modder vanuit die loodkamers van
   swaelsuuraanlegte. Hierdie modders kan op verskeie maniere verwerk word
   om suiwer selenium te verkry.

   Natuurlike bronne van selenium sluit in sekere seleniumryke sand en
   selenium wat deur sekere giftige plante bioverryk is.

[wysig] Isotope

   Selenium het ten minste 29 isotope, waarvan 5 stabiel is en 6
   kernisomere.

[wysig] Selenium en gesondheid

   Alhoewel selenium in groot dosisse giftig is, is selenium 'n
   noodsaaklike spoorelement in alle bekende lewensvorme. Dit 's 'n
   komponent van die ongewone aminosure selenosistien en selenometionien.
   In mense is selenium 'n spoorelement wat funksioneer as 'n kofaktor vir
   die reduksie van anti-oksidant ensieme soos glutatioonperoksidase en
   tioredoksienreduktase. Dit speel ook 'n rol in die werking van die
   skildklier deur as 'n kofaktor vir deiodenase van skildklierhormoon op
   te tree^[4]. Dieetkundige selenium word aangetref in graankosse, vleis,
   vis en eiers. Die aanbevole dieetkundige innamme vir volwassenes is 55
   mikrogram per dag. Lewer en Brasiliaanse neute (paraneut) is veral ryk
   aan selenium. 'n Lys van seleniumryke voedsels is op die internet
   beskikbaar^[5].

[wysig] Giftigheid

   Al is selenium 'n noodsaaklike spoorelement is dit giftig indien te
   veel daarvan ingeneem word. Die inname van meer as die toelaatbare vlak
   van 400 mikrogram per dag kan aanleiding gee tot selenosis^[6].
   Simptome van selenose sluit in 'n asem wat na knoffel ruik, afwykings
   in die spysverteringskanaal, haarverlies, los naels, moegheid,
   prikkelbaarheid en neurologiese skade. Uiterste gevalle van selenose
   kan lei tot lewerversaking , longontsteking en die dood^[7].

   Elementêre selenium en die meeste metaalagtige seleniede se giftigheid
   is relatief laag as gevolg van hulle biobeskikbaarheid. In teenstelling
   is selenaat en seleniet uiters giftig en die werking daarvan is
   soortgelyk aan dié van arseen. Waterstofselenied is 'n uiters giftige,
   korrosiewe gas^[8]. Selenium kom ook voor in organiese verbindings soos
   dimetielselenied, selenometionien en selenosistien wat almal 'n hoë
   biobeskikbaarheid het wat slegs in hoë dosisse giftig is.

   Seleniumverfigtiging as gevolg van landbou aflope kan ook
   geboorte-afwykings in voëls tot gevolg hê.

[wysig] Seleniumtekort

   Seleniumtekorte is 'n relatief rare verskynsel by mense met 'n gesonde
   dieet. Dit kom voor by pasiënte met ernstige afwykings in
   dermkanaalfunksie, of diegene wat totale binne-aarse voeding ontvang.
   Mense wat afhanklik is van voedsels wat in seleniumarme grond verbou
   word kan ook die siekte opdoen. Die aanbevole dieetkundige dosis vir
   volwassenes is 55 mikrogram per dag.

   Seleniumtekorte kan lei tot Keshan se siekte wat moontlik noodlottig
   kan wees asook Kashin-Beck se siekte^[9]. Die hoofsimptome van Keshan
   se siekte is miokardiese nekrose, wat lei tot die verswakking van die
   hartspier. Kashin-Beck se siekte lei tot atrofie (wegkwyn), verval en
   nekrose van kraakbeenweefsels. Keshan se siekte maak die liggaam ook
   meer vatbaar vir siektes wat veroorsaak word deur gebrekkige voeding,
   biochemiese oorsake of aansteeklike siektes.

   Hierdie siektes kom die meeste voor in sekere dele van Sjina waar die
   grond uiters arm is in selenium. Studies in die Jiangsu provinsie van
   Sjina dui aan dat 'n afname in die voorkoms van die siekte plaasvind
   wanneer selenium aanvullings geneem word. Seleniumtekorte is ook al
   verbind met kropswelling, kretinisme en herhaalde miskraam in
   mense^[10].

[wysig] Verbindings

     * Waterstofselenied (H[2]Se)
     * Seleniumdioksied (SeO[2])
     * Seleniumsuur (H[2]SeO[4])
     * Selenoësuur (H[2]SeO[3])
     * Seleniumsulfiede: Se[4]S[4], SeS[2], Se[2]S[6]
     * Natriumseleniet (Na[2]SeO[3])
     * Sinkselenied (ZnSe)

[wysig] Verwysings

    1. ^ Agentskap vir die Registrasie van Giftige stowwe en siektes in
       die V.S.A toksikologiese profiel van Selenium
    2. ^ Los Alamos National Laboratory - Data oor Selenium
    3. ^ Webelements.com artikel oor Selenium
    4. ^ Artikel oor die voedingswaarde van Selenium by die Linus Pauling
       Instituut
    5. ^ Data oor voedsels wat selenium bevat
    6. ^ Inligting oor die gesondheidsrisikos van selenium
    7. ^ Hoofstuk oor die toksikologie van selenium van die ATSDR
       inligtingsblad vir selenium.
    8. ^ Gids oor die hantering van Waterstofselenied in die Kanadese
       Departement van vervoer se Gidsboek oor die hantering en vervoer
       van gevaarlike stowwe
    9. ^ Sien verwysing no. 7
   10. ^ Sien verwysing no. 7

[wysig] Eksterne skakels

   Commons
   Multimedia oor hierdie onderwerp is te vinde op Wikimedia Commons onder
   die titel:
   Selenium
     * Los Alamos National Labs Chemie-afdeling se artikel oor Selenium
     * WebElements.com - Artikel oor Selenium
     * Die V.S.A se National Institutes of Health blad oor Selenium
     * ATSDR - Toksikologiese profiel: Selenium
     * Peter van der Krogt se werf oor die elemente

   Kategorie: Chemiese elemente

