Selflaaier


   'n Selflaaier is 'n klein rekenaarprogram wat die sagteware laai wat
   nodig is vir die bedryfstelsel om te kan loop. Die meeste
   rekenaarstelsels kan slegs kode uitvoer wat in die geheue gelaai is
   (ROM of RAM). Moderne bedryfstelsels word op hardeskywe (of soms op
   CD's en Flitsgeheue) gestoor. Wanneer 'n rekenaar aangeskakel word
   bestaan daar nie 'n bedryfstelsel in die geheue nie. Die rekenaar se
   hardeware kan nie alleen die komplekse bewerkinge doen soos om
   programme vanaf skywe te laai nie, wat 'n paradoks tot gevolg het: om
   die bedryfstelsel te kan laai moet daar oënskynlik reeds 'n
   bedryfstelsel gelaai wees. Die oplossing hiervoor is om die klein
   selflaaier program outomaties in geheue te laai wanneer die rekenaar
   aangeskakel word. Dikwels word daar van multistadium selflaaiers
   gebruik gemaak wat beteken dat daar kleiner programmetjies een na die
   ander gelaai word met toenemende kompleksiteit totdat die bedryfstelsel
   uiteindelik gelaai kan word. Ou rekenaars het 'n ry skakelaars op 'n
   paneel gehad wat die operateur in staat gestel het om die binêre
   laai-instruksies met die hand in te sleutel alvorens beheer aan die SVE
   oorhandig is. Die laaier sou dan die bedryfsinstruksies van 'n
   buitenste medium soos 'n papierband, ponskaart of 'n magnetiese band
   inlees.
   Kategorie: Sagteware

