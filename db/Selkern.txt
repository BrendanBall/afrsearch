Selkern


   Die meeste selle het 'n selkern in die een of ander stadium van hul
   ontwikkeling. Die selkern is meestal 'n ronde of ovaalvormige ligaam
   wat omtrent een tiende van die sel se totale volume uitmaak. Dit word
   omring deur 'n dubbele kernmembraan waarvan die buitenste plek-plek met
   die endoplasmiese retikulum verbind is. Op sommige plekke in die
   kernmembraan kan daar uiters klein porieë voorkom. Die vloeibare inhoud
   van die kern staan bekend as nukleoplasma (kernplasma). Twee soorte
   strukture is van besondere belang in die kernplasma, naamlik die
   nukleolus (kernliggaam) en die chromosome.

   Voordat die sel begin verdeel, lyk die chromosome soos 'n netwerk van
   fyn drade, die chromatiennetwerk. Die chromosome is verreweg die
   belangrikste dele van die kern, omdat hulle die draers if van die
   erflikheidseienskappe wat van geslag tot geslag oorgedra moet word.
   Wanneer die sel besig is om te verdeel, kom die chromosome voor as
   aparte drade. Die presiese getal chromosome in die selkern van elke
   lewende organisme is van allergrootste belang. Elke soort plant of dier
   se selkerne dra 'n presiese hoeveelheid chromosome. So byvoorbeeld is
   daar by die mens 46 chromosome in die kern van elke liggaamsel (maar
   elke gameet bevat slegs helfte van die getal chromosome wat in elke
   liggaamsel voorkom). 'n Chromosoom bestaan uit proteïene en 'n
   nukleïensuur, naamlik DNS. Die kleinste eenheid genetiese materiaal op
   'n chromosoom wat 'n genetiese boodskap kan oordra, word 'n geen
   genoem. 'n Chromosoom kan beskou word as 'n liniêre versameling van
   gene – elke geen is 'n spesifieke chromosoomdeel.

   Die kernliggaam is 'n ovaalvormige struktuur waarvan daar een of meer
   in die kern aanwesig kan wees. Dit bestaan hoofsaaklik uit
   nukleïensure.

[wysig] Funksies

   Die kern beheer die bou en eienskappe van die sel omdat die gene die
   opbou (sintese) van strukturele proteïene en ensieme reguleer. Die kern
   dra ook die erflikheidseienskappe van die sel deur middel van die gene
   wat op die chromosome geleë is.
   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Saadjies • Biologie

