Sentraalmassief


   Die Puy Mary (1 787 meter) is een van die oorblyfsels van Europa se
   grootste historiese vulkaan
   Die Puy Mary (1 787 meter) is een van die oorblyfsels van Europa se
   grootste historiese vulkaan
   Die kapel van Saint Michel d'Aiguilhe in Le Puy-en-Velay
   Die kapel van Saint Michel d'Aiguilhe in Le Puy-en-Velay

   Die Sentraalmassief (Frans: Massif Central) is 'n yl bevolkte
   berglandskap in Sentraal- en Suid-Frankryk, met hoogtes tussen 700 en
   byna 1 900 meter bo seevlak, wat met 85 000 vierkante kilometer sowat
   vyftien persent van die land se oppervlak beslaan.

   Die massief is sowat 350 miljoen jaar gelede gevorm, tog het die berge
   as gevolg van erosie vandag nog slegs 'n gemiddelde hoogte van tussen
   500 en 1 000 meter. Die hoogplatos het tydens 'n latere geologiese
   tydperk, die Tersiêr, deur alpidiese bergvorming en vulkanisme
   ontstaan. Die vulkane is eers sowat 6 000 tot 10 000 jaar gelede
   geblus, en selfs die kleinste aardbewings in die gebied word nog steeds
   deur seismoloë gemonitor. Die Puy de Sancy in Auvergne is met 1 885
   meter die hoogste berg in die Sentraalmassief.

   Die Sentraalmassief vorm geen presies afgebakende geografiese,
   geologiese of historiese eenheid nie. Soms word die term gebruik om
   uitsluitend na die vulkaniese bergreekse van Auvergne te verwys. Daar
   is egter verskillende geweste, wat onder meer ten opsigte van hulle
   mikroklimaat en bodem onderskei kan word.

   Volgens hulle geologiese karakter word die bergreekse van Auvergne, die
   land van die vulkane; die Cevennes-bergereeks; die kalkagtige, barre
   platos, wat Causses genoem word, met 'n sterk Mediterreense inslag; en
   die bergagtige gedeelte van Languedoc-Roussillon in die uiterste suide.

   Gewoonlik word die Sentraalmassief egter vereenselwig met die régions
   (geweste) Auvergne en Limousin.

[wysig] Kultuur en geskiedenis

   Gebluste vulkane in die Sentraalmassief: Die Puy de Côme
   Gebluste vulkane in die Sentraalmassief: Die Puy de Côme

   Die Sentraalmassief vorm 'n ou kultuurlandskap; die plaaslike dolmens
   en menhirs is oorblyfsels van die eerste menslike nedersettings, wat in
   die laat steentydperk ontstaan het.

   Vandag staan die Sentraalmassief veral as 'n sentrum van die Romaanse
   boustyl (omtrent 1000-1200) bekend, en baie dorpe in die gebied word
   deur die tipiese kerke uit graniet met hulle twee kloktorings
   gekenmerk. Die Romaanse kerke en kapelle het met hulle mure, wat
   dikwels byna twee meter dik is, vroeër in oorlogstye ook as skuilplekke
   vir die bevolking gedien. Talle kastele verrys op die hoogplatos en
   bergspitse. Die bakermat van die Middeleeuse minnesang lê in die
   kasteel van Ventadour. Van hier het Bernard de Ventadour sy nuwe
   sangstyl tot by die koninklike hof van Akwitanië bekend gemaak.

   Clermont-Ferrand in Auvergne is een van die oudste en tydens die
   Middeleeue ook een van die grootste en beduidendste stede in Frankryk.
   Hier vergader die kardinale en biskoppe in 1095 vir die beroemde
   konsilie, waartydens Pous Urbanus II sy oproep vir die Eerste Kruistog
   doen.

   Ook Châlus speel 'n belangrike rol in die tydperk van die kruistogte;
   hier is die Engelse koning Richard Leeuehart op 6 April 1199 tydens 'n
   aanval op die burg deur die pyl van 'n boogskutter dodelik gewond.

   Stede soos Limoges, die sentrum van die porselein- en emaljenywerheid,
   Aubusson, die stad van die gobelin-wewerye, en Fresselines, 'n
   ontmoetplek vir kunstenaars, verteenwoordig die tradisionele
   kunshandwerk en ambagte.

[wysig] Landbou en kookkuns

   Die dorpie Castelbouc teen die Tarnrivier onder die oggendmis-sluier
   Die dorpie Castelbouc teen die Tarnrivier onder die oggendmis-sluier

   Die hoogplatos van Auvergne dien veral as weivelde. Die Salers-beesras
   is eie aan die Sentraalmassief, maar ook in oorsese lande ingevoer.
   Melk en kaas uit die gebied is gewilde produkte, soos byvoorbeeld die
   Cantal-kaas, Saint-Nectaire ('n kaas met 'n neutagtige smaak) en die
   blouskimmelkaas-soorte Bleu d'Auvergne, Salers en Fourme d'Ambert.

   Worsies en ham uit Auvergne is net soos die wynsoorte Boudes,
   Châteaugay, Corent, Madargues en Saint-Pourçain gewilde spesialiteite.
   Bekende alkoholiese dranke sluit die aperitief Salers en die likeur uit
   Velay-Pagès in, wat van die Europese verbena (Verbena officinalis), 'n
   geneeskundige kruid, berei word.

   Die rooiwyn uit die gebied speel 'n belangrike rol in die plaaslike
   kookkuns, met wêreldwyd bekende geregte soos Coq au vin. Truffade is 'n
   aartappelgereg, wat met spek en room verfyn word, terwyl die stede
   Puy-en-Velay en Tripoux bekend staan vir hulle groen lensies. Gewilde
   nageregte is Clafoutis, 'n kersietert, en aarbeie met peper.
   Kategorie: Frankryk

