Sestigers


   Die Sestigers is die groep Afrikaanse skrywers, digters en dramaturge
   wie se debuut- en verdere werke in die 1960's die literêre
   weerstandsbeweging teen die Suid-Afrikaanse regering van die dag
   versinnebeeld het. Die mees prominente romanskrywers van dié tydperk
   was Etienne Leroux, André P. Brink en Jan Rabie. Die vernaamste digters
   uit hierdie groepering was Ingrid Jonker, en Breyten Breytenbach. Die
   bekendste dramaturge was Adam Small en Bartho Smit. Ander 'randfigure'
   van hierdie periode was Karel Schoeman, Hennie Aucamp, Abraham H. de
   Vries en Henriette Grové.

   Inhoud

        * 1 Literêre aanloop tot die Sestigers
        * 2 Historiese agtergrond tot die Sestigers
        * 3 Die beweging
        * 4 Invloed van die Sestigers
        * 5 Letterkundige werk wat die Sestigers gevestig het
             + 5.1 Etienne Leroux
             + 5.2 André P. Brink
             + 5.3 Jan Rabie
             + 5.4 Ingrid Jonker
             + 5.5 Breyten Breytenbach
             + 5.6 Adam Small
             + 5.7 Bartho Smit
        * 6 Bronne

[wysig] Literêre aanloop tot die Sestigers

   Die Dertigers en Veertigers -- te wete die groep literati wat in
   Afrikaans gedebuteer het tydens die dertiger- en veertigerjare van die
   twintigste eeu -- was hoofsaaklik digters. Hulle vernuwing was dat hul
   poësie nie meer ten doele gehad het om die Afrikaner-politiek kultureel
   te bedien nie, maar het die fokus na individualisme verskuif. Veral in
   die werk van D.J. Opperman is ook die kale, klipperige Afrika-landskap
   geïnkorporeer. Peter Blum debuteer in 1955 met 'n poësiebundel wat die
   werk van die Sestigers begin vooruitloop, deurdat hy die
   Suid-Afrikaanse samelewing deur die loep van parodie beskou. N.P. van
   Wyk Louw se essay Vernuwing in die prosa kondig die daaropvolgende
   geboorte van die Sestigers aan. In hierdie seminale werk verken hy die
   paaie in die letterkundige landskap wat tot op daardie tydstip nog nie
   deur Afrikaanse letterkundiges bewandel was nie.

[wysig] Historiese agtergrond tot die Sestigers

   Na die Nasionale Party se oorwinning in die 1948 algemene verkiesing,
   het Afrikaner-Nasionalisme hoogty gevier. Terselftertyd het werk deur
   Engelse skrywers soos Alan Paton die wêreld bewus gemaak van die
   apartheidsisteem. Alhoewel Suid-Afrika 'n republiek word in 1961, word
   die blanke hegemonie toenemend van die internasionale gemeenskap
   geïsoleer, weens politiese maar ook menswaardigheidsredes. In Maart
   1960 dood die Suid-Afrikaanse Polisie 69 mense in Sharpeville. Dit lei
   tot die verbanning van die PAC en die ANC. Ook in 1960 lewer Harold
   McMillan, die Britse premier van daardie tydperk, sy Winds of Change
   toespraak waarin hy 'n swart meerderheidsregering as 'n onafwendbare
   verwikkeling voorspel. In reaksie daarop verklaar H.F. Verwoerd, die
   Suid-Afrikaanse Eerste Minister, dat Suid-Afrika 'n blanke staat sou
   bly. Alhoewel die leier van die ANC, Albert Luthuli, in 1961 die
   Nobelprys vir Vrede ontvang, word dit glad nie deur die staatbeheerde
   openbare uitsender, die SAUK, gemeld nie. In 1963 word menige
   ANC-leiers, onder meer Nelson Mandela in die Rivonia-verhoor lewenslank
   tronk toe gestuur, nadat hulle skuldig bevind is van hoogverraad en
   sabotasie.

[wysig] Die beweging

   In teenstelling met die Dertigers en Veertigers, is die mees prominente
   bydraes deur die Sestigers gelewer in die area van prosa. Aanvanklik
   publiseer die Sestigers veral in tydskrifte, maar hul
   eksistensialistiese visie en eksperimentering met vormtegnieke vind gou
   'n inslag in boeke en 'n teenmaatskaplike aanhang by veral jong
   volwassenes. Al die Sestigers word gekenmerk deur die politieke
   bewustheid en letterkundige uitsprake teen die regering van die dag. In
   'n onderhoud met die New York Times twee dekades later, reflekteer
   Brink dat die Sestigers nie bewustelik 'n skool was nie. Inteendeel,as
   groep het hulle kragdadige konflik op persoonlike vlak gehad. Almal het
   egter korter of langer bevrydingsperiodes in Europa ondergaan, en almal
   het bewustelik hulself as Suid-Afrikaanse (in teenstelling tot
   Afrikaner-) skrywers gesien.

[wysig] Invloed van die Sestigers

   Twee van die grootste Afrikaanse digters debuteer in voortbouende wyse
   op die werk van die Sestigers: Antjie Krog en Wilma Stockenström. In
   die eerste dekade van die een-en-twintigste eeu, gaan die Sestigers
   voort met hulle literêre bydraes, alhoewel een van die reuse, Etienne
   Leroux, oorlede is in 1989. Twee van die Sestigers, Breytenbach en
   Brink, word as wêreldklas gereken. As gevolg van die werk van die
   Sestigers, het daar mettertyd 'n letterkundige samevloeiing geskied van
   Afrikaanse, Engelse en andersprekende Suid-Afrikaanse letterkundiges
   met 'n voortgehoue fokus op sosio-politiese bewustheid.

[wysig] Letterkundige werk wat die Sestigers gevestig het

[wysig] Etienne Leroux

     * Die mugu -- 1959.
     * Sewe dae by die Silbersteins -- 1962. Die roman wen die Hertzogprys
       in 1964.
     * Een vir Azazel -- 1964. Die roman wen die CNA-prys.
     * Die derde oog -- 1966.
     * 18-44 -- 1967.
     * Isis Isis Isis -- 1969.
     * Na'va -- 1972.

[wysig] André P. Brink

     * Lobola vir die lewe -- 1962.
     * Die ambassadeur -- 1963.
     * Orgie -- 1965.
     * Kennis van die aand -- 1972.

[wysig] Jan Rabie

     * Mens-alleen -- 1963.
     * Die groot anders-maak -- 1964.
     * Eiland voor Afrika -- 1964.
     * Waar jy sterwe -- 1966.
     * Klipwieg -- 1970.

[wysig] Ingrid Jonker

     * Rook en oker -- 1963. Die bundel wen later die Afrikaanse
       Pers-Boekhandelprys.

[wysig] Breyten Breytenbach

     * Die ysterkoei moet sweet -- 1964.
     * Die huis van die dowe -- 1967.
     * Kouevuur -- 1969.
     * Lotus -- 1970.
     * Oorblyfsels -- 1970.

[wysig] Adam Small

     * Kitaar my kruis -- 1961.
     * Sê sjibbolet -- 1963.
     * Kanna hy kô hystoe -- 1965.

[wysig] Bartho Smit

     * Putsonderwater -- 1962.
     * Die man met die lyk om sy nek -- 1967.

[wysig] Bronne

     * Universiteit Utrecht -- Afdeling Vroegmoderne Letterkunde [afgelaai
       5 Mei 2008].
     * The New York Times [afgelaai 5 Mei 2008].

   Kategorie: Letterkunde

