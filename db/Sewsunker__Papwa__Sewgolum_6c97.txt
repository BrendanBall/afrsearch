Sewsunker "Papwa" Sewgolum


   Sewsunker "Papwa" Sewgolum (1930-1978) was 'n legendariese
   Suid-Afrikaanse gholfspeler wat bekendheid verwerf het toe hy die
   eerste swart gholfspeler is wat 'n provinsiale ope toernooi in
   Suid-Afrika gewen het. Hy het 'n simbool van sportboikotbewegings
   geword toe foto's waar hy die trofee buite in die reën moes ontvang, as
   gevolg van Apartheidwetgewing, van hom regoor die wêreld gepubliseer
   is. Sewgolum is as gevolg van sy ras nie toegelaat om die klubhuis
   binne te gaan nie.

   Inhoud

        * 1 Vroeë lewe
        * 2 Loopbaan
        * 3 Eerbewyse en toekennings
        * 4 Verwysings

[wysig] Vroeë lewe

   Sewgolum was die seun van arm plaaswerkers. Hy is met Suminthra getroud
   en hulle het 'n seun, Rajen, gehad.

[wysig] Loopbaan

   Sewgolum, is deur die Duitssprekende Graham Wulff van Howick "ontdek".
   Die welgestelde Wulff se rykdom was toe te skryf aan die uitvinding van
   'n velsorgroom wat hy Oil of Olay gedoop het ^[1]. Nadat Wulf 'n swak
   hou speel nadat Sewgolum hom as gholfjoggie geadviseer het oor watter
   gholfstok om te gebruik, daag Wulf hom uit om die hou te speel.
   Sewgolum se naderhou land binne 'n halwe meter van die putjie en Wulfe
   is so beindruk dat hy hom in 1959 oorsee stuur om aan die Britse Ope
   deel te neem.

   Sewgolum, die voormalige gholfjoggie met 'n verkeerdomgreep (linkerhand
   onder sy regterhand) veroorsaak in 1963 'n opskudding toe hy teen 103
   wit gholfspelers, wat Harold Henning ingesluit het, wen in die
   provinsiale Natal Ope toernooi by die Durban Buiteklub. In 1965
   verslaan hy Gary Player om die titel vir 'n tweede keer te wen. Hy het
   ook die Nederlandse Ope in 1959, 1960 en 1964 gewen. Hy was ook die
   wenner van 'n aantal nie-blanke gholfkampioenskappe in Suid-Afrika. In
   terme van 'n beleid om nie verslag te doen oor veelrassige sport nie
   het die SAUK het geweier om kommentaar uit te saai oor toernooie
   waaraan Sewgolum deelgeneem het. In 1966 verban die Suid-Afrikaanse
   regering Sewgolum van deelname aan alle plaaslike toernooie. In 1966
   weier die Ministerie van Beplanning byvoorbeeld Sewgolum 'n permit om
   in die Westelike Provinsie Ope deel te neem, gegrond daarop dat
   permitte in die toekoms net aan "nie-Blankes" gegee sal word vir
   toernooie waaraan hulle voorheen deelgeneem het..^[2] Sy paspoort word
   ook teruggetrek wat daarvan verhoed om oorsee gholf te speel. Dit bring
   mee dat hy slegs in amateurtoernooie vir swart spelers kan deelneem wat
   in effek 'n treurige einde tot sy professionele loopbaan meebring.^[3]
   ^[4]

[wysig] Eerbewyse en toekennings

     * Sewgolum het in 2003 postuum 'n prestasietoekenning van President
       Thabo Mbeki ontvang.
     * Durban het 'n gholfbaan na hom vernoem. Die Papwa Sewgolum
       Municipal Golf Course is 'n 18 putjie baan in die Reservoir Hills
       woonbuurt.

[wysig] Verwysings

    1. ^ Sunday Tribune, Life of a golfer denied the fairways of life ,
       Besoek op 25 November 2006
    2. ^ UNESCO, Apartheid - its effects on education, science, culture
       and information, Besoek op 26 November 2006
    3. ^ SouthAfrica.info, Golf: 'Papwa' Sewgolum , Besoek op 25 November
       2006
    4. ^ Tripod, Papwa Sewsunker....a very sad tale....., Besoek op 25
       November 2006

   http://www.southafrica.info/ess_info/sa_glance/sports/greats/sewgolum.h
   tm
   Kategorie: Suid-Afrikaanse gholfspelers

