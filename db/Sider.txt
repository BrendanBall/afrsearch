Sider


   'n Glas Sider
   'n Glas Sider

   Sider is die generiese naam vir verskillende soorte gegiste sap en wyn
   wat van appels of pere gepers is. Die woord is afgelei van die
   Hebreeuse sjékár wat eintlik "sterk drank" beteken. Ook die Griekse
   sikera en Latynse sicera verwys eerder na geesryke dranke. Die Romeine
   het hul olyf- en wynperse aangepas vir die maak van vrugtewyn. Die
   Afrikaanse sider en Engelse cider (Middel-Engels cyder, sicer) is
   leenwoorde wat uit die Franse taal oorgeneem is.

   Daar is argeologiese bewyse wat staaf dat antieke beskawings in Europa
   en Asië al omtrent 6500 v.C. kennis van sidermakery gehad het. Oor die
   eeue heen het mense fynere tegnieke van sidermaak ontwikkel en meer
   aandag gegee aan sekere faktore wat die smaak van sider beïnvloed.

   Die Romeine het reeds 'n verskeidenheid wyne wat van vrugte gemaak is
   geken, veral in die geweste waar gewone wyn nie verbou kon word nie.
   Hulle het ook appelwyn gegis om 'n alkoholiese drank te verkry wat
   volgens Romeinse bronne egter slegs geneeskundig aangewend is.

   Teen die 6de eeu n.C. was daar reeds bekwame brouers, wat naas
   bieragtige dranke ook sider gemaak het. In Wes-Europa is sider reeds
   sedert die middeleeue gepers; dokumente uit die tyd van Karel die Grote
   (omtrent 800 n.C.) lys appelwyn as een van die produkte wat op sy
   landgoedere gemaak is. Die eerste Europese verwysings na sider dateer
   uit die 6de eeu n.C. Aangesien die drank aanvanklik meestal van wilde
   appels en pere gemaak is word dit met baie heuning soet gemaak - die
   wilde vrugte se suikergehalte is te laag om hulle te laat gis.

   Eufemia von Kudriaffsky verduidelik in haar boek Die historische Küche
   (Die geskiedenis van die kookkuns), wat in 1880 in Wene, Pest en
   Leipzig verskyn het, dat die 16de-eeuse Engelse sider uit die graafskap
   Hertfordshire nie met die huidige soorte sider vergelyk kan word nie.
   Hierdie sider behoort tot die gewildste dranke in die Elisabethaanse
   tydperk en sou volgens 'n destydse kenner die mond "brand soos
   vonkelwyn, die vlam trek soos nafta en die maag verwarm soos
   brandewyn".

   Die huidige sider uit Engeland en Ierland is - soos die Franse cidre
   normand en die Spaanse cidra eerder 'n soort gedeeltelik vergiste mos.
   Daarenteen is die Duitse Apfelwein 'n egte alkoholiese drank wat tydens
   die winter daar ook heet en met heuning en Calvados vermeng gedrink
   word. By Trier word dit ook der Viez genoem en in Hesse Appelwoi.
   Amerikaanse sider is gewoonlik alkoholvry (sweet cider) of word
   duidelik as alkoholiese drank gemerk (hard cider).

   Inhoud

        * 1 Asturiese sider (sidra)
        * 2 Cidre normand (Normandiese sider)
        * 3 Cidre breton (Bretonse sider)
        * 4 Cidre jersiais of cidre jèrriais (Sider van die eiland Jersey)
        * 5 Cidre québécois (Sider uit die Kanadese provinsie Québec)
        * 6 Sider in die Verenigde Koninkryk
        * 7 Sider in Suid-Afrika
        * 8 Verwysings
        * 9 Bronliteratuur
        * 10 Eksterne skakels

[wysig] Asturiese sider (sidra)

   Die Asturiese kuns van escanciar
   Die Asturiese kuns van escanciar

   Die Noord-Spaanse gebied Asturië is die hartland van die Iberiese
   siderbedryf, en 'n volkskundemuseum in die stad Gijón gee 'n goeie
   indruk van hierdie streek se eeue oue tradisie van sidervervaardiging.

   Die eerste historiese bronne oor die plaaslike sider dateer uit die
   eerste eeu n.C. Volgens die Romeinse geleerde Caius Plinius Secundus
   (Plinius die Ouere, omtrent 23/24-79 n.C.) was citos, 'n drank wat van
   gefermenteerde appelsap vervaardig is, destyds 'n bekende en gewilde
   drank in die noorde van die Iberiese skiereiland. Deskundiges beskou
   citos dus as die oudste bekende soort sider.

   Maar eers vanaf die 6de en 7de eeu het digters in hul werke meer
   besonderhede oor die Iberiese variant van sider verskaf. In die 17de en
   18de eeu is sider in Asturië reeds grootskaals vervaardig, en sedert
   bottels ingespan is om sider te stoor en te bemark het dié drank in
   Spanje tot 'n massaproduk ontwikkel.

   Gijón is een van die sentrums van die Asturiese sidertradisie.
   Kenmerkend is die ongewone manier om sider in te skink (Spaans:
   escanciar): Om die drank met suurstof te verryk, word dit uit 'n groot
   hoogte van tenminste een meter in die glas gegiet. Hierdie praktyk het
   tot 'n volkssport in eie reg ontwikkel. Tradisioneel word 'n klein res
   sidre in die glas gelaat en op die bodem van die siderkroeg
   uitgegooi.^[1]

   Naas Gijón huisves ook Oviedo en Villaviciosa groot Asturiese
   sidermakerye. Asturiese sider word van suur, soet en bitter appelsoorte
   gemaak wat gewoonlik in September geoes word en uitsluitlik vir die
   sidervervaardiging verbou is. Asturiese sider word sowat ses maande
   lank in vate van kastaiinghout gestoor en ná die fermentasieproses,
   waartydens sy alkoholgehalte tussen 4,5 en 6 volumepersent bereik en
   koolsuur op 'n natuurlike manier bygevoeg word, gebottel en bemark
   sodat die "nuwe sider" in die lente geniet kan word.

   Alhoewel ook die Hebreërs, Persers en Arabiere daarop aanspraak maak
   dat hulle die uitvinders van die drank was, beskou Asturië homself as
   die bakermat van die sidervervaardiging en die tuisland van die beste
   sider ter wêreld.^[2] Sidra de Asturiasis sedert 2002 'n sider van
   oorsprong (Denominación de Origen Protegida).

[wysig] Cidre normand (Normandiese sider)

   Tradisionele siderpers op die kanaaleiland Jersey.
   Tradisionele siderpers op die kanaaleiland Jersey.

   Cidre is die tipiese soort appelwyn wat in Normandië en die Bretagne
   (Frankryk) en ander Franstalige gebiede soos Québec (Kanada) gepers
   word. Die cidre normand is vandag 'n produk van hoë gehalte wat
   internasionaal bemark word.

   Die Spaanse gebied Biscaya en die Franse Pays d'Auge in Normandië staan
   al sedert die 13de eeu bekend vir hulle eie soorte cidre. Die
   Spanjaarde het vir hulle destydse sydre ook die metode ontwikkel
   waarvolgens die huidige Franse cidre nog steeds gepers word. Die
   voorlopers van die huidige Normandiese kultivare is van
   Suidwes-Frankryk ingevoer, en die soete Mediterreense vrugte vervang
   die ou dépense en piquette wat van sure, wilde vrugte (appels, pere en
   druiwe) gepers is. Vroeë wynperse met meulstene wat van graniet of
   eikehout gemaak is word deur perde aangedryf. Slegs appels wat baie min
   suur hou is geskik vir die eerste cidre, en dit is nog pure appelsap.
   Die sap begin eers ryp en troebel word, daarna word hy weer klaar.
   Tydens die gisting verander die appelsap duidelik en kry die tipiese
   appelwynsmaak.
   Sider uit Normandië.
   Sider uit Normandië.

   Die cidre word soms gepasteuriseer om dit houbaar te maak, en daar word
   ook koolsuur bygevoeg sodat hy nie ophou mousseer nie. Maar steeds
   behou die appelwyn sy eie karakter; daar is soorte wat eerder soet of
   droog is, eerder klaar of troebel. In die noordelike halfrond bestem
   byvoorbeeld die oestyd van watter karakter die cidre sal wees; die
   appels kan van September tot November gepluk word. Die pommes douces is
   soete appels wat desgelyks soete cidresoorte oplewer, terwyl die sap
   van die pommes amères eerder droë appelwyn sal wees.

   Die offisiële Franse klassifikasie van cidre baseer op die gehalte van
   suiker en alkohol. Cidre doux wat tot by drie persent wyngees (alkohol)
   en baie suiker bevat word as 'n dessertwyn gedrink. Cidre met sowat
   vier persent alkohol en minder dan 30 gram suiker per liter is droog.
   Hierdie cidre brut word by 'n dinee opgedien en speel ok 'n belangrike
   rol in die Franse kookkuns. Die halfdroë cidre demi-sec en cidre sec
   bevat baie min suiker en is geskik om by 'n visgereg opgedien te word.

   In Frankryk word die erenaam Cru de Cambremer jaarliks aan die beste
   soorte cidre toegeken. Naby Cambremer, 'n dorp in Normandië, verbind
   die "Appelwynroete" (Route du Cidre) talle dorpies, plase, landgoede
   (manoirs) en abdye waar op groot skaal appels verbou en cidre gepers
   word. Borde met 'n rooie appel nooi besoekers om die cidre te proe. Die
   stad Valognes op die Normandiese skiereiland Cotentin het 'n museum,
   die Musée Regional du Cidre, wat die cidre en die plattelandse lewe in
   Normandië behandel.

   Die destillaat van cidre wat in die vat en op sy gis bly is Calvados,
   die bekende brandewyn met meer dan 40% alkohol.

[wysig] Cidre breton (Bretonse sider)

   Wêreldklassider soos die van Normandië word deesdae ook in die Bretagne
   gepers. Anders as in Normandië word hier meer suur of soet-suur appels
   gepers. Die bekendstes is die cidres van Kervignac (département
   Morbihan), Pleudihen (Côtes-d'Armor), Clohars-Carnoet (Finistère) en La
   Guerche (Ille-et-Vilaine). Aan die Cidre de Cornouaille word in die
   jaar 2003 die A.O.C.-etiket toegeken.

[wysig] Cidre jersiais of cidre jèrriais (Sider van die eiland Jersey)

   Historiese siderpers in Hamptonne, Jersey
   Historiese siderpers in Hamptonne, Jersey

   Die Normandiese siderappels is omtrent 1450 op Jersey ingevoer, en in
   die 19de eeu word die kanaaleiland 'n beduidende uitvoerder van sider.
   Die eiland vier 'n jaarlikse siderfees, La Faîs'sie d'cidre, in
   Oktober. Seekos en sider staan bo-op die spyskaarte van Jersey.

[wysig] Cidre québécois (Sider uit die Kanadese provinsie Québec)

   'n Groot deel van die bevolking van die Kanadese provinsie Québec is
   van Normandiese en Bretonse afkoms, en die immigrante het cidre as
   hulle gunstelingdrank saamgebring. Appelbome is daarna ook in
   Nieu-Frankryk geplant. Die plaaslike sidernywerheid is veral in die
   Montérégie-gebied gevestig. Net soos Normandië in Frankryk beskik
   Montérégie oor sy eie Siderroete, wat 'n belangrike toeristebestemming
   geword het.

   Soos in Frankryk word die cidre as drank opgedien en speel ook 'n
   belangrike rol in die plaaslike kookkuns. Die sidernywerheid van Québec
   produseer jaarliks sowat 300 000 bottels cidre québécois en is steeds
   besig om die gehalte van die produk te verfyn. Die plaaslike sider word
   onder meer volgens die Franse sjampanje-metode vervaardig.

   Sider van Québec word nou ook as yssider gepers en internasionaal
   bemark. Met die bekende yswyn as sy voorbeeld, word hierdie sider
   sedert die negentigerjare net van appels gemaak wat ten minste een keer
   aan temperature benede die vriespunt blootgestel is en as gevolg 'n hoë
   suiker- en alkoholgehalte (9 tot 13 persent) het. Bekende soorte is
   Frimas, Pomme sur neige en Pomme de glace.

[wysig] Sider in die Verenigde Koninkryk

   Die oorspronklike sogenaamde real cyder ("egte sider"), wat in wynvate
   en bottels ryp geword en meer alkohol bevat het, het gedurende die 19de
   eeu van die Engelse mark verdwyn, aangesien ingevoerde wyne meer aandag
   gekry het. Maar in sy hoogtyd gedurende die 17de eeu is Engelse sider
   selfs as 'n soort eersterangse inheemse wynsoort beskou en was 'n
   strawwe mededinger vir buitelandse wyne. Die kuns van sidermakery was
   'n hoogs ontwikkelde wetenskap, wat groot aansien geniet het.

   In die Verenigde Koninkryk word sider tans meestal geassosieer met die
   suidweste en wete van Engeland maar dit word ook op grootskaal in
   Wallis en in die Ooste van Engeland in besonder in Kent, Suffolk en
   Norfolk vervaardig. Sider in die Verenigde Koninkryk kom in 'n
   verskeidenheid smake en tipes voor en wissel van baie soet tot baie
   droog.

   Daar is twee hoofstyle sider in die VK - West Country-styl en die
   Oostelike-styl. Eersgenoemde word gemaak met 'n baie hoër persentasie
   ware sider-appels en is dus ryker aan tannien en is gewoonlik lywiger
   en voller in geur. Oostelike siders gebruik 'n hoër persentasie, of
   word geheel en al gemaak van, tafel- en dessertvrugte; Kentish siders
   (soos Biddenden's) is tipies van die styl. Die siders is gewoonlik
   helderder, meer wynagtig en minder lywig en geurig en is hoër in
   suurgraad en alkol persentasie.

   Hoogs tradisionele siders wat baiekeer as Scrumpy bekend staan word
   deur mikrobrouerye gemaak. Geen ekstra gas word by die sider gevoeg
   nie, dit is baie melkerig en is greeld ook donker in voorkoms. Klein
   brouery wat die soort sider maak kom algemeen in Engeland se West
   Country en dele van Wallis voor met produksie wat op so kleinskaal
   plaasvind dat die produk net plaaslik verkoop word. ^[3]. Die smaak
   hang af van faktore soos die seisoen, ligging en appel variëteit.
   Alkohol inhou wissel tot 'n maksimum van 8% wat deur die wet toegelaat
   word

   Sider word soms in plaas van bier gebruik in die maak van Welsh
   Rarebit.

[wysig] Sider in Suid-Afrika

   Verskeie siders is beskikbaar in Suid-Afrikaanse drankwikels en in
   meeste restaurante. Dit is meestal massa vervaardigde tipes soos
   Hunter's Gold, Hunter's Dry, Redd's, Crossbow en Savanna Dry en Savanna
   Light. Kwaliteit ingevoerde Cidre normand kan by beter restaurante
   bestel word.

[wysig] Verwysings

    1. ^ 3sat.online.de: Stories oor die appel (de)
    2. ^ viamichelin.de: So schmeckt Asturien (de)
    3. ^ "Fare of the country; England's Realm Of Cider With a Kick." The
       New York Times: 1989-04-02. URL besoek op 2006-06-20.

[wysig] Bronliteratuur

     * Roger K. French: The History and Virtues of Cyder. New York: St.
       Martin's Press 1982
     * Proulx, Annie en Nichols, Lew:. Sweet & Hard Cider. Charlotte, SC:
       Garden Way, Inc. 1980

[wysig] Eksterne skakels

     * Saveurs du Monde: Cidre uit die Bretagne en uit Québec (In Frans)
     * Vereniging van die sider- en vrugtewynnywerheid van die Europese
       Unie (In Frans en Engels)
     * Apples, cider and Calvados in Pays d'Auge, Normandymultilingual


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Alkoholiese drank

