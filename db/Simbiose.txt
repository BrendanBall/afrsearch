Simbiose


   Simbiose (Grieks: syn = saamwees + bios = lewe) beteken letterlik
   "saamlewe" en verwys na enige direkte en intieme saamleefverhouding
   tussen twee organismes van verskillende spesies. Bioloë onderskei
   tussen drie soorte simbiosie, naamlik kommensalisme, mutualisme en
   parasitisme.

   Inhoud

        * 1 Kommensalisme
             + 1.1 Voorbeelde van kommensalisme
        * 2 Mutualisme
             + 2.1 Voorbeelde van mutualisme
        * 3 Parasitisme
             + 3.1 Ektoparasiete
                  o 3.1.1 Voorbeelde van ektoparasiete
             + 3.2 Endoparasiete
             + 3.3 Voorbeelde van parasitisme by diere

[wysig] Kommensalisme

   Komensalisme verwys na 'n simbiotiese verhouding waaruit net een van
   die twee verskillende organismes voordeel trek, terwyl die ander
   deelnemer nòg bevoordeel nòg benadeel word. Die suigvis (remora) wat
   aan die haai vassuig, is 'n goeie voorbeeld hiervan. Wanneer die haai
   iets verslind, laat die suigvis los en vreet hy die oorblyfsels van die
   haai se maaltyd. Die suigvis word dus net bevoordeel. Die haai word
   egter nie bevoordeel of benadeel nie.

[wysig] Voorbeelde van kommensalisme

     * Epifiete wat boomtakke gebruik as stutte om op te groei ten einde
       meer lig te bekom. Die boom word nie bevoordeel of benadeel nie.
     * Voëls wat hul neste in bome maak sonder om die bome te bevoordeel
       of te benadeel.
     * Sekere klein krappies wat in die mantelholte van oesters lewe
       sonder om die oester te bevoordeel of te benadeel.

[wysig] Mutualisme

   Mutualisme is 'n simbiotiese verhouding waaruit altwee van die
   verskillende organismes voordeel trek uit die saamleefverhouding.
   Dikwels is hierdie organismes onderling só afhanklik van mekaar dat
   hulle nie meer onafhanklik afsonderlik kan voortbestaan nie.

[wysig] Voorbeelde van mutualisme

     * Rysmiere en die protosoë (Trychonmynha) wat in hul dermkanaal
       voorkom. Die rysmiere kan die sellulose in hout kou en inneem, maar
       nie verteer nie. Die sellulose word dan verteen deur die protosoë
       wat in die rysmiere se dermkanaal voorkom. Die protosoë het dus
       blyplek, en die rysmiere se kos word verteer. Albei word dus deur
       die saamleefverhouding bevoordeel.
     * Korsmosse (ligene) wat 'n intieme saamleefverhouding van
       fotosinterende alge en saprofitiese swamme (skimmel) is. Die swam
       voorsien die alge van water en opgeloste anorganiese voedingstowwe,
       terwyl die alge dit gebruik om organiese voedsel vir hulself en vir
       die swamme op te bou. Albei word dus bevoordeel.
     * Bye wat blomme besoek om nektar te kry, maar terselftertyd die
       blomme bestuif.
     * Knoppiesbakterieë op die wortels van peulplante. Die bakterieë
       voorsien die plant van stikstof en ontvang van die plant organiese
       voedingstowwe.

[wysig] Parasitisme

   Parasitisme is 'n simbiotiese verhouding waarin die een organisme
   (parasiet) bevoordeel en die ander een (gasheer) benadeel word. In 'n
   parasiet-gasheerverhouding is dit vir die parasiet baie belangrik dat
   die gasheer lewend moet bly. Indien die gasheer sou omkom, sou die
   parasiet sy habitat en voedselbron kwyt wees. Alhoewel daar parasiete
   is wat die dood van die gasheer veroorsaak, gebeur dit eintlik selde.
   Parasiete kan op die oppervlak van die gasheer se liggaam of binne-in
   die gasheer, byvoorbeeld in die dermkanaal, leef. Daar word dus tussen
   ektoparasiete (ekto = uitwendig) en endoparasiete (endo = inwendig)
   onderskei.

[wysig] Ektoparasiete

   Ektoparasiete lewe op die uitwendige oppervlak van die gasheerliggaam
   waar dit op die hare, vere, skubbe of huid van die gasheer teer of
   miskien bloed uit die oppervlakbloedvaatjies suig.

[wysig] Voorbeelde van ektoparasiete

     * Bosluise (parasiet) op beeste (gasheer). Die bosluise lê hul eiers
       onderaan graspolle waar dit deur die son se hitte uitgebroei word.
       Die klein bosluise klim teen die grashalms op. Sodra 'n gasheer
       naby wei of loop, heg die parasiete hulle deur die kloutjies aan
       hul pote aan die gasheer. Met behulp van hul bytend-suigende
       monddele word die gasheer se bloed uitgesuig.
     * Luise op byvoorbeeld hoenders.
     * Vlooie op byvoorbeeld mense en honde.
     * Plantluise op plante.

[wysig] Endoparasiete

   Endoparasiete lewe binne-in die liggaam van die gasheer, byvoorbeeld in
   die dermkanaal, die bloedvate in die urienstelsel, die lugkanale, en
   selfs ook in die weefsels.

[wysig] Voorbeelde van parasitisme by diere

   Die bilharziaparasiet (Schistosoma) is 'n parasitiese plantwurm. Veral
   twee spesies kom in Suid-Afrika voor, naamlik die bilharziaparasiet
   (Schistosoma haematobin) wat veral die niere benadeel, en die
   ingewandbilharziaparasiet (Schistosoma mansoni) wat die lewer en milt
   affekteer. Schistosoma voltooi een deel (die volwasse stadium) in die
   mens (gasheer) en die tweede deel (die larwestadium) in 'n bepaalde
   spesie varswaterslak (tussengasheer). Biomphalaria en Physopsis is twee
   tipers varswaterslakke in Suid-Afrika wat draers van die
   bilharziaparasiet is.
   Kategorie: Biologie

