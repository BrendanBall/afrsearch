Simone de Beauvoir


   Simone de Beauvoir, links, saam met Jean-Paul Sartre en Che Guevara in
   Kuba.
   Simone de Beauvoir, links, saam met Jean-Paul Sartre en Che Guevara in
   Kuba.

   Simone de Beauvoir (9 Januarie 1908 – 14 April 1986) was 'n Franse
   skrywer, filosoof en feminis. Die omvang van haar werk is divers; sy
   was 'n romanskrywer, politieke teoretikus, essayis, asook 'n biograaf
   en outobiograaf. Sy is veral bekend vir haar werk, Le Deuxième Sexe
   (Die tweede geslag, 1949), waarin sy 'n gedetailleerde analise van die
   onderdrukking van die vrou gedoen het. Die eksistensiële dilemma is die
   sentrale tema van vele van haar werke, maar haar perspektief strek van
   die outobiografiese tot die historiese.

   Inhoud

        * 1 Vroeë jare
        * 2 Middeljare
        * 3 Latere jare
        * 4 Die tweede geslag
        * 5 Dood en evaluasie van haar bydrae
        * 6 Bibliografie van geselekteerde werke
        * 7 Bronne en eksterne skakels

[wysig] Vroeë jare

   Simone Lucie-Ernestine-Marie-Bertrand de Beauvoir is gebore op 9
   Januarie 1908 in Parys, die dogter van Georges Bertrand en Françoise
   (Brasseur) de Beauvoir, die oudste van twee dogters van ‘n tipiese
   Paryse 'petite bourgeoisie' familie. Sy beskryf haarself in die eerste
   volume van haar outobiografie Mémoires d'une jeune fille rangée
   (Memoires van 'n pligsgetroue dogter), as 'n konvensionele dogter wat
   die patriargale waardes van haar familie, godsdiens en land onderskryf
   het. Van die begin was sy gekonfronteer met die teenstrydige invloede
   van haar agnostikus pa en haar vroom Katolieke ma. Die twee verhoudings
   wat 'n groot invloed op haar gehad het, was dié met haar suster Hélène
   (wie sy Poupette genoem het) en haar vriendin Zaza. Van Poupette het sy
   volgens haar haar liefde vir onderwys gekry terwyl die tragiese lewe en
   dood van Zaza die inspirasie was vir haar eerste onsuksesvolle literêre
   pogings.

[wysig] Middeljare

   Nadat sy haar baccalaureaat eksamens in wiskunde en filosofie geslaag
   het, het sy wiskunde bestudeer aan die Institut Catholique en
   literatuur/tale aan die Institut Sainte-Marie Daarna het sy in
   filosofie aan die Sorbonne gestudeer. Terwyl sy aan Sorbonne studeer,
   ontmoet sy Jean-Paul Sartre in 1929. Hy het 'n kursus aan dié
   universiteit gevolg terwyl hy ingeskryf was by die elite École Normale
   Supérieure. Dit is 'n algemene wanopvatting dat de Beauvoir ook aan die
   Ecole Normale gestudeer het. Sy was egter wel goed op hoogte met die
   instelling en sy leerplan danksy Sartre en ander persone in die
   filosofiese sirkel.

   In 1929 het de Beauvoir ook die jongste persoon in Frankryk geword wat
   'n aggregasie in filosofie behaal het. Sartre was eerste daardie jaar
   met haar in die tweede plek. Terwyl sy aan die Sorbonne was het sy haar
   lewenslange bynaam Castor (die Frans vir "bewer") gekry. Dié bynaam se
   ontstaan is te danke aan 'n ooreenkoms van die woord en haar van in
   Frans.

   In 1943 het de Beauvoir L'Invitée (Sy het gekom om te bly, 1943)
   gepubliseer waarin sy die eksistensiële dilemmas van individuele
   vryheid, aksie en verantwoordelikheid verken. In dié boek is ook 'n
   fiktiewe chronologie van haar lesbiese verhouding met Olga Kosakiewicz,
   een van haar studente in die Rouen sekondêre skool waar sy onderwys
   gegee het gedurende die vroeë 1930's. Dié roman ondersoek ook die
   komplekse verhouding met Sartre en hoe die verhouding beïnvloed is deur
   die menage a trois met Kosakiewicz.

[wysig] Latere jare

   Die graf van Simone de Beauvoir, langs dié van Jean-Paul Sartre, by die
   begraafplaas ter Montparnasse in Parys.
   Die graf van Simone de Beauvoir, langs dié van Jean-Paul Sartre, by die
   begraafplaas ter Montparnasse in Parys.

   Teen die einde van die Tweede Wêreldoorlog (1945) het de Beauvoir by
   Sartre aangesluit as redakteur van Les Temps Modernes, 'n politieke
   joernaal gestig deur Sartre saam met Maurice Merleau-Ponty en ander.
   Buiten haar redakteurskap het de Beauvoir die Les Temps Modernes
   gebruik om haar eie werk te bevorder en was redakteur tot met haar
   dood.

   Alhoewel haar boek Pour Une Morale de L'ambiguïté (Die etiek van
   dubbelsinnigheid, 1947) nie werklik bekend is nie, kan dit tog beskou
   word as die mees toeganklike inleiding tot die Franse eksistensialisme.
   Die boek se eenvoud hou dit verstaanbaar in teenstelling met Sartre se
   hoogs analitiese L'Être et le néant (Syn en niks).

   Nadat sy in die laat 1940's die Le Deuxième Sexe (Die tweede geslag)
   aan haar uitgewer gelewer het, het sy vir 'n uitgebreide besoek na die
   Verenigde State gegaan. Sy is genooi deur Nelson Algren wat sy
   gedurende 'n besoek in 1947 in die VSA ontmoet het. Algren was woedend
   oor die eksplisiete manier waarop de Beauvoir later haar Amerikaanse
   seksuele ervarings in Les Mandarins, (Die Mandaryne, 1954) beskryf het.
   Die boek is opgedra aan Algren terwyl die karakter Lewis Brogan in dié
   boek op hom gebaseer is.

[wysig] Die tweede geslag

   Simone de Beauvoir beredeneer 'n feministiese eksistensialisme in haar
   werk Le Deuxième Sexe (Die tweede geslag), gepubliseer in 1949. As 'n
   eksistensialis aanvaar de Beauvoir die doktrine "bestaan gaan essensie
   vooraf" en huldig die standpunt dat 'n mens nie as 'n vrou gebore word
   nie, maar een gemaak word. Die samelewing beskou die man as die
   absolute en die noodsaaklikste onderwerp van die samelewing. Haar
   analise fokus op die konsep van die vrou as "Die Ander". Die vrou word
   altyd as afhanklik van die man gedefinieer. Dit is die (sosiale)
   opvatting van Vrou as die beliggaamde Ander wat de Beauvoir as
   fundamenteel tot die vrou se onderdrukking identifiseer.

   De Beauvoir argumenteer dat vroue histories beskou word as afwykend en
   abnormaal. Sy verklaar dat selfs Mary Wollstonecraft mans beskou as die
   ideaal waarna vrouens moet streef. De Beauvoir sê dat hierdie houding
   vroue se sukses beperk het omdat die persepsie dat vroue afwyk van die
   normale vroue buitestaanders gemaak het wat bloot poog om "normaliteit"
   na te maak. Volgens haar sal hierdie veronderstelling deur feminisme
   opsy gesit moet word om vordering te maak. Simone de Beauvoir glo dat
   vrouens net soos mans in staat is om keuses uit te oefen, hulself te
   verbeter en daardeur manlike bewustheid te verminder tot innerlikheid.

   In 1954 verskyn haar boek, Les Mandarins, (Die Mandaryne), waarvoor de
   Beauvoir die Prix Goncourt sou ontvang. Dit word in 1958 gevolg deur
   haar memoirs Memoires d'une jeune fille rangie (Memoires van 'n
   Pligsgetroue Dogter). Na die dood van haar moeder skryf Simone die boek
   Une mort tres douce ('n Baie Maklike Dood), wat in 1964 gepubliseer
   word. Les belles images (Die Mooi Beelde) word in 1966 gepubliseer en
   La vieilless (Ouderdom) in 1970.

   In 1981 skryf sy La Cérémonie des adieux (Die seremonie van afskeid),
   'n pynvolle blik op Sartre se laaste jare.

[wysig] Dood en evaluasie van haar bydrae

   Ligaamlik en geestelik uitgeput deur haar verslawing aan drank en
   amfetamien sterf Simone de Beauvoir aan longontsteking op 14 April 1986
   in Parys. Sy word langs Sartre in die Cimetière du Montparnasse in
   Parys begrawe. Na haar dood is de Beauvoir wêreldwyd geprys nie net
   opgrond van die groter aanvaarding van die feminisme in veral die
   akademiese wêreld nie, maar ook aangesien meer mense bewus geword het
   van die invloed wat sy uitgeoefen het op Sartre se mees prominente
   eksistensialistiese werk L'Être et le néant. Sy word beskou as een van
   die mees prominente Franse denkers in die geskiedenis en later as die
   "moeder" van post-1968 feminisme. Haar werke openbaar 'n beeld van haar
   lewe teen die agtergrond van die tyd waarin sy gelewe het.

[wysig] Bibliografie van geselekteerde werke

     * L'Invitée, (Die uitgenooide, in Engels beskikbaar as She came to
       stay), 1943
     * Pyrrhus et Cinéas, (Pyhirus en Sineas), 1944
     * Le sang des autres, (Die bloed van ander), 1945
     * Tous les hommes sont mortels (Alle mense is sterflik), 1946
     * Pour une Morale de l'ambiguité (Die etiek van dubbelsinnigheid),
       1947
     * Le Deuxième Sexe (Die tweede geslag), 1949
     * L'Amérique au jour de jour (Amerika dag vir dag), 1954
     * Les Mandarins, (Die Mandaryne), 1954
     * La Longue Marche: essai sur la Chine (Die lang opmars: Essay oor
       Sjina), 1957
     * Mémoires d'une jeune fille rangée (Memoires van 'n pligsgetroue
       dogter), 1958
     * La Force de l'âge (Die krag van die lewe), 1960
     * La Force des choses (Die krag van omstandighede), 1963
     * Une Mort très douce ('n Baie maklike dood) 1964
     * Les Belles Images (Die mooi beelde), 1966
     * La femme rompue? (Die vernietigde vrou?), 1968
     * La Vieillesse (Ouderdom), 1970
     * Tout compte fait (Alles gesê en gedoen), 1972
     * Quand prime le spirituel (Wanneer spirituele sake eerste kom), 1979
     * La Cérémonie des adieux (Die seremonie van afskeid), 1981

[wysig] Bronne en eksterne skakels

     * Bair, Deirdre, 1990. Simone de Beauvoir: A Biography. New York:
       Summit Books.
     * The Internet Encyclopedia of Philosophy: Simone de Beauvoir deur
       Shannon Mussett.
     * Stanford Encyclopedia of Philosophy: Simone de Beauvoir deur Debra
       Bergoffen. Uitgebreide bibliografie.
     * The Ethics of Ambiguity - Engelse vertaling van Pour une Morale de
       l'ambiguité.


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Franse filosowe • Franse skrywers • Feministe

