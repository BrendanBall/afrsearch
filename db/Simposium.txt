Simposium


   'n Griekse symposion (fresko, 475 v.C. - Paestum-museum, Italië)
   'n Griekse symposion (fresko, 475 v.C. - Paestum-museum, Italië)

   Die Latynse term simposium word afgelei van die Ou-Griekse woord
   symposion wat eintlik "gasmaal" beteken. Gewoonlik was dit 'n byeenkoms
   van mans om saam te dineer en na musiek te luister. Vroue (veral die
   sogenaamde hetairai) was wel toegelaat om die mans te vermaak en
   byvoorbeeld as dansers op te tree. Teen die einde van die gasmaal is
   politieke en ander aangeleenthede bespreek. Op sommige Griekse vase
   word tonele van simposia afgebeeld; hulle verduidelik dat 'n simposium
   hom nie noodsaaklik op 'n ernstige manier moes afspeel nie. Die
   kottabos-spel waarby die res wyn in 'n glas byvoorbeeld gebruik is om
   pierings te sink was 'n gewilde wedstryd tydens die fees.

   In die moderne taalgebruik is die simposium 'n byeenkoms van
   wetenskaplikes en deskundiges om vraagstukke van 'n bepaalde vakgebied
   te bespreek, of 'n reeks boeke of tydskrifte wat 'n bepaalde
   wetenskaplike onderwerp behandel.

   Symposion is ook die titel van 'n dialoog van Plato waarin hy die
   liefde behandel.
   Kategorieë: Leenwoorde • Geskiedenis van Griekeland

