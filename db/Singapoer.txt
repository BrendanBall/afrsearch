Singapoer


                                          CAPTION: Republiek van Singapoer
                                                     Republic of Singapore
                                               Republik Singapura (Maleis)
                          新加坡共和国 (Xinjiapo Gongheguo, Sjinees)
சிங்கப்பூர் குடியரசு (Singapur Kuṭiyaraśu, Tamil)


                            (Vlag van Singapoer) (Landswapen van Singapoer)

                     Nasionale leuse: Majulah, Singapura
                                            (Maleis: Voorwaarts, Singapoer)
                        Volkslied: Majulah, Singapura
                            Ligging van Singapoer
             Amptelike tale                                 Engels, Maleis,
                                                  Sjinees (Mandaryn), Tamil
                   Hoofstad                                       Singapoer
                                                      01° 22' N, 103° 48' W
              Grootste stad                                       Singapoer
         Politieke bedeling                Outoritêr-demokratiese republiek
              Regeringsvorm                          Parlementêre republiek
                 Staatshoof                             Sellapan Ramanathan
                                                              (sedert 1999)
            Eerste Minister                          Lee Hsieng Loong (PAP)
                Oppervlakte
                   - Totaal
                  - % water                         Gelys 90^ste
                                                    704 vk km
                                                                      1,44%
                  Bevolking
          - Sensus van 2000
    - Julie 2007 (skatting)
       - Bevolkingsdigtheid               Gelys116^de
                                               4 017 733^[1]
                                               4 553 009^[2]
                                                 6 369,2/vk km (Gelys 4^de)


   Onafhanklikheid van die Verenigde Koninkryk
   - Stadstatus                 24 Julie 1951
   - Selfregering               3 Junie 1959
   - Onafhanklikheidsverklaring 31 Augustus 1963
   - Samesmelting met Maleisië  16 Sept. 1963
   - Skeiding van Maleisië      9 Augustus 1965

                 BBP (2007)
             - Totaal (KKP)
                   - Totaal
     - BBP per capita (KKP)
           - BBP per capita
             - Werkloosheid
                                                  $161,348 biljoen (54^ste)
                                                  $171,948 biljoen (-^te)
                                                  $37 490 (17^de)
                                                  $39 952 (-^de)
                                                              3,0% (Ø 2005)
                 MOI (2007)                           0,922 (hoog) (25^ste)
                Geldeenheid                       Singapoer-Dollar (S$) SGD
                    Tydsone                                    UTC +8 (SST)
               Internet TLD                                             .sg
                 Skakelkode                                             +65

     Die topografie van Singapoer

                        Die topografie van Singapoer

   Die Republiek van Singapoer is die kleinste land in Suidoos-Asië met 'n
   oppervlakte van 704 vierkante kilometer en 4,55 miljoen inwoners
   (2007). Singapoer is 'n eiland- en stadstaat wat behalwe vir die
   hoofeiland Singapoer uit 63 kleiner eilande bestaan. Met sy strategiese
   ligging het Singapoer reeds vir die Britte as 'n belangrike seehawe
   gedien waarvandaan hulle die Seestraat van Malakka kon oorheers.

   Toe Singapoer-eiland in 1819 danksy sir Thomas Stamford Raffles onder
   Britse bewind gekom het, het sy bevolking slegs 150 mense beloop.
   Nogtans was Singapura (letterlik "Die Leeustad") reeds in die 14de eeu
   'n beduidende nedersetting wat as gevolg van die oorloë tussen die
   koninkryke Madjapahit (Java, Indonesië) en Siam (die huidige Thailand)
   verniel is.

   Die moderne Singapoer het volgens 'n plan ontstaan wat deur sir Thomas
   Stamford Raffles persoonlik ontwerp is. Die stad het tot by die jaar
   1959 'n Britse besitting gebly en het daarna volgens 'n ooreenkoms 'n
   selfregerende stad gevorm. Singapoer het in 1963 by die Federasie van
   Maleisië aangesluit, maar etniese en ander geskille het tot die
   skeiding van Maleisië sodat Singapoer in 1965 'n onafhanklike republiek
   geword het.

   Die stad word vandag as een van die merkwaardigste ekonomiese en
   industriële eksperimente beskou.^[3] Singapoer se ekonomie, wat naas
   die nywerheidsektor op sy seehawe en vryehandel steun, was steeds op
   die wêreldmark gemik. Dit is feitlik 'n moderne stad met wolkekrabbers
   in sy sentrum en die mees digbevolkte land in Suidoos-Asië wat met sy
   besige seehawe tot die logistieke en handelsentrum van die streek
   ontwikkel het.

   Die fenomenale ekonomiese groei van Singapoer was steeds aan die
   outoritêre bewind van die People's Action Party (PAP) gekoppel wat
   volgens sy beleid van 'n Sosialistiese markekonomie 'n moderne
   welvaartstaat geskep het, maar as gevolg van Singapoer se
   verkiesingswette die parlement al dekades lank oorheers en ook in die
   verkiesing van 6 Mei 2006 weer 'n oorweldigende meerderheid van 82
   setels in die parlement behaal het teenoor slegs een setel elk vir die
   twee opposisiepartye Workers' Party en Singapore Democratic
   Alliance.^[4]

   Singapoer se strafwette, waarvolgens die doodstraf onder meer vir die
   onwettige besit van bepaalde hoeveelhede dwelmmiddels outomaties opgelê
   word, word veral deur Westerse regerings en organisasies gekritiseer.
   In verhouding tot sy bevolking is in Singapoer sedert 1991 die hoogste
   aantal teregstellings aangeteken.^[5]

   Die inwoners van Singapoer is 'n mengelmoes van verskillende etniese
   groepe, alhoewel etniese Sjinese meer as driekwart van die totale
   bevolking verteenwoordig. Ander belangrike groepe sluit Maleiers,
   Indiërs, Pakistani's en Sri Lankane in. Meer as veertig persent van die
   bevolking is Boeddhiste, terwyl Moslems en Christene 14 persent,
   Taoïste sowat agt en Hindoe's vier persent van die bevolking
   verteenwoordig.

   Singapoer is naas die Republiek van Sjina op Taiwan een van twee
   gebiede buite die Sjinese stamland wat in politieke opsig deur Sjinese
   oorheers word.^[6]

   Inhoud

        * 1 Etimologie
        * 2 Geografie
        * 3 Klimaat
        * 4 Ekonomie
             + 4.1 Ekonomiese beleid
             + 4.2 Ekonomiese sektore
             + 4.3 Ekonomiese situasie
             + 4.4 Buitelandse handel
        * 5 Verwysings

[wysig] Etimologie

   Die vroegste verwysing na Singapoer dateer uit die 3de eeu; die Sjinese
   teks bevat 'n Sjinese vertaling (Puluozhong) van die Maleise pleknaam
   Pulau Ujong. Albei beteken letterlik "eiland by die uithoek van die
   skiereiland".^[7]

   Die Sjinese handelaar Wang Dayuan, wat in 1330 'n besoek aan
   Singapoer-eiland afgelê het, het die plaaslike nedersetting se naam as
   Danmaxi gegee, en volgens sy verhaal het destyds al Sjinese op die
   eiland gebly. Die Oud-Javaanse teks Nagarakretagama uit die jaar 1365,
   'n lofspraak vir Hayam Wuruk, die heerser van die Majapahit-ryk, verwys
   na 'n nedersetting op Singapoer-eiland met die naam Temasek of
   "Waterstad".

   Die naam Singapoer is 'n samestelling van twee Sanskrit-woorde, singha
   (सिंह, letterlik "leeu") en pura (पुर, "stad"), en beteken dus
   letterlik "Leeustad".

   In die 7de en 8de eeu het die destydse vorstedom aanvanklik as Temasek
   of "Stad by die See" bekend gestaan. Volgens 'n legende in die
   Maleier-kronieke het Sang Nila Utama, 'n Hindoe-prins uit Soematra, in
   die 14de eeu na Temasek gevlug. Hy het vanweë sy huwelik met 'n
   Boeddhistiese prinses van die eiland Java by die politieke geskille
   tussen die Hindoe-ryk Srivijaya op die eiland Soematra en die
   Boeddhistiese Majapahit-ryk betrokke geraak.

   Na bewering het die prins in die digte plaaslike oerwoud 'n leeu
   raakgesien, maar daar word aangeneem dat hy eerder 'n tier gesien het
   aangesien leeus hier nie voorkom nie. Nogtans het die prins die
   nedersetting vervolgens "Leeustad" genoem.

[wysig] Geografie

   Singapoer lê 137 kilometer noord van die ewenaar aan die suidpunt van
   die Maleise Skiereiland. Die Seestraat van Johor, wat deur die
   sogenaamde Causeway-brug met 'n lengte van 1,1 kilometer oorspan word,
   vorm die noordelike grens met Maleisië, terwyl die stadstaat in die
   suide deur die Seestraat van Singapoer van die buurland Indonesië
   geskei word.

   Die hoofeiland Singapoer strek oor 'n afstand van 42 kilometer in
   wes-oostelike rigting en slegs 23 kilometer in noord-suidelike rigting.
   Die kuslyn het 'n totale lengte van 140 kilometer. Van die 63 kleiner
   eilande is net twintig permanent bewoon. Hier het Singapoer se
   olieraffinaderye ook petrochemiese aanlegte opgerig.

   Vanweë die relatief klein landoppervlakte is sowat 55 persent van die
   stadsgebied bebou met woonstelblokke en huise, fabrieke, paaie en ander
   fasiliteite. Die natuurgebiede, wat 45 persent van die oppervlakte
   beslaan, bestaan hoofsaaklik uit moerasgebiede, bosreservate, parke en
   natuurbewaringsgebiede. Slegs drie persent hiervan word vir
   landboudoeleindes gebruik. Die verbouing van rubberbome (Hevea
   brasiliensis, of Para-rubberboom, 'n spesies wat inheems aan Brasilië
   is en in die 19de eeu in Suidoos-Asië ingevoer is) was vroeër die
   ekonomiese basis van Singapoer, maar speel vandag geen noemenswaardige
   rol meer nie. Moderne agrobedrywe voorsien tans in Singapoer se
   behoefte aan vars landbouprodukte.
   Changi Beach Park, een van Singapoer se natuurgebiede
   Changi Beach Park, een van Singapoer se natuurgebiede

   Singapoer se belangrikste landskapsvorme is klein heuwels (die hoogste
   hiervan, die Bukit Timah, bereik 'n hoogte van 164 meter bo seevlak) en
   valleie wat in die weste en suidweste diep ingekeepte ravyne vorm. Die
   kusgebiede bestaan hoofsaaklik uit vlaktes en plato's, met enkele steil
   rotswande op sommige plekke.

   Oorspronklik was net die suide van Singapoer-eiland langs die oewers
   van die Singapoerrivier bewoon, terwyl die res van die land uit
   tropiese reënwoud bestaan het of vir landboudoeleindes gebruik is.
   Gedurende die 1960's het nuwe stadsbuurte veral as satellietstede met
   woonstelblokke buite die oorspronklike stadsgebied ontstaan.

   Grootskaalse landaanwinning en die bou van damme het Singapoer se
   oorspronklike landskap drasties verander, en talle nuwe stadsbuurte het
   in voormalige baaie ontstaan. Die grootste riviere van Singapoer is die
   Sungei Seletar en die Singapoerrivier wat met sy oewers en kaaie soos
   Boat Quay 'n gewilde bestemming vir inheemse en buitelandse besoekers
   geword het. Talle kleiner rivierlope is verskuif en vloei tans in die
   ondergrond. Hulle is dikwels van betonpype voorsien om
   stormwaterdreinering te vergemaklik.

   Die drooglegging van die voormalige moeraseiland en sy ontwikkeling tot
   'n gevorderde nywerheidsland is een van baie merkwaardige prestasies
   van die plaaslike bevolking.

[wysig] Klimaat

   Singapoer het 'n tropiese reënwoudklimaat met hoë daaglikse temperature
   tussen 30 en 34 °C wat snags tot tussen 23 en 27 °C afkoel. Reënvalle
   kom veral snags en vroeg soggens voor. Singapoer se tipiese swaar
   reënvalle gaan gewoonlik nie met 'n afkoeling van die lug gepaard nie,
   maar in die vogtige ekwatoriale klimaat met sy intensiewe sonstraling
   ervaar veral besoekers uit gematigde klimaatsones soos Noord-Amerika en
   Europa bewolking as 'n aangename afwisseling.

   Die meeste reënvalle word tussen November en Januarie aangeteken,
   alhoewel die verskil teenoor die "droër" maande relatief klein is en
   swaar reën gewoonlik dwarsdeur die jaar voorkom. Die gemiddelde
   watertemperature is sowat 25 °C.

[wysig] Ekonomie

[wysig] Ekonomiese beleid

   Singapoer beskik oor 'n hoogs geïndustrialiseerde, grotendeels
   gedereguleerde vryemarkekonomie wat op die wêreldmark gefokus en vry
   van korrupsie is. Die stadstaat strewe met sy ekonomiese beleid, wat
   onder meer tweesydige vryhandelsooreenkomste, die streeks- en wêreldwye
   integrasie van plaaslike ondernemings en belastingvoordele vir
   buitelandse maatskappye en vaklui insluit, na die voortgesette
   globalisering van sy ekonomie.

   Singapoer se regering beywer hom in internasionale organisasies soos
   die Wêreldhandelsorganisasie (WHO), ASEAN, APEC en ASEM vir ekonomiese
   liberalisering en ope markte vir goedere en dienste. Die land pleit vir
   multilateralisme volgens bepaalde reëls en die vorming van ope
   streeksgebonde handelsblokke. Singapoer is gevolglik een van die
   dryfkragte agter die ASEAN Vryhandelsone (Afta).

   Tweesydige vryhandelsooreenkomste (Engels: free trade agreements, FTA)
   word as 'n instrument beskou wat die multilaterale ekonomiese beleid
   aanvul en sy toepassing bespoedig. FTAs is al met Nieu-Seeland, Japan,
   die Europese Vryhandelsassosiasie EFTA, Australië, die Verenigde State,
   Jordanië, Indië, Suid-Korea en Panama onderteken. Onderhandelinge vind
   tans met onder meer Kanada, Mexiko, Egipte en sedert die middel van
   2007 met die Europese Unie plaas.

[wysig] Ekonomiese sektore

   Downtown Core, Singapoer se sakekern
   Downtown Core, Singapoer se sakekern

   Die beduidendste ekonomiese bedrywe is die elektroniese en
   petroleumnywerhede, masjienbou en toerusting (veral boortoerusting vir
   die ruolie-ontginning), skeepsherstelwerk, biotegnologie en
   farmaseutiese nywerhede.

   Die nywerheidsektor word veral deur multinasionale maatskappye asook 'n
   aantal groot inheemse ondernemings oorheers. Die laasgenoemde
   ondernemings het nou bande met die plaaslike regering en word derhalwe
   ook government-linked companies (GLC) genoem. Die GLCs is veral by die
   energiebedryf, telekommunikasie, die mediabedryf, vervoer en 'n aantal
   nywerheidsektore soos byvoorbeeld inligtingstegnologie, skeepsbou en
   die wapenbedryf betrokke.

   Singapoer fungeer as Suidoos-Asië se vernaamste sentrum vir logistiek,
   vervoer en finansies. Die land beplan ook om 'n leidende regionale rol
   ten opsigte van onderwys, die mediabedryf, gesondheid, regsbeskerming
   van outeursregte en internasionale arbitrasie te speel.^[8] Singapoer
   wil graag ook as 'n internasionale leier op die gebied van uitgesoekte
   spitstegnologieë soos halfgeleiers, inligtingstegnolgie, bio- en
   geentegnologie fungeer en bestee derhalwe groot bedrae aan onderwys,
   navorsing en tegnologie.

[wysig] Ekonomiese situasie

   Vanweë sy uitvoergerigte bedrywe is Singapoer se ekonomie afhanklik van
   die konjunktuursiklusse van die wêreldekonomie, maar veral dié van die
   VSA, die Volksrepubliek van Sjina en Europa. Die plaaslike ekonomie het
   ná die SARS-krisis van die jaar 2003 danksy hoër uitvoere weer herstel
   en sterk gegroei. Die Volksrepubliek van Sjina se vinnige ekonomiese
   groei is tans die grootste uitdaging vir Singapoer se ekonomie en
   vereis 'n ekonomiese beleid wat op herstrukturering en die versekering
   van internasionale mededingendheid gemik is.
   Groeikoers van die bruto geografiese produk (BGP)
    2004   2005   2006   2007
   +8,4 % +6,4 % +7,9 % +7,7 %

[wysig] Buitelandse handel

   Kersfeesversierings in Orchard-straat. Danksy doeanevrye invoere lok
   Singapoer se winkelsentrums talle buitelandse toeriste
   Kersfeesversierings in Orchard-straat. Danksy doeanevrye invoere lok
   Singapoer se winkelsentrums talle buitelandse toeriste

   Die hoofsaaklike in- en uitvoere is masjiene en toerusting soos
   elektroniese komponente, ruolieprodukte en chemikalieë. Vanweë sy
   gunstige geografiese ligging en sy eersterangse hawegeriewe het
   Singapoer naas Hongkong tot die wêreld se beduidendste houerhawe
   ontwikkel.

   Singapoer se buitelandse handel het in 2007 sowat 411 miljard € (4 870
   miljard ZAR) beloop, terwyl sy amptelike buitelandse valutareserwes
   teen die einde van 2007 tot sowat 114 miljard € (1 351 miljard ZAR)
   gestyg het.^[9] Die vernaamste handelsvennote is die Volksrepubliek van
   Sjina (inklusiewe Hongkong), Maleisië en die VSA.

   Sowat 96 persent van alle invoere in Singapoer is doeanevry (met
   uitsondering van motors, petrol en sigarette), terwyl invoertariewe met
   gemiddeld minder as een persent in vergelyking met ander lande uiters
   laag is. Invoerlisensies word slegs vir 'n beperkte aantal goedere
   benodig.

   Singapoer se hoofsaaklike invoere uit Suid-Afrika sluit organiese
   chemikalieë, ruolie en ruolieprodukte, yster en staal, nie-ystermetale,
   metaalprodukte, groente en vrugte, anorganiese chemikalieë, metaalertse
   en skrootmetaal en papierprodukte in. Singapoer se uitvoere na
   Suid-Afrika bestaan hoofsaaklik uit telekommunikasietoerusting,
   masjiene, kantoormasjiene en rekenaars, verwerkte goedere, plastiek,
   onverwerkte rubber, tekstiele, koffie en speserye.^[10]

[wysig] Verwysings

    1. ^ Der Fischer Weltalmanach 2007. Frankfurt am Main: Fischer
       Taschenbuch Verlag 2006, bl. 441
    2. ^ CIA World Factbook: Singapore
    3. ^ Stonehouse, Dr. Bernard (red.): Philips' Illustrated Atlas of the
       World. Londen: Guild Publishing 1985, bl. 93
    4. ^ Der Fischer Weltalmanach 2007, bl. 441
    5. ^ Amnesty International: Singapore - The death penalty: A hidden
       toll of executions
    6. ^ Schöller, Peter; Heiner Dürr en Eckart Dege (reds.): Fischer
       Länderkunde. Boekdeel 1: Ostasien. Frankfurt am Main: Fischer
       Taschenbuch Verlag 1987, bl. 211
    7. ^ Singapore Infomap: Nation's history - Early names
    8. ^ Duitse Departement van Buitelandse Sake: Singapoer - Ekonomie
    9. ^ Duitse Departement van Buitelandse Sake: Singapoer - Ekonomie
   10. ^ Suid-Afrikanse Departement van Buitelandse Sake: Bilaterale
       betrekkinge - Singapoer

                                 Lande in Asië

    Afghanistan - Armenië - Azerbeidjan - Bahrein - Bangladesj - Bhutan -
   Brunei - Ciprus - Filippyne - Georgië - Indië - Indonesië - Irak - Iran
   - Israël - Japan - Jemen - Jordanië - Kambodja - Kasakstan - Kirgisië -
    Koeweit - Laos - Libanon - Maldive - Maleisië - Mongolië - Mianmar -
    Nepal - Noord-Korea - Oesbekistan - Oman - Oos-Timor - Pakistan - Qatar
    - Rusland - Saoedi-Arabië - Singapoer - Republiek van Sjina (Taiwan) -
      Sjina - Sri Lanka - Sirië - Suid-Korea - Tadjikistan - Thailand -
         Turkye - Turkmenistan - Verenigde Arabiese Emirate - Viëtnam

   Kategorieë: Eilande • Lande in Asië

