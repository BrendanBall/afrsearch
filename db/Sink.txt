Sink



   30                         koper ← sink → gallium
    -
   ↑
   Zn
   ↓
   Cd

                                                             periodieke tabel

                                                                  Algemeen
                                         Naam, Simbool, Getal sink, Zn, 30
                                             Chemiese reeks oorgangsmetale
                                             Groep, Periode, Blok 12, 4, d
                                     Voorkoms bleekgrys met blouerige tint
                                                Atoommassa 65.409(4) g/mol
                                      Elektronkonfigurasie [Ar] 3d^10 4s^2
                                            Elektrone per skil 2, 8, 18, 2
                                                        Fisiese Eienskappe
                                                        Toestand vastestof
                                          Digtheid (naby k.t.) 7.14 g/cm³
                                  Vloeistof digtheid teen s.p. 6.57 g/cm³
                                                        Smeltpunt 692.68 K
                                                              (419.53 °C)
                                                           Kookpunt 1180 K
                                                                 (907 °C)
                                               Smeltingswarmte 7.32 kJ/mol
                                            Verdampingswarmte 123.6 kJ/mol
                               Warmtekapasiteit (25 °C) 25.390 J/(mol·K)

   CAPTION: Dampdruk

                                        P/Pa    1  10  100 1 k 10 k 100 k
                                      teen T/K 610 670 750 852 990  (1185)

                                                           Atoomeienskappe
                                              Kristalstruktuur heksagonaal
                                                      Oksidasietoestande 2
                                                      (Amfoteriese oksied)
                              Elektronegatiwiteit 1.65 (Skaal van Pauling)
                                                       Ionisasie energieë
                                                 (meer) 1ste: 906.4 kJ/mol
                                                        2de: 1733.3 kJ/mol
                                                         3rde: 3833 kJ/mol
                                                        Atoomradius 135 pm
                                                 Atoomradius (ber.) 142 pm
                                                   Kovalente radius 131 pm
                                               Van der Waals radius 139 pm
                                                                   Diverse
                                      Magnetiese rangskikking diamagneties
                                 Elektriese weerstand (20 °C) 59.0 nΩ·m
                           Termiese geleidingsvermoë (300 K) 116 W/(m·K)
                              Termiese uitsetting (25 °C) 30.2 µm/(m·K)
                       Spoed van klank (dun staaf) (k.t.) (gerol) 3850 m/s
                                                  Young se modulus 108 GPa
                                                       Skuifmodulus 43 GPa
                                                       Massamodulus 70 GPa
                                                    Poissonverhouding 0.25
                                                      Mohs se hardheid 2.5
                                                  Brinell hardheid 412 MPa
                                              CAS-registernommer 7440-66-6
                                                        Vernaamste isotope

                   CAPTION: Hoofartikel: Isotope van sink

                                  iso   NV   halfleeftyd VM VE (MeV)  VP
                                 ^64Zn 48.6% Zn is stabiel met 34 neutrone
                                 ^65Zn syn   244.26 d    ε  -        ^65Cu
                                                         γ  1.1155   -
                                 ^66Zn 27.9% Zn is stabiel met 36 neutrone
                                 ^67Zn 4.1%  Zn is stabiel met 37 neutrone
                                 ^68Zn 18.8% Zn is stabiel met 38 neutrone
                                 ^70Zn 0.6%  Zn is stabiel met 40 neutrone

                                                                Verwysings

   Sink (vanuit Duits Zink) is 'n chemiese element in die periodieke tabel
   met die simbool Zn en atoomgetal van 30.

   Inhoud

        * 1 Kenmerkende eienskappe
        * 2 Gebruike
        * 3 Geskiedenis
        * 4 Biologiese rol
             + 4.1 Voedselbronne
             + 4.2 Sinktekort
             + 4.3 Giftigheid van Sink
             + 4.4 Psoriasis
             + 4.5 Immuniteitstelsel
        * 5 Verspreiding
        * 6 Sinkproduksie
        * 7 Verbindings
        * 8 Isotope
        * 9 Voorsorgmaatreëls
        * 10 Verwysings
        * 11 Eksterne skakels

[wysig] Kenmerkende eienskappe

   Sink is 'n metaal met 'n matige reaktiwiteit wat met suurstof en ander
   nie-metale verbindings kan vorm en reageer met verdunde sure met die
   gepaardgaande vrystelling van waterstof. Die een algemene
   oksidasietoestand van sink is +2.

[wysig] Gebruike

   Sink is die vierde mees algemene metaal in gebruik na yster, aluminium
   en koper as die jaarlikse produksiesyfers in ag geneem word.
     * Sink word gebruik in die galvanisasie (versinking) van metale soos
       staal om hulle teen korrosie te beskerm.
     * Sink word in legerings soos geelkoper, nikkelsilwer, verskeie
       soldeersels ens. gebruik.
     * Geelkoper vind verskeie toepassings waar dit gesog is vanweë sy
       sterkte en weerstand tot korrosie.
     * Sink word gebruik vir gietwerk, veral in die motornywerheid.
     * Gerolde sink word gebruik as deel van die houers van draagbare
       batterye.
     * Sinkoksied word gebruik as wit pigment in watergebaseerde en ander
       verwe en as 'n aktiveerder in die rubbernywerheid. Dit word ook as
       'n sonbrandweerders gebruik in die vorm van 'n salf. Salwe wat
       sinkoksied bevat word ook op babas se boudjies teen uitslag te
       beskerm. Die verbinding word ook ingespan om ouderdomsverwante
       oogsiektes te bekamp.
     * Sinkchloried word gebruik as reukweerder en as preserveermiddel vir
       hout.
     * Sinksulfied word gebruik in lumineserende pigmente vir voorwerpe
       wat in die donker gloei.
     * Sinkmetiel (Zn(CH[3])[2]) word gebruik in organiese sintese.
     * Sinkstearaat word as bymiddel in plastieke gebruik om
       smeringseienskappe te verbeter.
     * Kalamynmelk is 'n mengsel van Zn-(hidroksie-)karbonate en silikate
       wat gebruik word om veluitslag te behandel.
     * Sinkmetaal word in baie gepatenteerde vitamien- en
       mineraalaanvullings gebruik. Saam met 'n paar ander metale word
       daar gereken dat die metaal sekere anti-oksidant eienskappe besit,
       wat die vroegtydige veroudering van die vel en spiere in die
       liggaam teenwerk. Sommige mense glo dat indien dit in groter
       hoeveelhede geneem word dit die herstelproses na 'n besering kan
       versnel. Preparate wat in die verband gebruik word is sinkasetaat
       en sinkglukonaat.
     * Sinkglukonatglisien is in suigtabletvorm beskikbaar vir die
       bestryding van gewone verkoue simptome.

[wysig] Geskiedenis

   Sink
   Sink

   Sinklegerings is eeue lank reeds in gebruik soos blyk uit geelkoper
   artikels wat terugdateer tot 1000-1400 v.C. wat in Palestina gevind is
   asook sinkvoorwerpe met 87% sinkinhoud wat in prehistoriese Trasilvanië
   gevind is.

   As gevolg van die lae kookpunt en hoogs reaktiewe aard van hierdie
   metaal, is die ware aard van die metaal nie werklik in die antieke tye
   verstaan nie. Die tegniek om geelkoper te vervaardig was reeds aan die
   Antieke Romeine bekend rondom ongeveer 30 v.C.; die tegniek het basies
   die verhitting van kalamyn en koper saam in 'n smeltkroes behels. Die
   sinkoksiede in kalamyn is gereduseer en die vrye sinkmetaal dan deur
   die koper vasgevang om 'n legering te vorm. Die kalamynkoper is dan óf
   gegiet óf na die verlangde vorm gehamer.

   Die smelt en ontginning van onsuiwer vorme van sink is reeds so vroeg
   as die jaar 1000 n.C. in Indië en Sjina gedoen. Teen die einde van die
   14de eeu, was die Hindus reeds bewus dat sink 'n afsonderlike metaal
   was van die sewe metale wat toe aan die antieke mense bekend was. In
   die Antieke Weste is daar ook dikwels onsuiwer sinkneerslae in
   smeltoonde gevind maar is dit as nutteloos beskou en weggegooi. Strabo
   maak daarvan melding as pseudo-arguros "valse silwer". Die Berne
   Sinktablet is 'n plakket wat dateer uit die Romeinse Gallië en is
   waarskynlik uit bogenoemde sinkoorskiet gemaak. Die ontdekking van
   suiwer metaalagtige sink word dikwels an die Duitser Andreas Marggraf
   in die jaar 1746 toegeskryf, maar die ware verhaal van die ontdekking
   is egter meer ingewikkeld.

   Geskrifte van Albertus Magnus rondom 1248 in Wes-Europa bestaan wat die
   vervaardiging van geelkoper beskryf en teen die 16de eeu het die
   verstaan en bewustheid van die nuwe metaal heelwat gegroei. Georg
   Agricola het in 1546 waargeneem dat 'n wit metaal gekondenseer kon word
   en van die mure van 'n oond afgeskraap kon word tydens die smelt van
   sinkertse. Hy het in sy notas genoem dat 'n soortgelyke metaal "zincum"
   in Silesië vervaardig was. Paracelsus († 1541) was die eerste
   Westerling wat gesê het dat "zincum" 'n nuwe metaal was en dat dit sy
   eie stel chemiese eienskappe gehad het. Twee jaar voor Marggraf sy
   ontdekking gemaak het is sink reeds deur die chemikus, Anton von Swab
   geïsoleer. Marggraf se verslae was egter deeglik in besonderhede en
   metodies en die kwaliteit van sy navorsing het sy reputasie as die
   ontdekker van sink gevestig.

   Voor die ontdekking van die sinksulfiedflotasie tegniek was kalamyn die
   enigste minerale bron van sinkmetaal.
   Kos en speserye wat die noodsaaklike mineraal sink bevat
   Kos en speserye wat die noodsaaklike mineraal sink bevat

[wysig] Biologiese rol

   Sink is 'n noodsaaklike element, wat noodsaaklik is vir alle lewe. Daar
   word beraam dat 3000 van die honderde duisende proteïene in die
   menslike liggaam sink bevat.

[wysig] Voedselbronne

   Die beste en oorvloedigste bron van natuurlike voedselbronne van sink
   is oesters. Sink word in die meeste diereproteïene soos in die vleis
   van bees, vark en pluimvee aangetref. Ander voedselbronne sluit bone,
   neute, volgraan, pampoen- en sonneblomsade in. Phytate, wat in
   volgraanbrood, graankosse, peulvrugte en ander soortgelyke voedsels
   aangetref word kan moontlik die absorbsie van sink verlaag. Dit
   gekoppel aan die feit dat die menslike liggaam sink makliker absorbeer
   vanuit diere- as uit plantproteïene beteken dat vegetariërs meer daarop
   moet let om seker te maak dat hulle voldoende bronne van sink inneem.

[wysig] Sinktekort

   Sinktekort in mense is dikwels die gevolg van 'n onvoldoende inname van
   sink of onvoldoende absorpsie van sink in die liggaam in. Tekens van
   Sinktekort sluit in haarverlies, letsels op die vel, diarree, die
   verrotting van liggaamweefsels en uiteindelik die dood. Sig-, smaak-,
   reuk- en geheueverlies word ook met sinktekort verbind.

   Die voorsiening van voldoende sink aan ongebore en jong kinders is
   dikwels 'n groot probleem veral onder mense wat nie voldoende vleis en
   verskeidenheid van voedselsoorte kan bekostig nie. Die ontwikkeling van
   die brein word vertraag by ongebore babas en jong kinders as die
   sinkinname onvoldoende is.

[wysig] Giftigheid van Sink

   Al is sink 'n noodsaaklike element in 'n gesonde liggaam kan te veel
   sink ook skadelik wees. Oormatige absorpsie van sink in die menslike
   liggaam kan lei tot verlaagde ysterfunksie en ook die immuniteitstelsel
   benadeel. Eksperimente wat uitgevoer is dui daarop dat oormatige
   sinkinname kan lei tot naarheid en braking binne 30 minute na inname.

[wysig] Psoriasis

   Ioniese sink is 'n kragtige kiemdoder wat al sedert 2500 v.C. in
   velrome gebruik is. Kalamynmelk, babarome en skilferbehandelings is
   slegs 'n paar van die algemene kiemdodende toepassings. Teen lae
   konsentrasies bevorder sinkione die heling van wonde. Sinkione
   stimuleer ook die sinkontvangers op die selle van die vel wat die
   gesondword van wonde dus bevorder.

[wysig] Immuniteitstelsel

   Volgens sekere bronne kan die inname van sinktablette help om
   immuniteit teen verkoue en griep te verskaf. Dit word egter deur ander
   bevraagteken. Die biologiese basis hiervan is dat daar vasgestel is dat
   die immuniteitstelsel belemmer word deur 'n sinktekort en dus goed
   reageer op sinkaanvullings. Die direkte impak van sink op bakterieë en
   virusse is ook al deeglik bevestig. Die metode waarop sink aangewend
   kan word om patogene (kieme) te bestry sonder om 'n mens se eie
   weefsels te beskadig is egter problematies en word steeds ondersoek.

[wysig] Verspreiding

   Sink is die 23ste volopste element in die aarde se kors. Die erts wat
   die meeste ontgin word bevat rofweg 10% yster en 40-50% sink. Minerale
   waaruit sink ontgin word sluit sfaleriet, sinkblende, smithsoniet,
   kalamyn en frankliniet in.

[wysig] Sinkproduksie

   Sinkmyne word oraloor die wêreld aangetref. Die grootste vervaardigers
   is Australië, Kanada, Sjina, Peru en die V.S.A. Myne in Europa sluit in
   Vieille Montagne in België, Tara in Ierland en Zinkgruvan in Swede in.

   Sinkmetaal word ontgin deur ekstraktiewe metallurgie.
   Sinksulfiedminerale (sfaleriet) word gekonsentreer deur van die
   skuimflotasie metode gebruik te maak en word dan pirometallurgies
   gerooster om die sinksulfied na sinkoksied te oksideer. Die sinkoksied
   word dan geloog met swaelsuur en die resulterende oplossing word dan
   met sinkstof gesuiwer. Die metaal word dan elektrolities onttrek as
   katodiese neerslae. Sink katodes kan direk gegiet of saam met aluminium
   in legerings gebruik word.

   'n Ander proses wat gebruik word om sink te vervaardig is
   flitssmelting, 'n pirometallurgiese proses. Die sinkoksied wat sodoende
   vervaardig word se suiwerheid is egter laer as in die
   hidromettalurgiese proses. Sinkoksied behandeling word deesdae minder
   gebruik maar hoë-graad neerslae is al suksesvol benut om sink uit
   sinkoksied en sinkkarbonate te vervaardig met behulp van
   hidromettalurgie.

[wysig] Verbindings

   Sinkoksied is waarskynlik die welbekendste en mees gebruikte
   sinkverbinding, aangesien dit 'n goeie basis vorm vir wit verfpigmente.
   Dit vind ook heelwat nywerheidstoepassings in die rubberbedryf en word
   as sonbrandweerder gebruik. 'n Verskeidenheid sinkverbindings word ook
   in nywerheidstoepassings aangewend soos sinkchloried (in reukweerders),
   sinksulfied (in glimmende verwe) en sinkmetiel in die organiese
   laboratorium. Rofweg 'n kwart van alle sinkvervaardiging word in die
   vorm van sinkverbindings aangewend.

[wysig] Isotope

   Sink kom in die natuur in 4 stabiele isotope voor naamlik Zn-64, Zn-66,
   Zn-67 en Zn-68 met 64 as die volopste istoop (48.6% natuurlike
   verspreiding). 33 Radio-isotope is al geëien met die volopste daarvan
   Zn-65 met 'n halfleeftyd van 244.26 dae, en Zn-72 met 'n halfleeftyd
   van 46.5 ure. Al die oorblywende radio-aktiewe isotope het halfleeftye
   van minder as 14 uur en die meerderheid daarvan het halfleeftye van
   minder as 1 sekonde. Die element het ook 4 meta-toestande.

[wysig] Voorsorgmaatreëls

   Metalliese sink word nie as giftig beskou nie maar daar bestaan wel 'n
   aandoening wat veroorsaak kan word deur die oormatige inaseming van
   nuut gevormde sinkoksied. Oormatige sinkinname van sink kan ook tekorte
   van ander dieetkundige minerale in die hand werk.

[wysig] Verwysings

     * Los Alamos National Laboratory - Artikel oor Sink

[wysig] Eksterne skakels

   Commons
   Multimedia oor hierdie onderwerp is te vinde op Wikimedia Commons onder
   die titel:
   Zinc
     * Artikel oor die geskiedenis en etimologie van sink
     * Inligting oor Sink - Voordele, Tekort Simptome en Voedingsbronne
     * WebElements.com – Artikel oor Sink
     * Sink – Geskiedenis, bronne, vervaardiging, gebruike, gesondheid, en
       Sinktekort
     * Ontdek die 8^ste metaal
     * Wêreldproduksiesyfers vir sink, volgens land

   Kategorie: Chemiese elemente

