Sint-Laurensrivier


   Die Sint-Laurens naby die Robert Moses State Park se Duisend Eilande
   (Thousand Islands), langs die grens tussen New York en Québec
   Die Sint-Laurens naby die Robert Moses State Park se Duisend Eilande
   (Thousand Islands), langs die grens tussen New York en Québec

   Die Sint-Laurensrivier (Frans: fleuve Saint-Laurent, Engels: Saint
   Lawrence River; in die taal van die Mohawk: Kaniatarowanenneh of "Groot
   Waterweg") is 'n groot rivier in die gematigde klimaatsone van
   Noord-Amerika, wat die Groot Mere langs die Amerikaans-Kanadese grens
   met die Atlantiese Oseaan verbind. Die rivier vloei in wes-oostelike
   rigting deur die Kanadese provinsie Quebec en maak 'n deel uit van die
   grens tussen die Amerikaanse deelstaat New York en die Kanadese
   provinsie Ontario.

   Die rivier het sy oorsprong by die uitmonding van die Ontariomeer naby
   Kingston, Ontario. Die Sint-Laurens vloei deur Cornwall, Ontario,
   Montreal, Trois-Rivières en Quebecstad en mond uiteindelik uit in die
   Sint-Laurensgolf, die grootste riviermonding ter wêreld. Die rivier
   vloei 1 900 myl (3 058 kilometer) van sy oorsprong tot sy uitmonding
   (744 myl of 1 197 kilometer vanaf die Ontariomeer), terwyl sy bekken
   oor 1,6 miljoen vierkante kilometer strek. Sy dreineringsgebied sluit
   die Groot Mere van Noord-Amerika in, die wêreld se grootste stelsel van
   varswatermere met 'n oppervlakte van 1,03 miljoen vierkante kilometer.
   By die uitmonding vloei 'n gemiddelde van 10 400 kubieke meter per
   sekonde af.
   Kaart van die Groot Mere en Sint-Laurens se waterskeiding
   Kaart van die Groot Mere en Sint-Laurens se waterskeiding

   Die Sint-Laurensrivier sluit die Sint-Louismeer suid van Montreal, die
   Sint-Françoismeer naby Salaberry-de-Valleyfield en die Sint-Pierremeer
   oos van Montreal in. Sy belangrikste eilande is die Duisend Eilande
   (Thousand Islands) naby Kingston, die Île-de-Montréal (Montrealeiland),
   die Jesuseiland (Île Jésus) van Laval, Orléanseiland naby Quebecstad en
   die Anticosti-eiland noord van die Gaspé-skiereiland.

   Die Champlainmeer, Rivière-des-Outaouais (Ottawarivier),
   Richelieurivier en Saguenayrivier mond almal in die Sint-Laurens uit.
   Die Sint-Laurensrivier naby Trois-Pistoles (Quebec
   Die Sint-Laurensrivier naby Trois-Pistoles (Quebec

   Die eerste Europeër, wat die Sint-Laurensrivier bevaar, is Jacques
   Cartier, wat die rivier op 9 Junie 1534 ontdek en die gebied in die
   naam van koning Frans I van Frankryk tot 'n Franse besitting
   ("Nieu-Frankryk") verklaar. Tot die vroeë 17de eeu verwys die Franses
   na die gedeelte van die rivier wat in die rigting van Montreal vloei en
   na die Riviére des Outaouais as die Rivière du Canada (Kanadarivier).
   Die Sint-Laurensrivier dien as die hoofroete vir die verkenning van die
   Amerikaanse binneland vanuit Europa.

   Oorspronklik is die Sint-Laurensrivier net tot by Montréal bevaarbaar,
   aangesien die geweldige Lachine-versnellings die skeepvaartroete
   blokkeer. Met die bou van die Lachinekanaal kan die versnellings vir
   die eerste keer omseil word. Die nuwe Sint-Laurenswaterweg, 'n
   grootskaalse stelsel van kanale en sluise wat in 1959 geopen is, skep
   nou 'n verbinding tussen die Atlantiese Oseaan en die Lake Superior,
   wat ook vir groot skepe geskik is.

[wysig] Name

   Duisend Eilande (Thousand Islands)
   Duisend Eilande (Thousand Islands)

   Die oorsprong van die Northrivier in die Mesabi-bergreeks van Minnesota
   word as die brongebied van die Sint-Laurensrivier beskou. Aangesien dit
   deur 'n groot aantal mere vloei, verander sy naam dikwels. Van sy
   oorsprong tot by sy uitmonding staan hy bekend as die:
     * Northrivier
     * Sint-Louisrivier
     * Lake Superior
     * St. Marysrivier
     * Huronemeer
     * Sint-Clairrivier
     * Sint-Clairmeer
     * Detroitrivier
     * Eriemeer
     * Niagararivier
     * Ontariomeer
     * Sint-Laurensrivier

[wysig] Eksterne kakels

     * Plaaslike geografie van die Sint-Laurensrivier
     * St. Lawrence Parks Commission (Ontario)
     * Waterwegstelsel van die Groot Mere en die Sint-Laurensrivier

   Kategorieë: Quebec • Geografie van Kanada • Riviere

