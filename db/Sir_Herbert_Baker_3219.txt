Sir Herbert Baker


   Argitek

[wysig] Belangrikste prestasies

   Sir Herbert Baker het 'n groot uitwerking gehad op Suid-Afrikaanse
   argitektuur tussen 1892 and 1912. Hy het bygedra tot die skepping van
   wat op daardie stadium 'n nuwe inheemse argitektuur was en was
   verantwoordelik vir die ontwerp van bekende bakens soos die Uniegeboue
   in Pretoria, die Rhodes Gedenkteken en Suid-Afrika Huis, die manjifieke
   Suid-Afrikaanse ambassade op Trafalgar Square. Hy het van die mees
   indrukwekkende katedrale, kerke en skole in Suid-Afrika ontwerp
   waaronder St George's Katedraal in Kaapstad, St John Kollege in
   Johannesburg en Michael House in Balgowan. Hy het eredoktorate van
   Oxford en die Universiteit van die Witwatersrand ontvang en was tot
   ridder geslaan vir sy ontwerp van die regsgeboue in Nieu-Delhi.

[wysig] Lewensgeskiedenis

   Sir Herbert Baker was op 9 Junie 1862 in Cobham, Kent gebore. Sy
   kindertyd het hy in die plattelandse omgewing van Kent deurgebring,
   waar afsondering tradisies van puik vakmanskap bewaar het. Hier het hy
   die tradisionele boumetodes bewonder en bestudeer: metodes van steen en
   pleister, verskillende aspekte van hout, middeleeuse kerkbeplanning en
   steenkonstruksie. Hy is onderrig aan die Tonbridge Skool, wat hom
   gevorm het in 'n patroon van leer, godsdiens, lojaliteit en leierskap.
   In 1879 het hy sy opleiding as ingeskrewe vakleerling vir sy neef,
   Arthur Baker, begin. Hy het Europese argitektuur studeer en die
   socius-lidmaatskapeksamen van die Royal Institute of British Architects
   eerste in sy klas geslaag. In 1892 het hy na die Kaap die Goeie Hoop
   gegaan om 'n jonger broer, Lionel, raad te gee oor die aankoop van 'n
   plaas en om avontuur en 'n loopbaan vir homself as argitek te vind.
   Kort na sy aankoms het hy vir Cecil Rhodes, die Eerste Minister,
   ontmoet wat dadelik van hom gehou het omdat, in sy woorde "he doesn't
   talk too much" (hy praat nie te veel nie) en hom versoek het om sy
   woning, Groote Schuur, op te knap. Dit was die begin van sy belangrike
   loopbaan in Suid-Afrika. Eers was sy werk hoofsaaklik die ontwerp en
   bou van huise en kerke, die opknap van die pragtige, maar verwaarloosde
   Kaaps-Hollandse huise, en die versameling van ou meubels, porselein en
   silwer. Later het hy verskeie kantoorgeboue ontwerp. In 1900 het Cecil
   Rhodes besef dat Baker se argitektuuropleiding nie die presiese
   klassieke tradisies insluit wat hy geglo het geskik was vir die
   monumentale geboue wat hy so graag in Suid-Afrika wou sien nie en het
   hy vir Baker gestuur om in Italië, Griekeland en Egipte te studeer. Die
   gevolg van hierdie reise kan gesien word in die meer gekunstelde werk
   wat hy na sy terugkeer in monumente en openbare geboue openbaar het. Na
   Rhodes se dood en aan die einde van die Engelse oorlog, het Lord Milner
   Baker genooi om in die Transvaal te praktiseer en tot sy program vir
   heropbou by te dra. Tydens die tien jaar wat hy in die Transvaal gewerk
   het, het Baker 'n nuwe fase van argitektuur begin. Soos in die Kaap het
   hy eers as baanbreker en organiseerder van mans en materiaal opgetree
   sodat hy met natuurlike materiaal soos steen, gras, teëls en hout kon
   bou in plaas van met karakterlose, ingevoerde, voorafvervaardigde
   boukomponente wat tot op daardie stadium algemeen vir huise gebruik
   was. Hy het baie huise gebou waarvan sommige herehuise was, sommige
   plaashuise en ander tot behuisingskemas vir ambagsmanne vir die myne
   behoort het. Sy somber, majestieuse steenhuise, gebou van steen wat uit
   die koppies gebreek was en gesetel was in tuine wat deur Baker ontwerp
   is om die huise se prag te verhoog, was die eerste oorspronklike bydrae
   tot Suid-Afrikaanse argitektuur sedert die Kaaps-Hollandse Barokstyl.
   Sy behuisingskemas vir die myne het bewys dat argitek-ontwerpte huise
   net so goedkoop, maar beter was as die hout-en-yster-strukture met
   steenvoerings wat tot op daardie stadium gebou is. Terwyl hy in die
   Transvaal gewoon het, het hy algehele beheer behou van 'n wydverspreide
   praktyk wat elke aspek van die boubedryf ingesluit het en deur sy
   kundige en talentvolle vennote bestuur is. Die vennootskap het kantore
   in Kaapstad, Bloemfontein en Johannesburg gehad en in die Kaap, die
   Oranjerivier-Kolonie, die Transvaal en (Suid-) Rhodesië gewerk. Baker
   se grootste argitektoniese geleenthede het hulself voorgedoen na die
   Unie van Suid-Afrika in 1908 betwis was. In 1909 het hy die
   Pretoria-stasie ontwerp en in 1910 die Uniegeboue - sy grootste
   monumentprestasie. Hierdie geboue kroon sy Suid-Afrikaanse loopbaan en
   het sedertdien die karakter van Suid-Afrikaanse argitektuur beïnvloed.
   Hy het sover moontlik slegs materiaal gebruik wat in Suid-Afrika
   vervaardig was - iets wat twintig jaar vroeër ondenkbaar was. In
   teenstelling met die eenvoudige landstaal wat hy vir tuis- en kerkwerk
   gebruik het, het hy hier in 'n klassieke medium gewerk en 'n nuwe soort
   vorstelike argitektuur begin wat na Indië, Kenia en ander dele van
   Afrika versprei het. Later, in 1912, het hy die Suid-Afrikaanse
   Instituut vir Mediese Navorsing in Johannesburg ontwerp - miskien sy
   mooiste gebou. Baker het Suid-Afrika in 1912 verlaat om saam met Sir
   Edwin Lutyens op die nuwe regsgeboue in Nieu-Delhi te werk en om in
   Engeland te praktiseer. Hy het op die ouderdom van 82 gesterf en is in
   Westminster Abbey begrawe.
   Kategorie: Argitekte

