Sjangaans


[wysig] Geskiedenis

   Die groepering wat vandag as die Sjangaan bekend staan, is eintlik 'n
   samesmelting van Tsongas en Zoeloes wat hulle vernoem het na
   SoShangane, 'n leier van die militêre Zoeloe-regimente van Shaka
   Zoeloe, wat in 1820 uit KwaZulu gestuur is om die vredeliewende Tsongas
   aan te val en te onderwerp. Toe die Zoeloe-impi's daar aankom, het
   hulle 'n vreedsame landbougemeenskap met vrugbare grond en groot
   getalle beeste aangetref. In plaas daarvan om die beeste te steel en
   terug te neem Natal toe, het die vlugtelinge saam met SoShangane hulle
   vir 'n kort tydjie op die oewers van die Thembe-rivier suidoos van
   Swaziland gevestig. In ooreenstemming met Zoeloe-tradisie het hulle die
   naburige Tsonga-stamme begin assimileer en onderwerp. SoShangane en sy
   volgelinge het later - nadat hulle 'n Tsonga-element geassimileer het -
   die Thembe-rivier verlaat en verder noordwaarts begin trek, waar hulle
   hulle uiteindelik in die vrugbare Limpopo-vallei gevestig het. Die
   gebied waar hulle gewoon het, het as Kashangana begin bekend staan en
   daar is mettertyd na hulle verwys as die Mashangana. Steeds bevrees
   omdat hy Shaka se heerskappy verraai het, het SoShangane die Limpopo in
   1835 verlaat en verder noordwaarts tot so ver as die Zambezi-rivier
   getrek. Ná etlike botsings met buurstamme het hulle hulle by Musapa in
   Zimbabwe gevestig. Vanaf hierdie basis het SoShangane die Ndzawu-
   (Sjona-) stamme begin onderwerp. Mettertyd het hy die gebied tussen die
   Zambezi-rivier en Maputo onder sy heerskappy gekonsolideer en 'n
   koninkryk opgebou wat bekend gestaan het as die Gaza-koninkryk, vernoem
   na sy grootvader Gaza. Gevolglik praat die Sjangaan-Tsongas vandag 'n
   verskeidenheid dialekte wat oral oor Mosambiek, suidelike Zimbabwe en
   Mpumalanga gevind word.

[wysig] Vandag

   Baie Sjangaans is steeds bekwame landboukundiges en boer met mielies,
   pampoene, bone en grondbone. 'n Houtstamper en -vysel word gebruik om
   mieliepitte in 'n poeier te vermaal - die hoofbestanddeel van 'n
   taaierige pap. Terwyl vrouens hul landerye beplant en onderhou, word
   van die mans vereis om die lande voor te berei en die hele gesin help
   met die oes. Die gevolg van so 'n Sjangaan-Tsonga-mengsel is hierdie
   mense se insluiting van baie Zoeloe-tradisies en -gebruike, wat
   uitdrukking vind in groot artistieke kreatiwiteit in hul
   houtgraverings, vlegwerk, erdewerk en musiek.
   Kategorieë: Etniese groepe • Etniese groepe in Suid-Afrika • Inheemse
   volke van Afrika • Inheemse volke van Suider-Afrika

