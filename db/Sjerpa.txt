Sjerpa


   'n Nepalese Sherpa en sy pakkasie
   'n Nepalese Sherpa en sy pakkasie

   Die woord Sjerpa het aanvanklik na 'n etniese groep uit die mees
   bergagtige dele van Nepal, hoog in die Himalajas, verwys. In Sjina,
   staan hulle bekend as Xiaerba. Die Sjinese regering klassifiseer hulle
   egter as Tibetaans. In die afgelope paar jaar het baie Sjerpas na Indië
   geëmigreer.

[wysig] Oorspronklike gebied

   Die Himalajas gesien vanaf die Internasionale Ruimtestasie.
   Die Himalajas gesien vanaf die Internasionale Ruimtestasie.

   Meeste Sjerpas bly in die oostelike dele van Nepal bekend as Solu,
   Khumbu en Pharak. Party bly egter ook verder wes in die
   Rolwaling-vallei en in die Helambu-gebied noord van Kathmandu.
   Pangboche is die Sjerpas se oudste dorpie in Nepal, en is na skatting
   meer as 300 jaar gelede gebou. Sjerpas praat 'n Tibetaanse dialek en is
   tradisioneel handelaars en boere. Hulle verbou aartappels, gars, koring
   en bokwiet op hulle hooggeleë lande. Die wat binne 'n dag se loop van
   Namche Bazaar woon hou ook waterbuffels aan wat dan geslag word om by
   die Saterdagmark in Namche verkoop te word. Die Jirele is etnies
   verwant aan die Sjerpas. In Indië, woon Sjerpas ook in die dorpe
   Darjeeling en Kalimpong en in die Indiese staat Sikkim.

   Alhoewel dit nie streng gevolg word nie, stem die name van Sjerpa mans
   tradisioneel ooreen met die dag van die week waarop hulle gebore is:

   CAPTION: Dae van die week in Sjerpa

   Afrikaans Sjerpa
   Sondag    Nima
   Maandag   Dawa
   Dinsdag   Mingma
   Woensdag  Lhakpa
   Donderdag Phurbu
   Vrydag    Pasang
   Saterdag  Pemba

[wysig] Sjerpas en bergklim

   Sjerpas was van onskatbare waarde vir vroeë ontdekkers van die
   Himalaja-gebied, waar hulle as gidse en portiere in die uiterste
   hoogtes van pieke en passe in die gebied diens verrig het. Tans het
   gebruik van die woord uitgebrei om te verwys na byna enige gids of
   portier wat vir bergklim in die Himalajas gehuur word. In Nepal dring
   Sjerpas egter daarop aan dat daar 'n onderskeid getref word tussen
   hulle en algemene portiers aangesien hulle baie keer 'n meer gidsagtige
   rol speel, meer betaal word en in hulle gemeenskap meer respek afdwing.
   Sjerpas staan in die wêreldwye bergklimgemeenskap bekend vir hulle
   gehardheid, bedrewenheid, en ondervinding by hoë hoogtes. Sjerpas het
   die reputasie verkry aangesien hulle ten spyte van die gebrek aan, vir
   hulle onbekostigbare, moderne kilmgereedskap wat deur westerse klimmers
   gebruik word, goed oor die weg kom. Daar word gespekuleer dat die
   Sjerpas se klimvermoë deels geneties deur groter longkapasiteit bepaal
   word, wat hulle dan 'n voordeel gee by hoe hoogtes. Sjerpas het ook
   minder geloofsgemotiveerde eetkundige beperkings as meeste mense van
   die gebied.

   Geskiedkundig is die beroemdste Sjerpa Tenzing Norgay, wat Everest saam
   met Edmund Hillary vir die eerste keer in 1953 geklim het. Tenzing het
   toe reeds ses keer tevore aan ekspedisies om Everest te klim,
   deelgeneem.

   Twee Sjerpas, Pemba Dorjie en Lhakpa Gelu, het onlangs gewedywer om te
   sien wie Everest vinniger kon uitklim. Op 23 Mei 2003 bereik Dorji die
   bopunt na 12 ure en 46 minute. Drie dae later breek Gelu die rekord met
   twee ure deur in 10 ure 46 minute tot bo te klim. Op 21 Mei 2004
   verbeter Dorji die rekord weer met meer as twee ure met 'n tyd van 8
   ure en 10 minute. Dit word as een van die grootste prestasies in
   bergklim beskou.

[wysig] Sien ook

     * Nepal
     * Tenzing Norgay
     * Tengboche
     * Sirdar
     * Yeti

   Kategorieë: Etniese groepe • Etniese groepe van Nepal •
   Himalaja-bevolkingsgroepe • Bergklim

