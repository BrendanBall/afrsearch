Sjoa


   Die Sjoa, ook bekends as die Ha-Shoah in Hebreeus of die Holocaust in
   vele ander tale (waaronder Engels en Nederlands), is die algemene term
   wat gebruik word om die uitmoording van ongeveer ses miljoen Europese
   Jode tydens die Tweede Wêreldoorlog te beskryf. Die Sjoa het
   plaasgevind as deel van 'n program van doelbewuste uitwissing, beplan
   en uitgevoer deur die Nasionale Sosialistiese (Nazi) regeringstelsel
   onder leiding van Adolf Hitler.^[1]

   Ander groepe was ook vervolg en vermoor deur die Nazi's, waaronder 'n
   beraamde 220 000 Sinti en Roma ("sigeuners" in die omgangstaal), asook
   onbevoegdes en invalides, homoseksuele mense, kommuniste en ander
   politieke gevangenes, Jehova getuies, Poolse burgers en Sowjetse
   krygsgevangenes (Oekraïners, Russe en Belarusse).^[2]^[3] Baie
   akademici beskou die gepoogde uitwissing van hierdie groepe nie as deel
   van die Sjoa nie en verwys daarna as die volksmoord van die Europese
   Jode, of, soos die Nazi's daarna verwys het: "Die finale oplossing van
   die Joodse vraag" ("Die Endlösung der Judenfrage"). As al die
   slagoffers van die Nazi's se vervolging in ag geneem word dan styg die
   dodetal merkwaardig: algemene beramings plaas die totale aantal
   slagoffers tussen 9 en 11 miljoen.^[4]

   Die vervolging en volksmoord van die Nazi's se slagoffers was in fases
   uitgevoer. Wette om die Jode uit die beskaafde samelewing te verwyder
   was jare voor die uitbreek van die Tweede Wêreldoorlog uitgevaardig.
   Waar die Derde Reich nuwe gebiede oorwing het in Oos-Europa en Rusland,
   is ghetto's gestig om die slagoffers te huisves en uit die weg te ruim.
   Gespesialiseerde eenhede, die Einsatzgruppen, het groot aantalle Jode
   en politieke opponente in massa skietpartye en mobiele
   vergassingseenhede vermoor. In Wes-Europese lande wat deur die Nazi's
   beset was, was Jode geïnterneer voor hulle na verdelgingskampe
   gedeporteer was; dikwels is hulle honderde kilometers per trein vervoer
   en in vragwaens geprop.

[wysig] Verwysings

    1. ^ Niewyk, Donald L. The Columbia Guide to the Holocaust, Columbia
       University Press, 2000, bl.45: "The Holocaust is commonly defined
       as the murder of more than 5,000,000 Jews by the Germans in World
       War II." Sien ook "The Holocaust," Encyclopaedia Britannica, 2007:
       "the systematic state-sponsored killing of six million Jewish men,
       women, and children and millions of others by Nazi Germany and its
       collaborators during World War II. The Germans called this "the
       final solution to the Jewish question."
    2. ^ Berenbaum, Michael. The World Must Know, The United States
       Holocaust Memorial Museum.
    3. ^ "Holocaust:Non-Jewish victims of Nazism", Encyclopaedia
       Britannica.
    4. ^ Holocaust Forgotten noem die 5-miljoen vergete nie-Joodse
       slagoffers van die Sjoa. Donald Niewyk stel voor dat die wydste
       definisie 'n dodetal van 17 miljoen sou gee. Die getal 26 miljoen
       word in die Service d'Information des Crimes de Guerre: Crimes
       contre la Personne Humain, Camps de Concentration (Paris, 1946),
       197 weergegee.

   Kategorieë: Sjoa • Joodse geskiedenis

