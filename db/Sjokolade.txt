Sjokolade


   Sjokolade
   Sjokolade

   Sjokolade is 'n lewensmiddel en lekkerny wat uit kakao, suiker en
   gekondenseerde melk of melkpoeier vervaardig word. Die woord sjokolade
   kom van Nahoeatl xócoc "bitter" en atl "water".

   Kakao word sedert 2000 v.C. in die Suid-Amerikaanse stroomgebiede van
   Amazonas en Orinoko verbou. Die kakaopoeier is met water vermeng en
   gedrink. Die Olmeke, Maya en Azteke in Sentraal-Amerika oorneem
   eweneens hierdie tradisie. Kakaobone dien selfs as betaalmiddel.
   Kakaobone
   Kakaobone

   Die Azteke ag die bitter en pikante drank, wat hulle xocoatl noem, as
   kosbaar en as 'n drank van die gode; hulle gebruik net goue
   drinkglasies wat na die seremonie weggegooi is. Die eerste Europeaan,
   wat die sjokoladedrank proe, is die Spanjaard Hernán Cortés. In 1528
   bring hy die kakaobone na Spanje, waar water en suikerriet by die kakao
   gevoeg is. Die hete sjokolade word binnekort 'n gunstelingdrank van die
   Spaanse adel.

   In die 18de eeu raak sjokolade ook in ander Europese lande gewild, en
   sjokoladehuise ding met die koffiehuise mee. Die Nederlandse chemikus
   Conrad van Houten slaag in 1828 daarin om die kakaobotter uit te pers
   en kakaopoeier te vervaardig. Sjokolade bly egter 'n drank met 'n
   bitter en sanderige smaak.

   Eers sowat twee dekades later word gemaalde kakaobone, kakaobotter en
   suiker vermeng en geëet. Die Engelse maatskappy J.S. Fry (nou Cadbury)
   bied die nuwe soort sjokolade in 1847 aan. Melksjokolade is 'n
   Switserse uitvinding van die jaar 1875; die kandyvervaardiger Daniel
   Peter en die chemikus Henri Nestlé vermeng sjokolade met gekondenseerde
   melk.
   'n Winkel in die Belgiese hoofstad Brussel spog met hierdie
   sjokoladefontein
   'n Winkel in die Belgiese hoofstad Brussel spog met hierdie
   sjokoladefontein

   Nogtans het sjokolade in die 19de eeu 'n effens sanderige tekstuur. In
   1879 stel die bekende Switserse sjokoladevervaardiger Rodolphe Lindt 'n
   nuwe metode voor, waarmee hy die smaak en tekstuur van sjokolade
   duidelik verbeter het. Vir sy beroemde Switserse sjokolade word nuwe
   masjiene en 'n nuwe houer, die sogenaamde conche (afgelei van die
   Spaanse woord concha, wat letterlik "mossel" beteken) gebruik, wat die
   vloeibare sjokolade sowat drie dae lank roer om dit glad te maak. Met
   hierdie proses, die sogenaamde conchering, word die sjokolade se vaste
   en vloeibare bestanddele optimaal vermeng (dit wil sê elke klein
   deeltjie word van kakaobotter omhul), en sy geurstowwe kan ten volle
   ontwikkel, terwyl hy ontslae raak van sy bitter bestanddele. Sjokolade
   van eersterangse gehalte vereis egter ook dat die kakaobone versigtig
   gerooster en alle vaste toevoegsels fyn gemaal word (gewoonlik tot 'n
   grootte van net enkele duisendstes van 'n millimeter). Sodoende slaag
   Rodolphe Lindt daarin om 'n nuwe soort sjokolade aan te bied, wat in
   teenstelling met sy voorgangers letterlik op die tong begin smelt.

   In Noord-Amerika word sjokolade vir die eerste keer in 1765 in
   Massachusetts vervaardig; aan die begin van die 20ste eeu word
   sjokolade grootskaals geproduseer en bekostigbaar vir iedereen gemaak.
   Dit is veral die Amerikaanse entrepreneur Milton Hershey, wat vanaf
   1903 met sy Hershey Chocolate Company in Pennsylvania baanbrekerswerk
   doen. Net soos die beste Europese sjokoladeprodusente laat hy die
   bestandele van die sjokolade sowat drie dae lank roer om die beste
   resultaat te kry. Hy verander die egter die resep van die Switsers en
   gebruik vars volmelk vir sy sjokolade.

   Die sjokoladeprodusente beskou hulle resepte as geheim; daar is egter
   bepaalde voorkeure. In Sentraal-Europa word sjokolade volgens die
   Switserse metode geproduseer; kakaobone uit verskillende lande word
   gemeng en sorgvuldig geroer. Die Nederlanders en Franses gee die
   voorkeur aan kakaobone uit hulle voormalige kolonies, die Spanjaarde
   hou nog steeds van Suid-Amerikaanse kakao, en die Amerikaners wil 'n
   bietjie ekstra suiker hê.

   Die Europese markte word teen die begin van die 21ste eeu deur 'n nuwe
   voorkeur van gebruikers gekenmerk - dit is nou veral sjokoladesoorte
   met 'n kakaobestanddeel van meer as sewentig persent, wat by
   fynproewers besonder gewild raak. Eksotiese toevoegsels soos chili word
   graag by hierdie bitter soorte sjokolade gemeng.
   Kategorie: Kookkuns

