Skotland


                                                         CAPTION: Skotland
                                                Scotland (Engels en Skots)
                                                      Alba (Skots-Gaelies)


                           Die Skotse vlag
                           Vlag van Skotland Wapen van Skotland

                    Leuse: Nemo me impune lacessit
                     (Engels: No one provokes me with impunity)
                  Die ligging van Skotland in Europa

                             Die ligging van Skotland in Europa
          Die ligging van Skotland in die Verenigde Koninkryk
            Die ligging van Skotland in die Verenigde Koninkryk
                        Tale       Engels, Skots-Gaelies, Skots
                    Hoofstad                           Edinburg
               Grootste stad                            Glasgow
             Eerste Minister                       Alex Salmond
                 Oppervlakte
                    - Totaal
                   - % water Geranglys 2^de in die VK
                                                   78 782 vk km
                                                           1,9%
                   Bevolking
             - Totaal (2001)
        - Bevolkingsdigtheid Geranglys 2^de in die VK
                                                                 5 062 011
                                                       64/vk km
                  Vereniging                 843 deur Kenneth I
                   BBP (KKP)
                  • Totaal
                • Per capita    2002 (skatting)
                                                $130 miljard
                                                        $25 546
                 Geldeenheid            Pond sterling (£) (GBP)
                     Tydsone
          - Somer (Somertyd)                        GMT (UTC+0)
                                                    BST (UTC+1)
              Beskermheilige                        Sint Andrew
                   Volkslied                               Geen
              Nasionale blom                             Dissel
                Internet TLD                                .uk
                  Skakelkode                                 44

   Die kasteel Eilean Donan
   Die kasteel Eilean Donan

   Skotland (Engels: Scotland, Skots-Gaelies: Alba [ˈaləpə],
   Latyns-Kelties: Caledonia) is 'n deelstaat in die noordweste van Europa
   en vorm een van die vier deelstate van die Verenigde Koninkryk. Die
   hoofstad, Edinburg, is een van die belangrikste finansiële sentrums in
   Europa.

   Skotland beslaan met 78 772 vierkante kilometer sowat een derde van
   Groot-Brittanje se oppervlak en grens aan Engeland in die suide. Die
   grenslyn loop oor 'n afstand van 96 kilometer tussen die Tweedrivier
   aan die ooskus en die Solway Firth in die weste. In die ooste word
   Skotland deur die Noordsee begrens, in die noorde en weste deur die
   Atlantiese Oseaan, en in die suidweste deur die Noordelike Kanaal en
   die Ierse See. Die eiland Ierland lê sowat 30 kilometer van Skotland se
   mees suidwestelike landtong af.

   Naas die vastelandse gebied is daar meer as 790 eilande. Skotland
   beskik oor die grootste reserwes van ru-olie in die Noordelike
   Atlantiese Oseaan en die Noordsee.

   Die Koninkryk van Skotland het tot 1 Mei 1707 as 'n onafhanklike staat
   bestaan en het daarna volgens die Wet van Vereniging (Acts of Union)
   met die Koninkryk van Engeland saamgesmelt om die Koninkryk van
   Groot-Brittanje te vorm.

   Inhoud

        * 1 Geografie
        * 2 Klimaat
        * 3 Geskiedenis
             + 3.1 Vroeë geskiedenis
             + 3.2 Die Wikings in Skotland
             + 3.3 Kwynende Nordiese invloed
             + 3.4 Die Koninkryk van Skotland
        * 4 Ekonomie
        * 5 Bevolking en tale
        * 6 Verwysings

[wysig] Geografie

   Die Skotse vasteland bestaan uit drie landskapsvorme: Die Skotse
   Hoogland in die noorde, die Sentraal-Skotse vlaktes en die heuwelagtige
   Southern Uplands in die suide. Die Hoogland is 'n bergagtige streek met
   die Great Glen as sentrale vallei. Die hoogste bergspitse van die
   Verenigde Koninkryk maak deel uit van die Skotse Hoogland, soos
   byvoorbeeld die Ben Nevis naby Fort William, wat met 1 344 meter die
   hoogste piek in die land is.
   Loch Ness met die kasteel Urqhart in die voorgrond
   Loch Ness met die kasteel Urqhart in die voorgrond

   Die vlaktes van Sentraal-Skotland vorm die digbevolkte hartland met die
   stad Glasgow in die weste en die hoofstad Edinburg in die ooste. Die
   vlaktes is ook die nywerheidsentrum van Skotland.

   Die heuwelland van die Southern Uplands strek oor 'n afstand van
   naastenby 200 kilometer van Stranraer aan die Ierse See tot by
   Oos-Lothian en die Noordsee. Hierdie streek speel 'n kleiner rol as
   toeristebestemming, maar is nogtans 'n mooi berggebied met talle
   bergspitse soos die Merrick in Galloway met 'n hoogte van 843 meter. Hy
   bied 'n pragtige uitsig oor die noordelike Hoogland, die plato van
   Noord-Ierland in die weste en die Engelse Lake District (Meer-distrik),
   die Pennines-bergreeks en die eiland Man in die suide.

   Daar is meer as 790 eilande langs die Skotse kus, met die Shetland-,
   Orkney- en Hebride-eilande as die drie belangrikste eilandgroepe. 'n
   Groot aantal eilande lê ook in die riviermondings Firth of Clyde en
   Firth of Forth. Sint-Kilda is die mees afgeleë van die bewoonde eilande
   en lê meer as 160 kilometer van die vasteland af.

[wysig] Klimaat

   Skotland staan bekend vir sy nat en koel, maar matige klimaat, wat
   veral deur die oseaan beïnvloed word. Die land trek ongeag sy
   subarktiese ligging voordeel uit die warme Golfstroom en het baie warme
   temperature in vergelyking met ander Europese gebiede, wat op dieselfde
   breedtegraad lê soos byvoorbeeld die omgewing van die Noorse hoofstad
   Oslo.
   Ben Nevis, die hoogste berg, lê in Lochaber, die natste distrik van die
   Britse Eilande
   Ben Nevis, die hoogste berg, lê in Lochaber, die natste distrik van die
   Britse Eilande

   Die weer is dikwels onvoorspelbaar, en temperature is ondanks die
   matige Golfstroom-invloed laer as in die res van die Verenigde
   Koninkryk. Die gemiddelde maksimale temperatuur in die winter is 6 °C,
   terwyl die hoogste gemiddelde temperature in die somer tot sowat 18 °C
   styg. Die gemiddelde jaarlikse temperatuur op die berg Ben Nevis is
   vriespunt.

   Wes-Skotland is danksy die oseaniese strome gewoonlik warmer as die
   ooste, wat deur die kouer temperature van die Noordsee beïnvloed word.
   Tiree op die Hebride-eilande word as die sonnigste plek in die land
   beskou; dit het in 1975 300 sonskyndae gehad.

   Die gemiddelde jaarlikse reënval varieer in die verskillende streke;
   die westelike hoogland is die natste gebied met meer as 3 000
   millimeter reën per jaar, terwyl die reënval in die vlaktes meesal tot
   minder as 800 millimeter beperk bly. Hoër geleë gebiede word in die
   winter deur koue en sneeuval gekenmerk. Die dorp Braemar het sowat 59
   sneeudae per jaar, terwyl die kusgebiede sneeuval gewoonlik op minder
   as tien dae per jaar het.

[wysig] Geskiedenis

[wysig] Vroeë geskiedenis

   Die eerste groep van jagters en versamelaars het hulle sowat 11 000
   jaar gelede in Skotland gevestig, nadat die yslaag van die laaste
   ystydperk begin terugwyk het. Die eerste permanente huise is sowat
   9 500 jaar gelede opgerig, en die eerste noemenswaardige dorpe het
   sowat 6 000 jaar gelede ontstaan.
   Die Muur van Hadrianus vorm die grenslyn tussen die Romeinse provinsie
   Britannia en Skotland
   Die Muur van Hadrianus vorm die grenslyn tussen die Romeinse provinsie
   Britannia en Skotland

   Die geskiedskrywing van Skotland het in die Romeinse tydperk begin, toe
   die Romeine Engeland en Wallis verower en as die provinsie Britannia by
   hulle ryk ingelyf het. 'n Gedeelte van Suid-Skotland het 'n tyd lank
   onder Romeinse invloed gekom, tog het die Romeine die noorde van
   Skotland, wat as Caledonia bekend gestaan het, nooit verower nie.
   Caledonia was destyds die tuisland van die Pikte, terwyl die Gaeliese
   stamme van Dál Riata, wat oorspronklik vanaf Noord-Ierland na Skotland
   gekom het, Argyll bewoon het.

   Ná die einde van die Romeinse heerskappy in Brittanje het Skotland uit
   vier koninkryke bestaan: Dál Riada in die noorde; die Ryk van die
   Pikte, wat noord van die Firth of Forth gelê het; Strathclyde, die ryk
   van die Britoniese Kelte; en Bernicia, die ryk teen die Tweedmonding,
   wat deur die Germaanse Angele bewoon is.

[wysig] Die Wikings in Skotland

   In die laat 8de eeu het die Wiking-aanvalle op die Keltiese klooster
   Iona die beginpunt van die Skandinawiese magsuitbreiding na Skotland
   gevorm, en binne enkele jare het Nordiese setlaars tot 'n beduidende
   magsfaktor in die politieke lewe ontwikkel. Die noordelike eilandgroepe
   van Orkney en Shetland is selfs tot by die middel van die 15de eeu deur
   Skandinawiese bewoners oorheers.

   Die eerste Wiking-aanval op die klooster Iona in 795 was net die begin
   van 'n reeks aanvalle wat tot by die jaar 825 voortgeduur het. Veral
   die noordelike eilandgroepe Orkney en Shetland het 'n teiken vir die
   Wikings geword, en ook die Pikte aan die Skotse Noordseekus, wat 'n
   vryheidsstryd teen die Skotte uit die weste gevoer het, is deur
   Wiking-aanvalle tot so 'n mate verswak dat hulle uiteindelik 'n
   nederlaag gely en in 841 met die Skotse ryk verenig het.
   Die Noorse koning Harald Harfågre het Orkney in 875 by sy magsgebied
   ingelyf
   Die Noorse koning Harald Harfågre het Orkney in 875 by sy magsgebied
   ingelyf

   Orkney en Shetland is omstreeks 800 by die Noorse magsgebied ingelyf,
   en binne 'n dekade het ook vastelandse gebiede tot by Caithness en
   Sutherland in die suide en tot by die Hebride-eilande in die weste in
   die Noorse magsfeer beland.^[1] Die Nore het hulle ná die inlywing van
   die Pikteryk by Skotland veral op magskonsolidasie in die verowerde
   gebiede gekonsentreer, maar nogtans verskeie kere regstreeks by die
   Skotse politiek ingemeng. Die Nordiese koning Olaf van Dublin het in
   860 oorlog in Sentraal-Skotland gevoer, en die Skotse Wikings het tot
   by die 10de eeu verskeie kere rooftogte in die suide uitgevoer om
   skatte en slawe as 'n buit weg te voer. Afhangende van die politieke
   situasie het Noorse of Nordies-Ierse krygers daarnaas militêre steun
   aan óf die Skotse monarge óf hul teenstanders verleen.

   Onder die heerskappy van Malcolm I van Skotland (943-954) het 'n
   Nordies-Ierse leër in die naam van die Skotse koning teen die Saksers
   geveg en 'n nederlaag gely. Kenneth II (971-995) het 'n Deense inval in
   die ooste van die land afgeweer. Sy nasaat Malcolm II (1005-1034) het
   sy dogter met graaf Sigurd die Dikke van Orkney laat trou om die
   noordelike grens van Skotland te beskerm. Alhoewel Skotse en Nordiese
   adellikes onder mekaar vir die oorheersing van die Skotse hoogland en
   die eilande gebaklei het, was die verhouding tussen Skotte en Nore in
   hierdie periode deur 'n vreedsame naasbestaan gekenmerk.

[wysig] Kwynende Nordiese invloed

   Toe Sigurd die Dikke in die Slag van Clontarf gesneuwel het, is sy
   landbesit onder sy Noord-Skotse nakomelinge verdeel om sodoende die
   politieke alliansie tussen die graafskap Orkney en Skotland te
   bevestig. 'n Ooreenkoms tussen die grawe van Orkney en die mormaer
   (graaf) Macbeth van Moray het daartoe gelei dat Macbeth danksy die
   Nordiese steun die Skotse troon kon bestyg.

   Die heerskappy van Malcolm III Canmore (1058-1093) was 'n periode van
   politieke stabiliteit, en as gevolg van die kwynende militêre en
   ekonomiese magsbasis van Orkney en die verswakkende bande met Noorweë
   het die Wikings 'n al hoe kleiner rol in die politiek van Skotland
   gespeel.

   In 1263 het die Noorse koning Haakon IV 'n duur, maar onsuksesvolle
   strafekspedisie teen die Skotte gelei. Sy verpletterende nederlaag in
   die Slag naby Largs het die einde van die Nordiese invloed in Skotland
   bestempel. Haakon is op pad terug na Noorweë op Orkney oorlede, en die
   Noorse Kroon het vanweë sy finansiële moeilikhede besluit om die Skotse
   eilande prys te gee. Die Hebride-eilande is in 1266 aan die Skotse
   koning verkoop. Orkney en Shetland het nog tot by die jaar 1460 'n
   Noorse besitting gebly, maar in politieke en ekonomiese opsig geen
   noemenswaardige rol meer gespeel nie sodat die Skotse beleid nou op die
   Engelse bure in die suide begin konsentgreer het.

[wysig] Die Koninkryk van Skotland

   Volgens die tradisionele oorlewering het die geskiedenis van die
   Koninkryk van Skotland 'n aanvang geneem met Kenneth I van Skotland,
   wat in 843 koning van die Pikte en Skotte geword het. Die Koninkryk van
   Skotland het in die volgende meer of min na sy huidige grense
   uitgebrei. Terwyl die ryk goeie en nou betrekkinge met die heersers van
   Engeland gehandhaaf het, is die binnelandse politiek deur 'n hewige
   magstryd binne die heersende dinastie oorskadu.

   Met die Normandiese verowering van Engeland in 1066 het Skotland
   geleidelik begin wegbeweeg van sy Gaelies-Keltiese kultuur. Koning
   Malcolm III het getrou met Margaret, die suster van Edgar Ætheling, 'n
   Angel-Saksiese adellike wat aanspraak op die Engelse troon gemaak het.
   Margaret het veral die invloed van die Keltiese kerk verminder.

   Met die troonbestyging van haar jongste seun David I is die feodale
   stelsel in Skotland ingevoer en die immigrasie van setlaars uit die
   Nederlande bevorder. Hierdie beleid was veral daarop gemik om die
   handelsbande met die vasteland van Europa en Skandinawië te versterk.
   In die laat 13de eeu het baie Normandiese en Anglo-Normandiese gesinne
   landgoedere in Skotland ontvang. In hierdie tydperk het ook die Skotse
   parlement vir die eerste keer vergader.

   Ná die dood van die Jonkvrou van Noorweë, die laaste afstammeling en
   erfgenaam van Alexander III van Skotland, het die Skotse adel Edward I
   van Engeland om bemiddeling tussen die verskillende troonpretendente
   gevra. Die Engelse heerser het nogtans liewer geprobeer om 'n
   marionetmonargie onder sy invloed te vestig.

   Die Skotte het weerstand teen die Engelse planne gebied en onder die
   leiding van Sir William Wallace en Andrew de Moray eers John Balliol en
   later Robert Bruce as moontlike troonopvolger ondersteun. Bruce is op
   25 Maart 1306 as die nuwe Skotse koning Robert I bekroon en het op 23
   en 24 Junie 1314 in die Slag van Bannockburn 'n beslissende oorwinning
   oor die Engelse behaal.

   Die oorlogshandelinge het egter ná sy dood tydens die Tweede Skotse
   Onafhanklikheidsoorlog (1332-1357) weer opgevlam met Edward Balliol se
   vergeefse poging om Bruce se erfgename met Engelse steun van die troon
   te verdryf. Die politieke situasie in Skotland het met die opkoms van
   die Stewart-dinastie in die sewentigerjare van die 14de eeu begin
   stabiliseer.

   Teen die einde van die Middeleeue was Skotland in kulturele opsig
   verdeel in die oorwegend Skotstalige vlaktes en die Gaeliessprekende
   hoogland. Die vlaktes was histories nouer ingeskakel by die hoofstroom
   van die Europese kultuur as die hoogland, wat veral deur sy
   clan-stelsel gekenmerk is. Die magtige clans het die hoogland tot by
   die Wet van Vereniging in 1707 oorheers.
   Die Skotse parlement
   Die Skotse parlement

   In 1603 het die Skotse koning Jakob VI die erfgenaam van die Engelse
   troon geword en ook as koning Jakob I van Engeland geregeer. Met die
   uitsondering van die tydperk van die Protektoraat het Skotland 'n
   selfstandige staat gebly, tog was daar geskille oor die bestuur van die
   kerk. Ná die Glorieryke Rewolusie en die val van die Rooms-Katolieke
   Jakob VII het Skotland vir 'n tyd lank gedreig om 'n ander Protestantse
   monarg uit Engeland te kies. Die Engelse het op hulle beurt met 'n
   handelsboikot en die sluiting van die grens gedreig, maar uiteindelik
   het die parlemente van Skotland en Engeland die gemeenskaplike Wet oor
   die Vereniging aanvaar, waardeur die Koninkryk van Groot-Brittanje
   geskep is.

   Twee Jakobiete-opstande in die weste van Skotland het in 1715 en 1745
   nie daarin geslaag om die Huis Hanover van die Britse troon te verdryf
   nie.

   Skotland het in die tydperk van die Skotse verligting en die
   Industriële Rewolusie tot een van die intellektuele, handel- en
   nywerheidsentrums van Europa ontwikkel. Veral ná die Tweede
   Wêreldoorlog het die land gebuk gegaan onder die proses van
   de-industrialisering. Die land het desondanks in die afgelope dekades
   'n soort kulturele en ekonomiese hergeboorte beleef, wat gedeeltelik te
   danke was aan die inkomste uit die olie- en gasontginning in die
   Noordsee, die vinnige groei van die elektroniese bedryf en die
   finansiële sektor en die skepping van die Skotse Parlement volgens die
   Skotland-wet van 1998.

[wysig] Ekonomie

   Die Skotse ekonomie is stewig verweef met dié van Europa en ander
   gebiede van die Westerse wêreld en sterk uitvoergerig. Dit is in wese
   'n markekonomie, alhoewel daar tot 'n beperkte mate staatlike inmenging
   in die ekonomiese gebeure is.

   Ná die nywerheidsomwenteling begin die Skotse ekonomie hom op die swaar
   nywerhede toespits, met die skeepsbou, steenkoolmynbou en
   staalvervaardiging as die belangrikste bedrywighede. As 'n deel van die
   Britse Ryk vind Skotse uitvoergoedere maklike toegang tot die wêreldwye
   markte.
   Die hoofkwartier van die Bank van Skotland in Edinburg
   Die hoofkwartier van die Bank van Skotland in Edinburg

   Met die verskuiwing na hoë-tegnologie en dienste verminder die swaar
   nywerhede se belangrikheid in die laat 20ste eeu. Die tagtigerjare is
   gekenmerk deur 'n ekonomiese opswaai in die sogenaamde Silicon
   Glen-korridor tussen Glasgow en Edinburg, en 'n groot aantal
   tegnologiese ondernemings het hulle in Skotland gevestig. Ook die
   ontdekking van olievelde langs Skotland se Noordseekus bevorder die
   transformasie van die plaaslike ekonomie.

   Edinburg het tot Skotland se belangrikste en Europa se sesde grootste
   finansiële sentrum ontwikkel. Die stad huisves die hoofkwartiere van
   die Koninklike Bank van Skotland (Royal Bank of Scotland, die tweede
   grootste bank in Europa), HBOS (die eienaars van die Koninklike Bank
   van Skotland) en Standard Life.
   Die Glenfiddich-whiskydistillery in Dufftown
   Die Glenfiddich-whiskydistillery in Dufftown

   Glasgow is Skotland se grootste seehawe en die vierde belangrikste
   nywerheidsentrum in die Verenigde Koninkryk. Die stad lewer meer as
   sestig persent van Skotland se uitvoere van nywerheidsprodukte op.
   Alhoewel sy omvang verminder het, is die skeepsbou nog steeds een van
   die grootste plaaslike nywerhede. Glasgow beskik daarnaas oor Skotland
   se mees uitgestrekte en ekonomies belangrikste sakesentrum. Dit is een
   van Europa se twintig belangrikste finansiële sentrums en huisves die
   hoofkwartiere van baie belangrike Britse maatskappye.

   Aberdeen, wat soms ook die olie-hoofstad van Europa genoem word, dien
   as die sentrum van die olienywerheid. Tekstiele, chemiese produkte,
   distillerye, brouerye, toerisme en vissery is eweneens belangrike
   bronne van inkomste.
   'n Bees van die Skotse Hoogland
   'n Bees van die Skotse Hoogland

   Skotland se uitvoere beloop in 2003 sowat £18,7 miljard (R231,7
   miljard), waarvan sewentig persent of £13,1 miljard (R162,3 miljard)
   nywerheidsprodukte. Die belangrikste Skotse uitvoergoedere is whisky,
   elektroniese toerusting en finansiële dienste, met die Verenigde State,
   Duitsland en Frankryk as die belangrikste bestemmings.

   Die bruto binnelandse produk van Skotland (BBP) beloop in die jaar 2002
   £74 miljard (R917 miljard) of £14 651 (R181 558) per capita.

   Slegs sowat 'n kwart van Skotland se oppervlak is agrariese gebiede,
   met graan en groentes as die hoofgewasse. Skaapteelt is egter 'n
   belangrike bedryf in gebiede soos die Skotse Hoogland en die
   eilandgroepe, wat minder geskik is vir akkerbou. Die meeste landgoedere
   word deur 'n relatief klein aantal mense beheer (350 mense besit meer
   as die helfte van die land). Die Skotse Parlement het in 2003 'n
   wetsontwerp, die Wet oor Landhervorming (Land Reform Act), goedgekeur,
   wat die aankoop van land vir plaaslike gemeenskappe en boere op
   huurboerderye moontlik maak, selfs in die geval dat die eienaars
   onwillig sou wees om te verkoop.

[wysig] Bevolking en tale

   Die hawe van Arbroath
   Die hawe van Arbroath

   Skotland se 5,1 miljoen inwoners is meestal van Keltiese,
   Angel-Saksiese en Skandinawiese afkoms. In die laaste jare het ook 'n
   groter aantal immigrante uit Oos-Europa hulle in Skotland gevestig,
   waaronder sowat 20 000 Pole.

   Alhoewel die oorgrote meerderheid Skotte Skotse Standaardengels praat,
   is byna een derde van die bevolking ook een van die inheemse tale Skots
   en Gaelies magtig.

   Skots-Gaelies (Gaelies: Gàidhlig) word nog deur sowat een persent van
   die Skotte gepraat, meestal naas Engels. Volgens die sensus van 1971
   was daar net 477 mense eentalig Gaelies. Die Gaeliese taalgebied, die
   Gàidhealtachd, beslaan veral die noord-westelike hooglandgebiede en die
   eilande langs die weskus. Gaelies staan onder meer sterk op die
   Hebrides, in die distrikte Ardnamurchan, Wester Ross en West Sutherland
   aan die weskus en in klein gemeenskappe in Perthshire (Gaelies:
   Peairt), Invernessshire (Inbhirnis), Sutherland (Cataibh), Ross en
   Cromarty (Ros is Cromba), Argyll (Earra-Ghaidheal), Nairn (Narunn) en
   Bute (Boid). Die taal word as 'n streektaal erken.

   Skots, 'n Germaanse taal wat nou verwant is aan Engels, word deur sowat
   dertig persent van die bevolking gepraat. Die taal was oorspronklik 'n
   Angel-Saksiese dialek en het ook 'n literêre tradisie, nogtans het
   belangstelling in Skots eers in die afgelope jare weer duidelik
   toegeneem. Skots word net soos Gaelies as 'n streektaal erken.

[wysig] Verwysings

    1. ^ Konstam, Angus: Die Wikinger. Geschichte, Eroberungen, Kultur.
       Wene: tosa/Carl Ueberreuther 2007, bl. 138

                         Keltiese gebiede in Europa

           Bretagne | Ierland | Wallis | Cornwall | Man | Skotland


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Skotland

