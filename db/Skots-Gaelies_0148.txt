Skots-Gaelies


   Skots-Gaelies (Gàidhlig /ˈgaːlʲigʲ/; vroeër ook Ersies genoem) is die
   inheemse Keltiese taal van Skotland en word vandag veral nog op die
   Hebride-eilande, in die westelike Skotse Hoogland en in Glasgow
   gepraat. Baie mense praat Gaelies egter nie as hulle moeder- of eerste
   taal nie. Veral in Glasgow word Skots-Gaelies oorwegend as 'n tweede
   taal gebesig. Die meeste Gaeliessprekers is ook Engels magtig.

   Skots-Gaelies maak deel uit van die Goideliese groep van Eilandkeltiese
   tale en is nou verwant met Iers en Manx. Die nou taalverwantskap met
   Iers is te danke aan die immigrasie van Ierse Skote sedert die 4de eeu.

   Skots-Gaelies moenie verwar word met Skots nie, die Germaanse
   omgangstaal van Skotland, wat uit die Angel-Saksiese dialekte van
   Suid-Skotland ontwikkel het.

   Die ou naam Ersies verwys na die feit dat Skots-Gaelies deur
   moedertaalsprekers tot by die 17de eeu as 'n soort Iers beskou is. Iers
   het destyds in Skotland selfs as skryftaal vir die Skots-Gaeliese
   dialekte gedien. Die naam Ersies (Engels: Erse) is afgelei van "Iers".

[wysig] Geskiedenis

   'n Bladsy uit die Book of Deer
   'n Bladsy uit die Book of Deer

   Gedurende die 4de eeu het Iers-Gaeliese setlaars veral uit die klein
   koninkryk van die Dál Riata in die noorde van Ierland hulle in die
   nabygeleë Skotland gevestig. Twee koninkryke met hierdie naam het eeue
   lank in Ierland en Skotland bestaan. Alhoewel die Ierse immigrante
   groot dele van Skotland verower het, het die Ierse of Skots-Gaeliese
   taalgebied nooit die hele Skotland beslaan nie.

   Die eerste bronne, wat 'n selfstandige ontwikkeling van die
   Skots-Gaeliese taal aandui, is in die Book of Deer uit die 10de eeu
   bewaar. Sy inkonsekwente spelling bevat besonderhede van die afwykende
   Skotse uitspraak, alhoewel Skots-Gaelies in hierdie tydperk eerder as
   'n Ierse dialek beskou moet word. Die eerste bron, wat as bewys vir die
   ontwikkeling van 'n selfstandige Skotse taal naas Iers-Gaelies kan
   dien, is die Book of the Dean of Lismore uit die vroeë 16de eeu. Die
   boek bevat Skots-Gaeliese tekste met 'n spelling, wat sterk op die
   destydse uitspraak van Skots steun. Hierdie besonderheid stel
   taalnavorsers in staat om die destydse uitspraak nader te ondersoek.

   Daar word nou algemeen aanvaar dat Skots-Gaelies tussen die 10de en
   12de eeu sy eie kenmerke ontwikkel het en vanaf die 14de of 15de eeu as
   'n selfstandige taal begin ontwikkel het.

   Terwyl Skots-Gaelies in die suidelike en oostelike gebiede van Skotland
   dikwels reeds in die Middeleeue deur Engels verdring is, het die
   verengelsing van die westelike hoogland eers in die 18de of 19de eeu
   begin. Veral eksterne invloede soos die neergang van die clan-stelsel
   na 1745 en skoolplig, wat in 1872 ingevoer is en alle kinders
   uitsluitlik aan Engels as onderwystaal blootgestel het, word as die
   hoofredes vir die agteruitgang van Skots-Gaelies aangevoer. Kinders is
   dikwels selfs gestraf sodra hulle op skool Gaelies gepraat het.

               Indo-Europese tale: Kentum-tale: Keltiese tale
                            Eiland-Keltiese tale
       Goidelies: Iers-Gaelies | Skots-Gaelies (Skotland • Kanada) |
                    Manx-Gaelies | Galweegse-Gaelies †
    Britonies: Wallies | Kornies | Bretons | Cumbries † | Piekties †
                           Vasteland-Keltiese tale
    Vasteland-Keltiese tale: Gallies †: | Leponties † | Galaties †
                               Keltiberies †
                                Gemengde Tale
                     Gemengde Tale: Shelta | Bungee †
                              ^† Uitgestorwe

   Kategorieë: Keltiese taal • Skotland

