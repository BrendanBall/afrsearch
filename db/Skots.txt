Skots


   Skots, Scots (soms word dit ook Inglis, Lallans, Doric of braid Scots
   genoem) is die algemene naam wat na die Germaanse taal van Skotland
   verwys. Dit word soms ook beskou as 'n dialek van die Engelse taal. Dit
   moet nie verwar word met die Skotse Gaelies nie, wat 'n selfstandige
   Keltiese taal is, dus glad nie Germaans nie, en dus bitter min
   ooreenkomste (=veral leenwoorde) toon met Engels en Skots.

   Sedert die vyfde eeu n.C. vestig baie Angele hulle in die suide van
   Skotland. Hulle praat 'n Germaanse taal, wat nou verwant is aan die
   dialekte van die Sakse en Jute, die ander twee volke wat hulle
   terselfdertyd in Engeland vestig. Noordelike Angel-Saksiese dialekte
   word sedert die 7de eeu ook in Lothian gepraat; hier is ook die meeste
   plekname van Germaanse herkoms.

   Adam Loutful verwys in 1494 na die Skotse taal sowel as Inglis asook as
   Scottis. Skots het sy eie spelling en vertaling van die Bybel, en dit
   is die taal van die Skotse koningshof wat as die voorbeeld vir die
   standaardisering van Skots dien - eerder as dié van die Engelse hof.
   Standbeeld van Robert Burns in die Australiese hoofstad Canberra
   Standbeeld van Robert Burns in die Australiese hoofstad Canberra

   Die taal beleef 'n bloeitydperk in die 16de eeu. Met die vereniging van
   die twee koninkryke Skotland en Engeland in die jaar 1603 en die
   samesmelting van die twee parlemente in 1707 word die taal se status
   afgeskaal. Dit bly egter die omgangstaal van die Germaanstalige Skotte
   en word deur Skotse digters en skrywers soos Robert Burns en Walter
   Scott nog steeds as 'n literêre taal gebruik.

   Twee groot woordeboeke word sedert 1931 saamgestel: A Dictionary of the
   Older Scottish Tongue, wat die taalgebruik voor 1700 vermeld, en The
   Scottish National Dictionary, 'n woordeboek met sowat 50 000
   inskrywings wat op die moderne Skotse taal fokus, en in 1927 begin is.
   David Murison, dosent in Skots aan die Universiteite van St. Andrews en
   Aberdeen, word in 1946 die uitgewer van die woordeboek. Die tiende en
   laaste boekdeel verskyn in 1976. Die Linguistic Survey of Scotland
   versamel inligting oor die Skotse en Gaeliese taal en publiseer in 1975
   die eerste boekdeel van die Linguistic Atlas of Scotland.

   Vandag is daar drie hoofdialekte van Skots:
     * Suid-Skots, wat nou verwant is aan die dialekte van Noord-Engeland;
     * Sentraal-Skots en
     * Noord-Skots, 'n dialek met 'n aantal invloede uit die Noorse
       dialekte van Skandinawiese setlaars, wat hulle in Skotland gevestig
       het.

[wysig] Woordeskat

   Skots is deurspek met enkele leenwoorde uit die Keltiese taal, soos
   galore (baie), wat sy oorsprong in Gaelies go leor het. Met die
   stigting van Skandinawiese nedersettings en die nou bande wat tydens
   die 15de en 16de eeu met Frankryk gehandhaaf word, kom 'n aantal
   Noorse, Nederlandse, Nedersaksiese en Franse woorde in Skots.
   Nedersaksies kirk, kark (kerk) word kirk in Skots, terwyl die Engels
   van Engeland church gebruik.

   'n Klompie Skotse woorde staan dwarsdeur die Engelstalige wêreld
   bekend: Lass en lassie (meisie), auld (Engels: old, ou(d)), burn (van
   Oud-Engels burna, klein rivier), muckle (Engels: mickle; baie, groot),
   syne (Engels: since, sedert, nadat) en wee (van Middel-Engels wei,
   klein) is net enkele voorbeelde.

[wysig] Grammatika

   Die grammatika toon nie baie afwykings van die Engelse standaardtaal
   nie, alhoewel daar enkele spesifieke Skotse sinspatrone is, wat
   byvoorbeeld die gebruik van partikels betref:
     * Skots gebruik die intensiteitspartikel aye: She is aye busy. (Sy is
       baie besig).
     * Skots gebruik 'n ontkenningspartikel, na: He canna sing. (Hy kan
       nie sing nie.)

[wysig] Uitspraak

     * Skots het soms /e/ in plaas van die Engelse /ou/: stane (steen,
       Engels stone), hame (tuiste, huis, heim, Engels home).

     * Skots gebruik soms /u/, waar Engels 'n /au/-klank het: doun
       (af/neer/onder, Engels down).
     * Skots het 'n /x/-klank, net soos in Afrikaans lig, in loch; licht
       en nicht word soms /liegt/ en /niegt/ uitgespreek.

   Indo-Europese tale: Germaanse tale
         Noord-Germaanse tale:
      Deens | Faroëes | Nynorsk en Bokmål (Noors) | Yslands | Sweeds
          Wes-Germaanse tale:
   Afrikaans | Duits | Engels | Fries | Jiddisj | Luxemburgs | Nederlands
                          | Nedersaksies | Skots
          Oos-Germaanse tale:
                      Boergondies | Goties | Vandaals

   Kategorieë: Natuurlike taal • Skotland • Angliese tale

