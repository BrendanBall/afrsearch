Skotse Hoogland


   Laagland-Hoogland skeiding
   Laagland-Hoogland skeiding
   Beeld:Highlands sign.jpg
   'n Hooglandraadteken op die grens van die Hooglandraadgebied wat
   impliseer dat die grens ook dié van die Skotse Hoogland is

   Die Skotse Hoogland (Skots-Gaelies: A' Ghàidhealtachd, Skots: Hielands,
   Engels: Scottish Highlands) sluit die ruwe en bergagtige dele van
   Skotland noord en wes van die Hooglandgrensbreuk in.^[1] Veral in die
   ooste is die grens egter nie duidelik gedefinieer nie. Die Great Glen
   skei die Grampianberge in die suidooste van die Noordwes-Hoogland. Die
   Skotse Hoogland verteenwoordig die grootste deel van die Gàidhealtachd,
   die tradisionele gebied van die Skots-Gaeliese gemeenskap en dit is
   baie keer sinoniem daarmee.^[2]Die Hoogland word baie keer beskryf as
   een van die mees skilderagtige streke van Europa.

   Die Skotse Hoogland is yl bevolk met talle bergreekse wat die gebied
   oorheers. Dit sluit die hoogste berg in die Britse Eilande, Ben Nevis,
   in. Voor die 19de eeu het die Hoogland 'n baie groter bevolking gehad
   wat as gevolg van 'n aantal redes drasties verminder het. Die redes
   sluit in 'n verbod op die tradisionele Hooglandlewenswyse na die Tweede
   Jakobitiese Opstand, die berugte Ontruiming van die Hoogland (Engels:
   Highland Clearances), en grootskaalse migrasie na stedelike gebiede
   tydens die Industriële Revolusie. Die gebied is vandag een van die yls
   bevolkste gebiede in Europa.

   Die Highland Council is die administratiewe owerheid vir die grootste
   deel van die Skotse Hoogland en het sy administratiewe middelpunt in
   Inverness. Die Hoogland sluit egter ook dele van die Raadsgebiede van
   Aberdeenshire, Angus, Argyll en Bute, Moray, Perth en Kinross, en
   Stirling in. Hoewel die Isle of Arran administratiefgewys tot
   Noord-Ayrshire behoort word die noordelike gedeelte algemeen as deel
   van die Hoogland gesien.^[verwysing benodig]

[wysig] Verwysings

    1. ^ Gazetteer for Scotland, Highland Boundary Fault, Besoek op 15
       Maart 2008
    2. ^ Scottish Arts Council, Gaelic Arts Policy, 2003, Afgelaai op 14
       Maart 2008 - Die publikasie definieer Gàidhealtachd in die woordlys
       op bladsy 15 as Gaelic community, maar in die teks daarvan word
       meestal die gebied van dié gemeenskap bedoel

    Hierdie artikel omtrent die geografie van Skotland is slegs 'n saadjie
   en bied tans nog nie ensiklopediese dekking van die betrokke onderwerp
   nie. Jy kan Wikipedia help deur dit uit te brei.
   Kategorieë: Artikels met stellings wat verwysings ontbreek • Skotland
   geografie saadjies

