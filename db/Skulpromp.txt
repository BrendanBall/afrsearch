Skulpromp


   Die skulpromp is 'n vervaardigingstegniek waar die romp van die
   vaartuig (motor of vliegtuig) die strukturele lading van die vaartuig
   dra. Dit staan in teenstelling met die interne raamwerk (onderstel) wat
   dan met 'n nie-lasdraende romp bedek word. Die skulpromp is in die
   1930's vir die eerste keer in vliegtuigvervaardiging aangewend. 'n
   Verwante tegniek in motorvervaardiging is waar die motorvoertuig se
   onderstel en die romp in 'n enkele eenheid geïntegreer word eerder as
   om 'n afsonderlike romp op die raamwerk te bou. Hierdie
   vervaardigingstegniek is vandag die oorheersende metode in
   motorvoertuigvervaardiging vandag.

[wysig] Vliegtuie

   Vroeë vliegtuie is almal op 'n interne raamwerk gebou wat tipies uit
   hout of staalbuise bestaan het, wat dan oorgetrek is met doek om 'n
   gladde oppervlak te vorm. Verskillende materiale is gebruik; sommige
   bouers het plaatmetaal of laaghout vir die rompbedekking gebruik. Al
   hierdie vroeëre ontwerpe het egter staatgemaak op die beginsel van
   lasdraende strukture met aparte rompbekleding.

   In 1916 het LFG van Duitsland hulle Roland C.II bekendgestel wat 'n
   romp gehad het wat uit gebuigde laaghout bestaan het en beide die
   buitenste bekleding en die lasdraende struktuur uitgemaak het. Dit het
   die vliegtuig besonder sterk gemaak vergeleke met ander ontwerpe van
   dié tydperk al was dit nogal swaar gewees. Soortgelyke ontwerpe is ook
   deur Pfalz Flugzeugwerke vervaardig wat aanvanklik die Roland onder
   lisensie vervaardig het.

   Teen die laat 1920's het die prys van aluminium (spesifiek duralumin)
   beduidend gedaal en het baie vervaardigers begin om dit te gebruik om
   die interne raamwerk te vervang en in sommige gevalle ook die
   bekleding. 'n Klassieke ontwerp van so 'n ontwerp was die Ford Trimotor
   wat die ou struktuur behou het met nuwe materiale. Die struktuur van
   die vliegtuig het bestaan uit vakwerk bestaande uit aluminium balke met
   'n dun laag aluminiumbedekking wat met klinknaels daarop vasgemaak is.

   Met die verskyning van hierdie ontwerpe het dit gou duidelik geword dat
   die romp self oor strukturele eienskappe beskik het. Met voldoende
   dikte sou 'n mens met die interne raamwerk kon wegdoen. 'n Dikker
   bekleding alleen sou egter steeds te swaar wees. Met 'n dunner ykmaat
   sou mens met die nodige buigings en kurwes ook 'n sterk genoeg
   struktuur skep om verskeie soorte ladings te kon dra.

   Hierdie ontwikkeling saam met groter enjinkraglewering en meer aandag
   wat geskenk is aan stroombelyning om vinniger vliegtuie te maak het 'n
   baie stewiger romp vereis om ondersteuning te bied teen die vinnig
   vloeiende lug. Die verhoogde wringweerstand was ook belangrik om
   aero-elastiese probleme te vermy in die oorgang vanaf die goed
   ondersteunde tweedekkervliegtuigkonstruksie. 'n Uitstekende vroeë
   voorbeeld van 'n ontwerp waar hierdie probleme aangespreek is, was die
   Douglas DC-3.
   Kategorieë: Lugvaart • Voertuigtegnologie

