Skynprivaatnetwerk


   'n Skynprivaatnetwerk (SPN) (Engels: Virtual Private Network) is 'n
   private kommunikasienetwerk wat dikwels deur maatskappye of
   organisasies benut word om vertroulik oor 'n openbare toeganklike
   netwerk te kommunikeer. Die boodskapverkeer van 'n SPN kan oor die
   openbare netwerkinfrastruktuur gedra word (bv. die Internet bo-oor
   standaard protokolle, of 'n diensverskaffer se privaatnetwerk met 'n
   bepaalde Dienspeil-ooreenkoms (DPO) tussen die SPN-kliënt en die SPN
   diensverskaffer).

   Inhoud

        * 1 Meganisme om geldigheid vas te stel
        * 2 Soorte SPN'e
        * 3 Sien ook
        * 4 Eksterne skakels

[wysig] Meganisme om geldigheid vas te stel

   'n SPN is 'n kostedoeltreffende en veilige manier waarop twee
   ondernemings aan hulle gebruikers toegang kan verleen tot die
   korporatiewe netwerk en afgeleë netwerke aan mekaar verbind kan word
   oor die Internet. Veilige SPN'e is meer kostedoeltreffend as private
   lyne. 'n SPN behels gewoonlik twee dele: die beskermde binneste netwerk
   wat al die fisiese en administratiewe sekuriteit verskaf om die
   versending te beskerm en 'n minder betroubare buitenste netwerk of
   segment (gewoonlik oor die Internet). Oor die algemeen word 'n
   brandmuur tussen die afgeleë gebruiker se werkstasie of kliënt en die
   gasheernetwerk of bediener opgerig. Wanneer die gebruiker aanteken sal
   sy rekenaar geldigheidsdata na 'n diensprogram binne in die netwerk
   stuur. 'n Bekende betroubare persoon kan aangestel word met die nodige
   sekuriteitsvoorregte om toegang te verkry tot hulpbronne wat nie vir
   algemene gebruikers beskikbaar is nie (soms ook slegs as hy met 'n
   betroubare toestel gebruik om toegang te verkry).

[wysig] Soorte SPN'e

   Beveiligde SPN gebruik kriptografiese tonnelprotokolle om die bedoelde
   vertroulikheid te verseker (dit voorkom dus die meeluister deur van bv.
   pakketsnuffelaars gebruik te maak). Die protokolle verseker ook die
   geldigheid van verbindingsversoeke (keer identiteitsdiefstal) en
   verseker die integriteit van boodskappe (verhoed dat met boodskappe
   gepeuter word) om privaatheid te verseker. Sulke tegnieke verskaf
   veilige kommunikasie oor onveilige netwerke.

   Veilige SPN-protokolle sluit die volgende in:
     * IPSec (IP sekuriteit) - gewoonlik gebruik oor Ipv4 en is ook 'n
       verpligte onderdeel van IPv6.
     * SSL/TLS word gebruik vir netwerktonnels deur die algehele
       netwerkstapel soos in die geval van die OpenVPN-projek of vir die
       beveiliging van 'n web-instaanbediener.
     * SSL is 'n raamwerk wat meer dikwels verbind word met elektroniese
       handel, maar sekere handelaars het daarop uitgebrei om SPN
       vermoeëns daarby te voeg.
     * PPTP (Punt-tot-punt tonnelprotokol) wat gesamentlik deur 'n aantal
       maatskappye ontwikkel is, insluitende Microsoft.
     * L2TP (Laag 2 Tonnelprotokol), wat werk deur Microsoft en Cisco
       insluit.
     * L2TPv3 (Laag 2 Tonnelprotokol weergawe 3), 'n nuwe weergawe van
       bogenoemde

   Sommige groot Internet diensverskaffers bied nou 'n bestuurde SPN-diens
   aan vir besigheidskliënte wat die sekuriteit en gerief van 'n SPN
   verlang maar nie self so 'n SPN-bediener wil bestuur nie.

   Vertroude SPN'e gebruik nie kriptografiese tonnels nie maar maak staat
   op die veiligheid van 'n enkele verskaffer se netwerk om die
   dataverkeer te beskerm. In 'n mate is dit bloot 'n uitbreiding van die
   tradisionele netwerk en die administrasie daarvan.
     * MPLS word dikwels gebruik om Vertroude SPN'e te bou.
     * L2F wat deur Cisco ontwikkel is kan ook hiervoor gebruik word.

[wysig] Sien ook

     * OpenVPN
     * IPSec
     * Hamachi
     * Wippien
     * SSL
     * VNC

[wysig] Eksterne skakels

     * Virtual Private Network Consortium - handelsvereniging van SPN
       handelaars
     * RFC 2764 – 'n Raamwerk vir IP-gebasseerde SPN'e
     * Tinc, 'n IPv4 en IPv6 SPN daemon
     * VPN-Forum
     * Microsoft TechNet - SPN Hulpbronne
     * QSS, 'n bykomstige SPN-tegniek vir Microsoft ISA Bediener SPN'e
     * SSL SPN'e en die gebruik van OpenVPN Darknet
     * UltraVPN - 'n vrye implementering van OpenVPN

   Kategorieë: Rekenaarnetwerke • Internet

