Skálholt


   Die kerk van Skálholt
   Die kerk van Skálholt
   Skálholt in die winter
   Skálholt in die winter

   Skálholt is 'n klein dorpie in die munisipaliteit Bláskógabyggð van die
   Suid-Yslandse administratiewe gewes Suðurland. Die dorp maak deel uit
   van die sogenaamde Goue Ring, 'n gewilde toeristeroete. Skálholt lê in
   die Laer Biskupstungurvallei tussen die riviere Hvítá en Brúará en
   bestaan tans slegs uit 'n groot kerkgebou en enkele huise. Die dorpie
   is nogtans een van die belangrikste historiese plekke in Ysland, en die
   gebeure wat hier oor 'n tydperk van sewe eeue afgespeel het, het 'n
   groot invloed op die politieke, geestelike en kulturele lewe in Ysland
   uitgeoefen.

[wysig] Geskiedenis

   Skálholt se vroeë geskiedenis dateer terug na die 11de eeu, 'n periode
   van godsdienstige twiste. Sowat twee eeue ná die Noorse volksplanting
   in Ysland is in 1056 die eerste bisdom vir Suid-Ysland in Skálholt
   gestig. 'n Tweede bisdom vir Noord-Ysland in Hólar het in 1109 gevolg.

   Skálholt is deur Ísleifur Gizurarson (1006-1080), die seun van Gissur
   die Witte, as die plek vir die eerste biskopsetel gekies, moontlik
   omdat die landgoed van sy vader in Skálholt geleë was - sy grootvader
   Teitur Ketilbjarnarson was die eerste setlaar in die gebied.

   Ísleifur se vader, 'n welvarende adellike 'n gedugte politikus het 'n
   beslissende rol by die kerstening van Ysland en die vestiging van 'n
   plaaslike kerkorganisasie gespeel. Hy het omtrent die jaar 1000 ook die
   eerste Yslandse kerk in Skálholt opgerig. Die bekende Middeleeuse
   Duitse geskiedskrywer Adam van Bremen het omtrent 1075 na Skáltholt as
   die grootste dorp in Ysland verwys.

   Biskop Klængur Þorsteinsson het hier in die 12de eeu 'n groot
   weelderige katedraal laat oprig. Die kerkgebou is met ingevoerde Noorse
   timmerhout gebou. Tot by die Reformasie van die jaar 1550, wat op bevel
   van die Deense koning Christiaan III ook in Ysland deurgevoer is, het
   Skálholt eeue lank as die opvoedkundige en kulturele sentrum van Ysland
   gedien. Jón Arason, die laaste Rooms-Katolieke biskop van Ysland, is in
   1550 saam met sy twee seuns in Skálholt tereggestel.

   Vandag is Skálholt vanweë sy nuwe katedraal (wat in 1956 opgerig is),
   sy biskopsgrafte, sy museum en sy versameling van ou boeke in die
   toring 'n gewilde toeristebestemming. Die plaaslike hoërskool se
   skoolhuis dien gedurende die somer as 'n gastehuis.

[wysig] Bronne

     * Adam van Bremen (uitgegee deur G. Waitz): Gesta Hammaburgensis
       Ecclesiae Pontificum. Berlyn 1876 Aanlyn beskikbaar
     * Adam van Bremen (vertaal in Engels deur Francis Joseph Tschan en
       Timothy Reuter): History of the Archbishops of Hamburg-Bremen.
       Columbia University Press 2002

[wysig] Eksterne skakels

     * Die amptelike webwerf van Skálholt (in Engels beskikbaar)
     * Die biografie van biskop Islav van Skálholt (in Duits beskikbaar)
     * Skálholt en die Yslandse kerkgeskiedenis (in Duits beskikbaar)

   Kategorie: Ysland

