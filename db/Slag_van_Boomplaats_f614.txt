Slag van Boomplaats


         Slag van Boomplaats

     Datum   29 Augustus 1848
    Ligging  naby die Oranjerivier
   Resultaat Britse oorwinning
           Strydende partye
   Groot Brittanje Voortrekkers
            Bevelvoerders
   Sir Harry Smith Andries Pretorius
               Sterkte
   1 200           300
              Ongevalle
   22              7

   Die Slag van Boomplaats is 'n veldslag wat op 29 Augustus 1848 tussen
   Voortrekkers onder Andries Pretorius en Britse magte van Harry Smith
   plaasgevind het. Pretorius was in bevel van ongeveer 300 man teenoor
   Smith se 1 200 man. Hoewel die Britte die slag gewen het en Pretorius
   se mag op die vlug moes slaan, het hy slegs sewe ongevalle gehad
   teenoor die twee-en-twintig (sestien volgens sommige bronne) aan die
   Britse kant. Die slag was die eerste gewapende stryd van die Boere teen
   Britse besetting van die gebied tussen die Oranje- en Vaalrivier. Die
   nasleep daarvan het ook gelei tot die eerste teregstelling van 'n
   Kaapse Rebel deur die Britse owerheid in die Kaap.

   Inhoud

        * 1 Agtergrond
        * 2 Britse opmars en die slag
        * 3 Nasleep
        * 4 Verwysings

[wysig] Agtergrond

   Andries Pretorius
   Andries Pretorius

   Harry Smith annekseer die gebied tussen die Oranje- en Vaalrivier op 3
   Februarie 1848 as die Oranjerivier-Soewereiniteit. Pretorius wat reeds
   begin voel het dat geweldadige teenstand teen die Britte moontlik die
   enigste weg na vryheid was, vaardig op 8 April 1848 Een Algemene
   Oproeping uit waarin hy die Voortrekkers daarop wys dat hulle nooit
   daarin sal slaag om hulself vry te trek of te vlug nie, maar die wapen
   sal moet opneem. Die Ohrigstadse Volksraad en A. H. Potgieter berus
   hulle egter by die Britse anneksasie van die gebied tussen die Oranje-
   en Vaalrivier. Potgieter belê op 15 Mei 1848 'n vergadering op
   Potchefstroom waar daar besluit word om die oorlogsplanne te laat vaar
   en Potgieter instem om die Britse owerheid te versoek om Winburg aan
   die republikeinse noorde af te staan. Pretorius bedank as
   Kommandant-generaal en gaan woon op sy plaas in die Magaliesberge. In
   Junie 1848 word Pretorius versoek om te help in die verset teen T. J.
   Biddulph wat deur die Britse owerheid as magistraat aangestel is in
   Winburg. Pretorius word op 20 Junie 1848 aan die Sandrivier as
   Kommandant-generaal verkies. 'n Protesveldtog word georganiseer om die
   Goewerneur van die Kaapkolonie te oortuig dat die meerderheid in die
   Oranjerivier-Soewereiniteit teen Britse heerskappy gekant is. Pretorius
   gaan Winburg op 12 Julie met 'n groot gewapende mag binne. In
   Bloemfontein dryf hy en 'n duisend sterk kommando majoor H. D. Warden
   uit. Vandaar vertrek hy na die Oranjerivier waar hy by Bothasdrif,
   teenoor Warden se kamp, sy laer trek. Pretorius pleit steeds die
   terugtrekking van Britse beheer oor die gebied noord van die
   Oranje.^[1] Smith se reaksie is egter om Pretorius op 22 Julie tot
   "rebel" te verklaar en 'n losprys van £1 000 op Pretorius se kop te
   plaas. Pretorius laat ook nie op hom wag nie en toon sy minagting vir
   Smith en sy proklamasie deur op 3 Augustus in Bloemfontein 'n plakkaat
   uit te vaardig onder die naam "Koning Andreas I, koning van die
   Immigrante van die noordelike gebiede van Suidelike Afrika" en 'n
   losprys van £3 000 sterling op Smith se kop te plaas. Warden het besef
   dat 'n gewapende konflik met die Boere verreikende gevolge kon hê en
   het Smith daarteen probeer waarsku, maar dié het hom gerusgestel met
   die woorde: "My dear fellow, pray bear in mind that the Boers are my
   children!". ^[2]

[wysig] Britse opmars en die slag

   Sir Harry Smith
   Sir Harry Smith

   'n Britse mag word ook noordwaarts gestuur om die Britse bewind oor die
   Oranjerivier-Soewereiniteit te herstel. Pretorius wat gehoop het hy kon
   bloed vergieting vermy val op 16 Augustus 1848 terug in die rigting van
   Bloemfontein wat die Britse magte later in staat om die rivier
   onverhinderd oor te steek. Smith het Kolonel George Buller beveel om 'n
   mag te mobiliseer en na die Oranjerivier op te mars. Hulle bereik
   Colesberg op 21 Augustus waar hulle by ander eenhede aansluit. Sir
   Harry daag ook kort daarna uit Kaapstad op om die bevel oor te
   neem.^[3]

   Smith was in bevel van die twee Skuttersbrigade troepe en twee elk van
   die 45ste en die 91ste Regimente, 'n afdeling van die Kaaps Berede
   Skutters (Pandoere), drie sesponder-veldkanonne, en onder bevel van Lt.
   Dynely van die Koninklike Artillerie en 'n klein eenheid van Sappeurs
   en Mineurs. Verder het die Mediese Department bestaan uit Mnr. Hall,
   Dr. Atkinson en 'n Mnr. Power. Voorrade is met 'n kommissariaat van 117
   waens onder beheer van 'n span Griekwas gekarwei. Daar was altesaam 1
   200 soldate.

   Alhoewel die Boere nie professionele soldate was nie was hulle
   formidabele teenstanders aangesien hulle uitstekende skuts was. Hul
   enigste kanon was Ou Grietjie wat in die Slag van Bloedrivier gebruik
   is. Die Boere was egter almal berede wat hulle baie beweegbaar gemaak
   het.

   Die Britte het die Oranjerivier onverhinderd oorgesteek en in die
   rigting van die plaas Boomplaats op pad na Bloemfontein begin beweeg.
   Op 29 Augustus het die Britte op die verlate plaas Touwfontein ontbyt
   geëet. Hier vind hulle uit dat Pretorius stelling ingeneem het in 'n
   reeks lae koppies omtrent twaalf myl weg regs van die pad na
   Boomplaats. Smith het die teiken vroeg in die namiddag bereik en
   onmiddelik tot aanval oorgegaan. Die Kaapse Berede Skutters aan die
   linker kant, die 45ste in die middel en die Skuttersbrigade aan die
   regterkant, met die 91ste wat as 'n reserwemag gereserveer is. Kaptein
   Murray het sy swaard getrek en die teken gegee om aan te val. Die 45ste
   het onder swaar vuur deurgeloop en kon slegs die Boere posisies
   handhaaf toe die 9lste ter ondersteuning opgekom het. Die Kaapse Berede
   Skutters het 'n Boere sy-aanval verslaan, wat gepoog het om die waens
   en agter die magte aan te val, en hulle doelwitte bereik. Die Skutters
   Brigade het ook in hulle doelwitte geslaag en Pretorius moes na drie
   ure op die vlug slaan en oor die Vaalrivier terug trek. ^[3]

   Twee-en-twintig Britte waaronder twee Britse offisiere het in die slag
   omgekom en 38 gewond insluitend Sir Harry wat in die hakskeen gewond
   is. Sewe boere het omgekom en vyf is gewond.^[3]

[wysig] Nasleep

   Volgens FA Venter^[4] het een van die boere, Thomas Frederik Hermanus
   Dreyer (23), van Winburg, se perd in die slag weggehardloop wat die
   Britte in staat gestel het om hom krygsgevangene geneem. Hy is in
   Bloemfontein deur 'n krygshof as 'n "rebel" teen die Britse regering
   ter dood veroordeel en ondanks verskeie vertoë op 4 September 1848,
   saam met 'n Britse soldaat wat in die slag gedros het, Michael Quigley,
   op die paradegrond voor die Bloemfonteinse stadshuis deur 'n
   vuurpeloton doodgeskiet. Dreyer is hiermee die eerste persoon was as 'n
   Kaapse Rebel tereggestel word.^[2] Frederich Peter Schnehage, 'n
   Winburgse immigrante sakeman uit Duitsland is ook tot dood veroordeel.
   Sy graf was reeds klaar buite Winburg gegrawe en hy is die dorp
   uitgelei om geskiet te word, maar die tussentrede van sekere persone
   van Winburg het daartoe gelei dat sy lewe gespaar is.^[5]

   Smith het ook op verskeie plase van Boere wat by die slag betrokke was
   beslag gelê, op hulle wapens afgeneem en hulle swaar beboet as gevolg
   van wat hy beskou het as hulle deelname aan die "rebellie".^[2]

   Pretorius het na sy plaas by die Magaliesberge teruggekeer. Daar hoor
   hy dat sy vrou in sy afwesigheid oorlede en begrawe is. Hy is 'n jaar
   later met die negentienjarige Petronella de Lange getroud. Die
   nederlaag by Boomplaats het 'n ernstige knou gegee aan sy status as
   Voortrekkerleier. Hy speel egter wel nog 'n rol in die vereniging van
   die verskillende groepe noord van die Vaalrivier en hy speel 'n
   belanrike rol in die diplomatieke sukses by die Sandrivier Konvensie
   waar Brittanje vir die eerste keer 'n onafhanklike gebied vir die
   Voortrekkers of Boere erken.^[6]

   Die Oranjerivier-Soewereiniteit self sou onder Brits beheer bly tot op
   23 Februarie 1854 toe die Bloemfontein Konvensie geteken is waarna die
   gebied die Republiek van die Oranje-Vrystaat geword het. Pretorius het
   intussen in 1853 te sterwe gekom.^[6]

   'n Monument is in Kaapstad ter ere van die Britse gesneuweldes in die
   slag opgerig. Die monument is egter ernstig deur vandale beskadig. Die
   kroonstuk van die obelisk van metaal is gesteel en slegs die voetstuk
   staan nog op die hoek van Waal- en Victoriastraat by die St.
   George-katedraal. Die gesneuweldes word ook in die katedraal met 'n
   uitbeelding gedenk. Daar is ook in 'n kerk in Plymouth, Engeland, 'n
   plaket ter ere van die Britse gesneuweldes. Op die terrein van die slag
   is daar 'n eenvoudige granietmonument vir die gesneuwelde Boere en in
   'n begraafplasie vir die grafte van die Britse soldate.^[2]

   Die digter Gilbert Gibson, 'n nasaat van F.P. Schnehage wat aan die
   slag deelgeneem het, het in 2006 'n digbundel met die naam Boomplaats
   uitgebring. In die bundel vorm die Boere se stryd teen die Britte vanaf
   die Slag van Boomplaats in 1848 tot die Tweede Anglo-Boereoorlog een
   van vier kontekste tot die gedigte.^[7] ^[8]

[wysig] Verwysings

    1. ^ Die Groot Trek, Dr L. E. Oberholster, ANDRIES WILHELMUS JACOBUS
       PRETORIUS Deel 2, Besoek op 22 Februarie 2007
    2. ^ ^2,0 ^2,1 ^2,2 ^2,3 Die Volksblad, Dreyer - vergete martelaar van
       Boomplaats, Besoek op 23 Februarie 2007
    3. ^ ^3,0 ^3,1 ^3,2 Military History Journal - Vol 1 No 4, R. R.
       LANGHAM-CARTER, Arthur Murray and the Battle of Boomplaats, Besoek
       op 22 Februarie 2007
    4. ^ Rootsweb [SA-Gen FA Venter se THOMAS DREYER], Besoek op 24
       Februarie 2007
    5. ^ Stoffel van der Linde, geraamde dokument in Winburg Grafkelder,
       GESKIEDENIS VAN F P SCHNEHAGE Stamvader van die Schnehages, Besoek
       op 24 Februarie 2007
    6. ^ ^6,0 ^6,1 Die Groot Trek, Dr L. E. Oberholster, ANDRIES WILHELMUS
       JACOBUS PRETORIUS Deel 3, Besoek op 22 Februarie 2007
    7. ^ Litnet, ABSA Ketting: Zandra Bezuidenhout gesels met Gilbert
       Gibson, Besoek op 24 Februarie 2007
    8. ^ Litnet, Eckhard Cloete, Die swaar asemhaling van stilte, Besoek
       op 24 Februarie 2007

   Kategorie: Geskiedenis van Suid-Afrika

