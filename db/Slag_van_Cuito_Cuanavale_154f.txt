Slag van Cuito Cuanavale


   Slag van Cuito Cuanavale
   Part of Angolese Burgeroorlog en Suid-Afrikaanse Grensoorlog

     Datum   10 September 1987 -1988
    Ligging  Sjabloon:Coord
             Cuito Cuanavale, Angola
   resultaat Resultaat betwis. Aanspraak op oorwinning deur beide kante.
   Strydende partye
   Vlag van Angola FAPLA
   Vlag van Kuba  Kuba
   Vlag van Namibië SWAPO Vlag van Suid-Afrika  Suid-Afrika
   UNITA
   Aanvoerders
   Vlag van Kuba Leopoldo "Polo" Cintra Frias [1] Vlag van Suid-Afrika
   Kol. Deon Ferreira
   Sterkte
   40 000 gesamentlik geskat 11 000-12 000 gesamentlik geskat (3 000-4 000
   SADF; 8 000 UNITA)
   Ongevalle en verliese
   - 14 Kuba^[1] (Amptelik)
   - skattings wissel van 900 tot 4000 al te saam^[2] - 31 SADF(Amptelik)
   - Unita- 5000 geskat^[verwysing benodig]

   Die Slag van Cuito Cuanavale was een van die mees betekenisvolle
   gebeurtenisse van die Angolese Burgeroorlog (1975 tot 2002) asook die
   Suid-Afrikaanse Grensoorlog. Die Kubaanse, Angolese en Suid-Afrikaanse
   leërs het in 1987 daar slaags geraak in 'n veldslag wat bestempel is as
   die grootste in Afrika sedert die Tweede Wêreldoorlog.^[3]. Met albei
   kante wat aanspraak gemaak het op 'n oorwinning, word dit egter
   allerweë as 'n keerpunt in die Angolese Burgeroorlog beskou wat gelei
   het tot die uiteindelike onttrekking van Kubaanse, Suid-Afrikaanse en
   ander buitelandse troepe uit Angola.

   Inhoud

        * 1 Agtergrond
             + 1.1 Onafhanklikheid van Portugal
             + 1.2 Koue Oorlog
        * 2 Die Veldslag
             + 2.1 FAPLA ruk op na Mavinga
             + 2.2 Die Suid-Afrikaanse reaksie
        * 3 FAPLA terugtog
             + 3.1 Finale fase
        * 4 Die Nadraai
        * 5 Verwysings
             + 5.1 Voetnota verwysings
             + 5.2 Ander Bronne
        * 6 Eksterne skakels

[wysig] Agtergrond

[wysig] Onafhanklikheid van Portugal

   Vir sestien jaar lank tot en met 1975 was drie gewapende groepe in
   Angola in 'n stryd om onafhanklikheid van Portugal gewikkel: Die
   Marxistiese MPLA (met sy gewapende vleuel FAPLA) onder leiding van
   Agostinho Neto; die konserwatiewe FNLA onder leiding van Holden Roberto
   en UNITA onder leiding van die charismatiese Jonas Savimbi. Elkeen van
   dié groepe het 'n spesifieke deel van die land beheer: die MPLA het die
   hoofstad, Luanda beheer; Unita het die Suide van Angola beheer en die
   FNLA het die noorde beheer.

   Kort na die Angelierrewolusie in Portugal, het die regering in Lissabon
   begin om afstand te doen van sy kolonies in Afrika en het Angola
   onafhanklikheid verkry. Die Verdrag van Alvor het bestaan uit 'n reeks
   ooreenkomste tussen Portugal en die drie rebellegroepe wat die weg
   gebaan het vir volle soewereiniteit. Volgens die bepalings van die
   verdrag is 'n oorgangsregering gevorm en is verkiesings beplan vir die
   einde van die jaar met 11 November 1975 as die beoogde
   onafhanklikheidsdag. Met die aankoms van die dag het Agostinho Neto dit
   op homself geneem om om middernag onafhanklikheid namens die mense van
   Angola en die sentrale komitee van die MPLA te verklaar. Deur die gesag
   op homself te neem is die vrede tussen die drie rebellegroepe vernietig
   en het die land in 'n burgeroorlog verval.

[wysig] Koue Oorlog

   Die burgeroorlog het na die onafhanklikheidsverklaring onafgebroke
   voortgeduur tot en met 2002. Die oorlog het na raming 'n miljoen lewens
   geëis en die land se infrastruktuur lamgelê. Hierdie stryd het
   plaasgevind teen die agtergrond van die voortslepende Koue Oorlog
   tussen die V.S.A en die Sowjet-Unie. Beide supermoondhede het die
   strategiese belangrikheid van Suidelike Afrika besef, 'n streek ryk aan
   natuurlike hulpbronne en omring deur belangrike skeepsroetes om sy kus.
   Beide kante het die uitkoms van die burgeroorlog probeer beïnvloed deur
   van tussengangers gebruik te maak. Kuba en die sowjet Oosterse blok het
   openlike militêre steun aan die MPLA en Namibiese rebelle verleen,
   terwyl die V.S.A en tot 'n mindere mate Frankryk steun aan UNITA en
   Suid-Afrika verleen het deur middel van krygstoerusting.

[wysig] Die Veldslag

[wysig] FAPLA ruk op na Mavinga

   Die Suid-Afrikaanse en Kubaanse troepe het vir die eerste keer slaags
   geraak net ter suide van Benguela, 'n hawedorp in Suidwes-Angola. Die
   Kubaanse magte het daar verloor in die opsig dat hulle nie daarin kon
   slaag om die Suid-Afrikaanse troepe se opmars te stuit nie. Na 'n reeks
   neerlae het die Kubaanse en FAPLA soldate onttrek na 'n ou vliegveld by
   'n dorp genaamd Cuito Cuanavale.

   In 1987 het die MPLA as deel van hulle oorheersingstryd van Angola 'n
   veldtog geloods om UNITA uit hulle vestings in Mavinga en Jamba, in die
   suidooste van dié land te verdryf. Onder die leierskap van Sowjet
   raadgewers is besluit om die aanval vanaf Cuito Cuanavale te loods. In
   Augustus het die 21^ste, die 25 ^ste (beide ligte infanterie), die
   47^ste (gepantserde) en die 59^ste gemeganiseerde brigades (sommige
   bronne sluit die 16^de brigade ook in) Cuito Cuanavale in die Cuando
   Cubango provinsie van Suidoos-Angola verlaat om die veldtog van stapel
   te laat stuur. Hulle het lugondersteuning geniet vanaf 'n lugmagbasis
   Menongue, wat onder andere MIG 23s, wat in 'n grondaanvalsrol ontplooi
   is, ingesluit het.

[wysig] Die Suid-Afrikaanse reaksie

   Die Suid-Afrikaanse regering het 'n strategiese belang daarin gehad om
   te verseker dat UNITA in beheer bly van die streke aangrensend aan
   Suidwes-Afrika om te verseker dat die MPLA goedgesinde SWAPO guerrillas
   nie 'n afspringplek verkry vanwaar hulle aanvalle in Suidwes-Afrika kon
   loods nie.

   In Desember van 1987 het die Suid-Afrikaanse regering gereageer op die
   FAPLA/Kubaanse veldtog deur 'n reeks militêre operasies in samewerking
   met UNITA-magte van stapel te laat stuur, beginnende met Operasie
   Modulêr. Dié veldtog het daarin geslaag om die gesamentlike
   FAPLA/Kubaanse mag na Cuito Cuanavale terug te dryf. Die MPLA het uit
   vrees vir 'n neerlaag verdere hulp vanaf Kuba versoek. Fidel Castro het
   gereageer deur honderde tenks, grofgeskut, lugafweerkanonne, vliegtuie
   en bykans 50 000 manskappe te stuur om die MPLA te hulp te snel.
   Aangesien Kuba nie oor die vermoë beskik het om so 'n groot logistieke
   poging op hulle eie aan te pak nie, het die Sowjet-Unie gehelp deur
   skepe en vervoermiddele te verskaf. Die eerste Kubaanse versterkings
   het reeds op die 5^de Desember in Cuito Cuanavale aangekom.

[wysig] FAPLA terugtog

   Nadat Suid-Afrikaanse- en UNITA-magte die oorhand verkry het tydens
   Operasie Modulêr, het hulle Operasie Hooper van stapel gestuur,
   waartydens die FAPLA- en Kubaanse magte gevoelige verliese toegedien is
   in hul terugtog na Cuito Cuanavale. Dié operasie het geduur vanaf
   Januarie tot Februarie 1988. Die Suid-Afrikaanse opmars is gestuit by
   die Tumpo-rivier sowat 22 km oos vanaf Cuito Cuanavale deur FAPLA-magte
   wat stellings ingeneem het wat beskerm is deur digte mynvelde. Selfs na
   hul gestuit is het die Suid-Afrikaanse magte FAPLA verdere verliese
   toegedien deur beheer oor die belangrike Chambinga-hoogtes te verkry.
   Kubaanse/MPLA vertellings beweer dat die Suid-Afrikaners tydens swaar
   reënbuie teruggestoot is.

[wysig] Finale fase

   Die finale fase was gesentreerd rondom die dorp self waar die
   Suid-Afrikaanse magte tydens Operasie Packer gepoog het om die
   FAPLA-magte terug te dryf tot anderkant die Cuito-rivier. Die
   Suid-Afrikaanse magte het die FAPLA-magte met grofgeskut bestook vanaf
   die omliggende Chambinga-hoogtes. Die Suid-Afrikaanse- en UNITA-magte
   kon nooit daarin slaag om Cuito Cuanavale te buit nie maar het beweer
   dat dit nooit hulle doelwit was nie. Die Suid-Afrikaanse en UNITA-magte
   het beweer dat hulle die Kubaanse/FAPLA-magte groot verliese toegedien
   het en hul doelwit bereik het deur die FAPLA aanslag op UNITA in die
   Suidooste af te weer. Die Kubaanse- en FAPLA-magte het egter die feit
   dat Cuito Cuanavale nie geval het nie en hulle troepe onder die
   Suid-Afrikaanse bombardement volhard het as 'n sege beskou. Ongeag van
   die oorwinnaar was die veldslag 'n keerpunt in die gebeure in
   Suider-Afrika. In 1988 na die slag van Cuito Cuanavale en die
   daaropvolgende bombardement van die Calueque hidro-elektriese skema,
   het Suid-Afrika en Kuba 'n ooreenkoms bereik om alle vreemde troepe aan
   Angola te onttrek. In 1990 het Namibië onafhanklikheid van Suid-Afrika
   verkry.

[wysig] Die Nadraai

   Die Suid-Afrikaanse Weermag het beweer dat hulle die Kubane geweldige
   verliese toegedien en hulle sodoende gedwing het om te onderhandel
   terwyl die Kubane dieselfde aanspraak gemaak het. Bewerings en
   aansprake rondom die uitslag van die veldslag is egter omhul deur
   propaganda. Onder swart Afrikane veral in Suider-Afrika het die
   veldslag legendariese status verkry. Daar word die slag beskou as die
   begin van die einde van Apartheid, met Namibiese onafhanklikheid as die
   direkte gevolg daarvan. Daarom word daar soms na die veldslag as
   apartheid se Stalingrad verwys.

   Aan die SAW-kant is beweer dat die ontsetting van Cuito Cuanavale nooit
   die doelwit was nie en dat hulle slegs operasionele beheer oor die
   gebied wou verkry deur dit te domineer met lang reikafstand
   G5-kanonne.^[4] SAW en Amerikaanse waarnemers het beweer dat die MIG
   oormag in die lug van min betekenis was vanweë swak opleiding onder
   Kubaanse vlieëniers en swak lugondersteuning aan grondmagte omdat hulle
   te hoog gevlieg het veral omdat die FIM-92 Stinger lugafweerstelsels
   hulle daartoe gedwing het.

   Die SAW het sowat 3000 troepe ontplooi met grootskaalse ondersteuning
   vanaf UNITA. Die SAW maak daarop aanspraak dat hul vyand sowat 4000
   verliese, 100 gepantserde waens, 9 vliegtuie en 94 tenks verloor het
   (Daar word beweer dat die verouderde T-52 tenks se bemannings se swak
   opleiding en die SAW se moderne anti-tenk wapentuig en teikenstelsels
   vir die groot verliese onder tenks verantwoordelik was).^[5] Kommentaar
   deur die Sowjet-raadgewers aan die Kubane het die uitslag beskryf as
   sou dit 'n dooiepunt bereik het.^[6]

   Die Suid-Afrikaanse en Amerikaanse weergawe word ondersteun deur John
   Turner wat beweer dat na hulle groot verliese, die Kubane daarvan
   oortuig geword het dat 'n militêre aanlag teen die SAW nie sou slaag
   nie en het daarop 'n diplomatieke- en propagandaveldtog geloods om die
   terugslag en hul verliese te verdoesel.^[7]

[wysig] Verwysings

[wysig] Voetnota verwysings

    1. ^ HISTORIA / Cuito Cuanavale - CubaNet News - Noticias de Cuba /
       Cuba News
    2. ^ Crocker, Chester A (1992). High Noon in Southern Africa: Making
       Peace in a Rough Neighborhood. W.W. Norton. ISBN 0393034321.
    3. ^ Crocker, Chester A (1992). High Noon in Southern Africa: Making
       Peace in a Rough Neighborhood. W.W. Norton. ISBN 0393034321
    4. ^ http://www.globalsecurity.org/military/world/rsa/g5.htm
    5. ^ Kolonel Deon Ferreira, Bevelvoerder SAW in Angola, Paratus (SAW
       Tydskrif), Maart, 1989, bl.14.
    6. ^ M. Ponoromov, Krasnaya Zvezda Tydskrif; 20 Mei 1988
    7. ^ Turner, John W. (1998). Continent Ablaze; The Insurgency Wars in
       Africa, 1960 to the Present. Cassell Plc. ISBN 1-85409-128-X.

[wysig] Ander Bronne

     * Holt, C. At Thy Call we did not falter, Zebra Press, 2005. ISBN
       1-77007-117-2. http://www.atthycall.com
     * Nortje, P. 32 Battalion, Struik, 2004. ISBN 1-86872-914-1
     * Steenkamp, W. South Africa's border war, 1966-1989, Gibraltar:
       Ashanti Pub., 1989. ISBN 0-620-13967-6
     * Stiff, P. The Covert War: Koevoet Operations in Namibia 1979-1989,
       Galago Publishing Pty Ltd, 2000. ISBN 1-919854-03-7

[wysig] Eksterne skakels

     * Cuito Cuanavale Revisited
     * The Battle of Cuito Cuanavale
     * Angola National Security
     * Angola and Southwest Africa: A Forgotten War (1975-89.
     * Aid to UNITA - Operations MODULAR, HOOPER and PACKER
     * Operations Modular and Hooper 1987-88
     * 7th South African Infantry Battalion and Cuito Cuanavale
     * Cuban Tanks at Cuito Cuanavale
     * Cuban MiG-23 Fighters at Cuito Cuanavale (Spanish)
     * South African Tanks at Cuito Cuanavale

   Hierdie artikel is in sy geheel of gedeeltelik vanuit die Engelse
   Wikipedia vertaal.

   Klik vir info oor hierdie sjabloon.
   Kategorieë: Artikels met stellings wat verwysings ontbreek • Veldslae

