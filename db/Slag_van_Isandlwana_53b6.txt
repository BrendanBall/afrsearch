Slag van Isandlwana


   Die Slag van Isandlwana was 'n geveg wat plaasgevind het tydens die
   Anglo-Zoeloe oorlog en wat gelei het tot die uitwissing van 'n Britse
   mag op die 22 Januarie 1879. Die Britte was onder bevel van Frederick
   Augustus Thesiger, 2de Baron van Chelmsford.

   Inhoud

        * 1 Oorsig
        * 2 Die Geveg
        * 3 Nadraai
        * 4 Eksterne skakels
        * 5 Verwysings

[wysig] Oorsig

   Die Britte het 'n ultimatum aan die Zoeloekoning Cetshwayo op 11
   Desember 1878 gerig. Cetshwayo het die ultimatum van die hand gewys wat
   gelei het tot 'n oorlogsverklaring deur die Britte. Chelmsford het sy
   troepe vanaf Pietermaritzburg waar hulle gestasioneer was na 'n kamp by
   Helpmekaar, noord van Greytown geskuif. Op 9 Januarie 1879 het hulle
   verder na Rorke's Drift opgemars en vroeg op 11 Januarie 1879 het hulle
   die Buffelsrivier na Zoeloeland oorgesteek.

   Die Britte het by Isandlwana kamp opgeslaan maar het vir verskeie redes
   nie 'n laer getrek nie en ook nie behoorlik ingegrawe nie, skynbaar
   omdat hulle nie voldoende gereedskap gehad het nie. Hulle het
   staatgemaak op hulle Martini-Henry gewere en militêre organisasie. Die
   Britte het verkenners uitgestuur wat al het hulle met 'n paar Zoeloes
   gevegte aangeknoop en 'n paar beeste afgeneem nooit die grootte van die
   Zoeloemag wat in opmars was, besef nie, wat uit baie impi's
   (Zoeloeregimente) bestaan het.

   Die Britse mag het meestal bestaan uit staandemag infanterie, 'n groot
   aantal plaaslike swart soldate van die Natal Native Contingent,
   verskeie deeltydse berede soldate en 'n artilleriegroep wat bestaan het
   uit twee veldkanonne en verskeie Congreve-vuurpyle. Die ondersteunende
   watrein het die opmars van die Britte ook baie vertraag.

   Nadat Chelmsford by Isandlwana kamp opgeslaan het, het hy sy leër
   verdeel en na die Zoeloes gaan soek. Hy het sy eerste bataljon, die
   24ste Regiment van voetsoldate agtergelaat om die kamp op te pas onder
   bevel van Luitenant Generaal Henry Pulleine. Pulleine was meer van 'n
   administrateur en het geen gevegservaring gehad nie. Rondom 10:30 het
   Kolonel Anthony Durnford vanaf Rorke's Drift saam met vyf soldate van
   die Natal Native horse by hulle aangesluit.

[wysig] Die Geveg

   Gedenkteken wat by Isandlwana opgerig is ter nagedagtenis aan die
   Zoeloe impis wat daar gesneuwel het (Die heuwel kan in die agtergrond
   gesien word)
   Gedenkteken wat by Isandlwana opgerig is ter nagedagtenis aan die
   Zoeloe impis wat daar gesneuwel het (Die heuwel kan in die agtergrond
   gesien word)

   Terwyl Chelmsford nog op soek was na hulle het die Zoeloe-leër die
   Britse kamp aangeval. Pulleine se 1400 soldate is geheel en al
   oorweldig. Die Zoeloes het geen gevangenes geneem nie en slegs 60
   staandemag troepe het ontsnap.

   Een van die oorlewendes was Luitenant Horace Smith-Dorrien wat 35 jaar
   later in Vlaandere tydens die Eerste Wêreldoorlog in die Britse weermag
   as bevelvoerder van die Britse tweede korps sou dien. Twee ander
   offisiere, Luitenant Teignmouth Melvill en Nevill Coghill is later 5
   myl daarvandaan gedood nadat hulle die Buffelsrivier tydens hulle
   ontsnappingspoging oorgesteek het en is baie jare later vereer met die
   Victoria Cross vir hulle pogings om die regimentsvaandel te red (Let
   wel op daardie stadium is die Victoria Cross nie nadoods toegeken nie
   en is die medaljes eers in 1907 aan hulle toegeken. 'n Victoria Cross
   is ook aan 'n ander oorlewende, Samuel Wassall toegeken.
   Foto van Isandlwana met een van die vele klipstapels op die terrein in
   die voorgrond wat die posisie van Britse massagrafte aandui
   Foto van Isandlwana met een van die vele klipstapels op die terrein in
   die voorgrond wat die posisie van Britse massagrafte aandui

   Die tradisionele interpretasie van wat gebeur het [1] is dat die Britte
   gesukkel het om hulle ammunisie vinnig genoeg uit te pak en daarom
   veroorsaak het dat hulle nie die verdedigingsvuur kon volhou nie en
   oorval is. Moderne navorsers [2] is van mening dat die South Wales
   Borderers teruggeval het en dat die vinnig bewegende Zoeloes dit
   uitgebuit het. Ander navorsing dui daarop dat die Britse gevegslinie te
   lank was en dat in plaas om skouer-aan-skouer te veg, die soldate
   etlike meters uitmekaar was. Sommige wapenkundiges reken dat die
   standaard Martini-Henry gewere geneig was om te faal nadat 'n paar
   rondtes in warm weer afgevuur is, wat dalk die gebrekkige geweervuur
   kon verklaar. Die lang gevegslinie sou beslis die hervoorsiening van
   ammunisie aan troepe belemmer het.

   Die Natal Native Kontingent het op die vlug geslaan na wat later bekend
   sou staan as Fugitive's Drift. Na afloop van die geveg het die Zoeloes
   volgens tradisie die buike van hulle dooie vyande oopgesny om hulle
   geeste te laat ontsnap.

   Chelmsford wat op die stadium ongeveer 11km weg was het twee keer
   aanduidings gekry dat die kamp aangeval word maar as gevolg van die
   heuwelagtige terrein en slegte uitsig op die slagveld besluit om dit te
   ignoreer. Een van die staande bevele vir die Britse magte tydens 'n
   aanval was om die tente se toue slap te maak sodat die sodat soldate
   nie tydens die geveg daarin verstrengel sou raak nie. Dit is nie gedoen
   nie en die jong offisiere by Chelmsford kon die staande tente nog in
   hulle verkykers waarneem. Die geweerskote wat gehoor is was
   klaarblyklik ook toegeskryf aan skietoefeninge. Toe Chelmsford die nag
   van die 22ste Januarie terugkeer moes hulle noodgedwonge tussen die
   gesneuweldes kamp opslaan en kon hulle ook die geveg by Rorke's Drift
   hoor.

[wysig] Nadraai

   Die oorwinning te Isandlwana het vele negatiewe nagevolge vir die
   Zoeloes gehad, nie net as gevolg van die swaar verliese wat hulle daar
   gely het nie maar ook omdat dit die Britse beleidsmakers net meer
   vasberade gemaak het en daartoe gelei het dat meer hulpbronne aan die
   oorlog afgestaan is. Die redenasie agter die Britse regering se
   nuutgevonde vasberadenheid was drieledig: Die eerste was 'n
   jingoïstiese redenasie: die Britte kon nie 'n neerlaag teen enigeen
   verwerk nie, veral nie deur mense wat as minderwaardig beskou is nie en
   hulle nasionale eer het vereis dat selfs al wen hulle vyand 'n veldslag
   dat hulle uiteindelik die oorlog moet verloor. Die tweede was die
   gevolge wat 'n onbeantwoorde neerlaag in parlementêre verkiesings sou
   inhou. Derdens was daar die oorwegings wat die Britse ryk sou
   beïnvloed: As die Britte nie kon wys dat hulle 'n duidelike
   oorweldigende oorwinning teen die Zoeloes kon behaal nie, sou dit 'n
   teken vir ander onderdrukte volkere wees dat die Britse Ryk kwesbaar
   was.

   Die Britse leër is versterk en het Zoeloeland weer ingeval en die
   Zoeloes tydens verskeie gevegte verslaan, waarvan die Slag van Ulundi
   en die gevangeneming van Koning Cetshwayo die beteknisvolste was. Die
   verskillende onderkonings van die Zoeloes is deur die Britte
   aangemoedig om hulle kleiner koninkryke te regeer sonder om die
   sentrale gesag van die Zoeloekoning te erken en teen die tyd dat Koning
   Cetshwayo toegelaat is om terug te keer huis toe was die Zoeloe
   koninkryk nie meer as 'n bedreiging vir die Britse Ryk beskou nie.

[wysig] Eksterne skakels

     * Die South African Military History Society Isandlwana en Rorke's
       Drift
     * Ooggetuie beskrywing van die veldslag deur Horace Smith-Dorrien
     * Zulunet beskrywing van die geveg
     * Lys van Britse offisiere wat tydens die Anglo-Zoeloe oorlog
       gesneuwel het
     * Military History Online
     * Secrets of the Dead - Day of the Zulu

[wysig] Verwysings

     * Rorke's Drift, Adrian Greaves, Cassell, 2003 ISBN 0-304-36641-2
     * Zulu War 1879, Twilight of a Warrior Nation; Osprey Campaign Series
       #14, Ian Knight & Ian Castle, Osprey Publishing 1992.
     * Artikel oor die veldslag in die Engelse weergawe van wikipedia

   Kategorie: Veldslae in Suid-Afrika

