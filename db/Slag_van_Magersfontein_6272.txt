Slag van Magersfontein


   Slag van Magersfontein
   Deel van die Tweede Vryheidsoorlog
   Luitenant-genl. Lord Methuen en Genl. Piet Cronje

     Datum   11 Desember 1899
    Ligging  Magersfonteinkop, Suid van Kimberley,

             Noord-Kaap, Suid-Afrika
   Resultaat Oorwinning vir Boeremagte
   Strydende partye
   Groot-Brittanje Boere van Transvaal
   (Suid-Afrikaanse Republiek)
   en die Vrystaat
   Bevelvoerders
   Luitenant-generaal Lord Methuen,
   Majoor-generaal Wauchope
   (uitgespreek as “Warcup”) Generaal Piet Cronje
   Sterkte
   12 000 troepe met 35 kanonne 8000-8500 Boere met ten minste 5 x 75 mm
   Krupp-kanonne en vyf 1 pond “pom-pom” (Maxim-Nordenfeldt) grofgeskut
   Ongevalle
   976, waarvan ongeveer 244 gesneuwel of aan wonde beswyk het. 250,
   waarvan ongeveer 105 gesneuwel of aan wonde beswyk het.

   Die Slag van Magersfontein het 'n beroemde oorwinning geword vir die
   Boeremagte tydens die Tweede Vryheidsoorlog. Hierdie slag het een van
   'n driestuks neerlae deur die Britse magte (saam met Colenso en
   Stormberg) uitgemaak wat in Brittanje as die Swart Week bekend gestaan
   het. Die slag het gevolg na drie opeenvolgende nederlae (Belmont,
   Graspan en Twee Riviere (aan die Engelse bekend as die slag van
   modderrivier) wat deur die Boeremagte gelei is in hul poging om Lord
   Methuen se opmars om Kimberley te ontset, te stuit.

   Inhoud

        * 1 Aanloop tot die geveg
        * 2 Voorbereidings vir die geveg
        * 3 Die veldslag
        * 4 Nadraai
        * 5 Medaljes en toekennings
        * 6 Eksterne skakels
        * 7 Verwysings

[wysig] Aanloop tot die geveg

   Die geveg het gevolg op die veldslae by Belmont en Graspan waar die
   Boere die tradisionele gevegstaktiek gebruik het deur die hoër grond in
   te neem. Generaal De La Rey (wat betrokke was by die beplanning van
   Magersfontein) het egter hieruit geleer dat die hoë grond die
   aanvalsmag bevoordeel het deurdat die koppe 'n duidelike teiken vir
   grofgeskut was en selfs belangriker dat die hoek van vuur dit moeiliker
   gemaak het om voldoende verliese toe te dien om 'n aanval te stuit. De
   La Rey het daarop sy taktiek aangepas en hierdie lesse toegepas met die
   keuse van sy volgende verdedigingslnie by die sameloop van die Modder-
   en Rietriviere. Hier het sy burgers hulself in loopgrawe en skuilgate
   ingegrawe sowat 50 tot 100 meter aan die voorkant van die rivier met
   die opgeblaasde spoorbrug as die middelpunt van die linie. Tydens die
   veldslag op 28 November is die Britse magte gevoelige verliese
   toegedien maar die regterkantste flank van die verdediginglinie is
   oorrompel en is die Boeremagte genoodsaak om hulle posisies in die nag
   te ontruim.

   'n Hewige rusie oor waar om volgende in te grawe en te veg het tussen
   Generaal De La Rey en Generaal Piet Cronje ontstaan. Generaal Cronje
   was ten gunste daarvan om die heuwels by Spytfontein in te neem, maar
   De La Rey was van mening dat grondvlak verdedigingsposisies by
   Magersfontein meer doeltreffend sou wees. De La Rey het geredeneer dat
   Spytfontein te kwesbaar was vir 'n Britse Artillerie-aanval vanaf die
   Magersfontein koppies. Die dooiepunt tussen die twee generaals is deur
   President Steyn, wat De La Rey se taktiek gesteun het, gebreek tydens
   'n krygsraad wat op 4 Desember gehou is.

[wysig] Voorbereidings vir die geveg

   Uitsig vandag vanaf Magersfonteinkop oor die vlakte waar die geveg
   plaasgevind het. Oorblyfsels van die loopgrawe kan steeds in die veld
   gesien word. Let wel: van die loopgrawe is eers na die geveg gegrawe.
   Daar was ook baie min bome in die veld tydens die veldslag aangesien
   die hout vir brandstof in Kimberley gebruik is.
   Uitsig vandag vanaf Magersfonteinkop oor die vlakte waar die geveg
   plaasgevind het. Oorblyfsels van die loopgrawe kan steeds in die veld
   gesien word. Let wel: van die loopgrawe is eers na die geveg gegrawe.
   Daar was ook baie min bome in die veld tydens die veldslag aangesien
   die hout vir brandstof in Kimberley gebruik is.

   Die Boeremagte het die 9^thLancers wat die Magersfonteinkoppe as
   verkenningspos gebruik het, gedwing om die posisie te ontruim, wat dit
   vir die Britse magte moeiliker gemaak het om die Boere se posisies te
   verken. Die Boere se verdediginglinie het gestrek vanaf die westekant
   van die spoorlyn by Langberg deur Magersfontein tot by Mossdrif aan die
   Suidoostekant van die Modderrivier. Van die verdedigingsposisies veral
   by Langberg was op hoë grond geleë met die grootste deel daarvan op
   grondvlak. Die verdediginsposisies het hoofsaaklik uit grondwalle,
   skanse (lae klipmure) en 'n enkelry loopgrawe naby die suidwestelike
   voet van Magersfonteinkop bestaan. 'n Gaping in die verdedigingslinie
   net oos van Magersfonteinkop het ontstaan omdat die Boeremagte genoop
   was om hulle magte te konsentreer op die mees waarskynlikste
   aanvalspunte (flankaanvalle). Die Britse bombardement van
   Magersfonteinkop op die negende en tiende Desember het dit egter
   duidelik laat blyk dat Magersfonteinkop die middelpunt van die aanval
   sou wees. Die bombardement het ook nie die gewenste demoraliserende
   impak op die boeremagte gehad nie omdat dit hoofsaaklik op die kop self
   gekonsentreer was en is slegs 3 burgers gewond ten spyte van die feit
   dat soveel as 31 kanonne op die tiende op die kop losgebrand het. Daar
   is toe begin om die gaping met sandsakke te versterk en hierdie werk
   was skynbaar nog onderweg toe die geveg begin het. Daar bestaan egter
   onsekerheid oor die omvang van die sandsak skanse tydens die geveg.

   Hierdie frontaanvalstaktiek van Methuen is deur Wauchope bevraagteken
   maar hy het geen ondersteuning van die ander senior Britse offisiere
   (Pole Carew en Colville) gekry nie. Die Boeremagte was egter voorbereid
   en op die nag van die tiende het hulle brandwagte voor die linie
   geplaas om hulle te waarsku as 'n Engelse opmars bespeur sou word. Een
   van hierdie groepe in die voorhoede was die Skandinawiese vrywilligers
   onder bevel van Kaptein Flygare. Hulle het 'n waarnemingspos op "Horse
   Artillery Hill" beman wat hulle in staat sou stel om 'n opmars na
   "Scrub Ridge" te hoor.

[wysig] Die veldslag

   Die Skandinawiese monument ter nagedagtenis aan die lede van die
   Skandinawiese vrywilligerskorps wat te Magersfontein gesneuwel het. Die
   inskrywing lees:Hulle kon nie retireer, hulle kon slegs sneuwel. -- Ter
   nagedagtenis aan die Skandinawiërs wat hier gesterf het.
   Die Skandinawiese monument ter nagedagtenis aan die lede van die
   Skandinawiese vrywilligerskorps wat te Magersfontein gesneuwel het. Die
   inskrywing lees:Hulle kon nie retireer, hulle kon slegs sneuwel. -- Ter
   nagedagtenis aan die Skandinawiërs wat hier gesterf het.

   Majoor George Benson het die bevel gekry om die Highland Brigade te lei
   na 'n punt sowat 700 meter suid van Magersfontein se suidpunt (spur) en
   om die punt rondom 3 uur in die oggend te ontplooi vir 'n aanval net
   voor eerstelig. Die beroemde Black Watch regiment was aan die voorhoede
   van die opmars en sou die heel regterkantste flank van die aanval
   uitgemaak het met die Seaforths aan hulle linkerflank en die Argyll en
   Sutherland Highlanders aan die Seaforths se linkerkant. Drie Infanterie
   artillerie batterye en 'n berede artillerie battery sou artillerie
   ondersteuning verskaf het. Die Britse kolonne het in geslote gelid
   gemarsjeer wat meegebring het dat sowat 3500 man in 'n gebied so min as
   40 meter diep en 160 meter breed ingepas is.

   'n Donderstorm gedurende die nag het die Britse opmars vertraag en ook
   veroorsaak dat hulle sowat 500 meter te ver links vanaf die beoogde
   ontplooiingspunt was. Ten spyte van Majoor Benson se aanbeveling aan
   Wauchope om die manne te ontplooi het Wauchope besluit om voort te
   marsjeer. 'n Ry swarthaak bosse het hulle opmars verder vertraag en
   eers nadat die Black Watch hulle pad daardeur oopgebeur het, het
   Wauchope die bevel gegee om te ontplooi. Om vir die afwyking te vergoed
   het Wauchope die Seaforths beveel om die posisie regs van die Black
   Watch in te neem en die Argyll- en Sutherland Highlanders om verder
   regs van hulle te ontplooi. Baie van die manne het egter in die donker
   van hulle eenhede afgedwaal en sou onbewus gewees het van die
   veranderinge in die planne en het waarskynlik bygedra tot die
   verwarring tydens die gebeure wat daarop gevolg het.

   Die Boere brandwagte sou ongetwyfeld die opmars gehoor het en het hul
   mede-burgers gewaarsku dat die Britse opmars onderweg was. Dis onseker
   watter gebeurtenis die Boereskuts laat losbrand het. Sommiges reken dit
   was die die klank van bajonette wat gemonteer is wat die Boere oortuig
   dat die Britte naby genoeg gekom het en daar word vertel dat 'n lantern
   op die kop uitgedoof as teken om te begin vuur. Conan Doyle sê in sy
   boek dat 'n Boer wat by die geveg betrokke was aan hom gesê het dat dit
   die klank van verklikkers (blikkies wat aan drade gebind was) wat hulle
   laat skiet het. 'n Hewige vuur is op die Britse troepe losgelaat veral
   vanaf die Kroonstad en Hoopstad kommandos wat in loopgrawe skaars 400 m
   voor die Britte ingegrawe was. Chaos het in die Britse kolonne ontstaan
   en is baie van die troepe is binne die eerste paar minute van die geveg
   getref (Volgens Conan Doyle soveel as 700 binne die eerste 5 minute).
   Wauchope het die Black Watch saam met 'n groep van die Seaforths beveel
   om die "gaping" en die Sandsaklinie te storm maar kon nie meer as 40 m
   vorder nie en het groot verliese in die proses gelei. Generaal Wauchope
   en Kolonel Coode van die Black Watch het ook binne die eerste paar
   minute van die geveg gesneuwel. Teen hierdie tyd het dit al begin lig
   word en het die verliese begin toeneem onder die vegtende voorhoede wat
   op die grond met min beskutting neergepen was. Onder die agterhoede wat
   nog besig was met ontplooiing het paniek uitgebreek en het sowat 250 m
   teruggeval.

   Die Skandinawiese korps wat agter klein rotse en skanse ingegrawe was
   op 'n voorwaartse verkenningspos wat later deur die Engelse "Horse
   Artillery Hill" gedoop was, het hulself aan die regterkantste flank van
   die Highlanders bevind. Toe die Highlanders begin terugval en in hulle
   rigting begin uitwyk het, het hulle hewig losgebrand op die
   Highlanders. Hulle posisie is bestorm en omdat hulle geïsoleer geraak
   het van die ander Boeremagte is hulle oorweldig en is die korps geheel
   en al uitgewis ('n Monument ter nagedagtenis aan hierdie dapper vegters
   staan vandag daar op "Horse Artillery Hill").

   Drie groepe Highlanders het daarin geslaag om deur die "gaping" te
   breek en het die agterste helling en nek tussen die kop en die rif
   begin bestyg. Die eerste twee groepe onder 'n Kaptein Macfarlan en 'n
   Luitenant Cox moes egter terugval toe hulle onder vuur gekom het vanaf
   die burgers op die kruin van die kop. 'n Derde groep onder leiding van
   'n Luitenant Wilson van die Seaforth Highlanders het goed gevorder maar
   in die swak lig hulself misgis en 'n groep vasgemaakte perde vir Boere
   aangesien en die meeste van hulle doodgeskiet (en sodoende hulle
   posisie verklap). Kommandant Diedericks het sy Ladybrand kommando wat
   sopas daar aangekom het, het 'n deel van sy groep gestuur om die
   "gaping" toe te maak en die Britte op die kop van agter begin aanval.
   Kommandant Diederichs is tydens hierdie beslissende aanval gedood asook
   Generaal Christiaan de Wet se oudste broer. Colville se Guards Brigade
   is hierna deur senior offisiere by "Headquarters Hill" gelas om "Scrub
   Hill" in te neem en dan vandaar die "gaping" in die Boerelinies aan te
   val. Die aanval is egter hier gestuit. Na verdere bombardemente het
   Methuen in 'n desperate poging om die loop van die geveg te verander,
   sy laaste beskikbare reserwes, die Gordon Highlanders onder 'n
   Luitenant-Kolonel Downman beveel om 'n front-aaval op die Boere
   loopgrawe te doen om die troepe wat op die vlakte voor die
   Magersfontein hoogtes vasgepen is te versterk. Hulle is egter elke keer
   as hulle opgestaan het om te storm gevoelige verliese toegedien deur
   akkurate vuur uit die loopgrawe en is uiteindelik ook op die vlakte
   neergepen.
   Die reliëfmodel by die Magersfonteinmuseum wat die troepebewegings
   tydens die geveg verduidelik.
   Die reliëfmodel by die Magersfonteinmuseum wat die troepebewegings
   tydens die geveg verduidelik.

   Op hierde stadium toe dit duidelik word dat die Langberg deel van die
   linie geen bedreiging in die gesig gestaar het nie, het die
   Potchefstroom Kommando onder bevel van Generaal Andries Cronje hulle
   posisies ontruim en onder leiding van Generaal Naas Ferreira agter
   "Scrub Ridge" posisie ingeneem om sodoende die Vrystaatse kommando's te
   versterk. 'n Dapper teenaanval deur Ferreira is toe begin om besit te
   neem van die grond tussen die Highlanders by "Horse Artillery Hill" en
   "Scrub Ridge" en die Highlanders wat voor die loopgrawe vasgepen was
   onder hewige bombardement van kanonne waarvan die vuur deur verkenners
   in 'n balon gerig is. (Baie kritiek is uitgespreek oor Methuen se
   besluit om die aanval te loods voordat die balon in plek was om die
   Boereposies te kon bespied.)

   'n Poging van Luitenant-Kolonel Hughes-Hallet om hierdie dreigende wig
   wat Ferreira se aanval in die linies toe te stop is verkeerdelik deur
   die Highlanders as 'n algemene ontrekking geïnterpreteer en het hulle
   oraloor op die vlug begin slaan. Hierdie aksie het die Boere 'n
   uitstekende teiken verskaf en die Highlanders is verdere gevoelige
   verliese toegedien. Die Boere se 75 mm Krupp kanon bo-op Magersfontein
   kop wat die heeldag stil was het ook op die stadium losgebrand en
   verdere chaos en verwarring onder die Highlanders gesaai. Die
   oorblywende Highlanders het agter "Headquarters Hill" stelling ingeneem
   en rondom 4 nm. het die slagveld stil geword. Die Britse gewondes voor
   die loopgrawe is deur die Boere toegelaat om sonder hulle wapens die
   veld te verlaat en die Britse mediese korps het die grootste deel van
   die nag gespandeer om dooies en gewondes van die veld te verwyder. Die
   Britte het egter nie onttrek nie in die hoop dat die Boeremagte soos by
   Magersfontein in die donker sou onttrek. Dit het egter nie gebeur nie
   en is 'n algemene skietstilstand rondom 9 vm. op die oggend van die
   12de verklaar sodat gewondes wat hulself nog steeds op die slagveld
   bevind het verwyder kon word. Teen namiddag moes Lord Methuen
   noodgedwonge die neerlaag aanvaar en het hy na Modderrivierstasie
   teruggetrek.

[wysig] Nadraai

   Hierdie neerlaag saam met die nederlae by Stormberg en Spioenkop het
   gelei tot 'n verandering in die Britse bevelstruktuur deurdat
   veldmaarskalk Lord Roberts Generaal Sir Redvers Buller as
   opperbevelvoerder van die magte in Suid-Afrika vervang het. Generaal
   Cronje en De la Rey se struwelinge het ook gelei tot laasgenoemde se
   verplasing na die Colesberg gebied en is hy deur Generaal Christiaan de
   Wet vervang.

[wysig] Medaljes en toekennings

   Luitenant HEM Douglas van die Britse mediese korps het die Victoria
   Cross verwerf vir sy omsien na gewondes onder hewige vuur. Korporaal J
   Shaul het ook 'n Victoria Cross verwerf vir soortgelyke dade. Kaptein
   EB Towse van die Gordon Highlanders wat die dodelik gewonde Kolonel
   Downman op sy rug van die veld afgedra, het saam met 'n Vlagsersant
   Nelson en 'n Lanskorporaal Hodgson wat hom ondersteun het, die
   Distinguished Conduct Medal verwerf. Towse het later die VC verwerf
   tydens 'n skermutseling by Taba 'Nchu waar hy verblind is.

   Die Boeremagte het ten tye van die oorlog geen formele militêre
   toekennings gemaak nie.

[wysig] Eksterne skakels

     * Beskrywing van die veldslag deur Arthur Conan Doyle.
     * 'n Beskrywing van die geveg op 'n werf wat toegewy is aan Britse
       veldslae.
     * Webblad met inligting oor die Black Watch wat onder andere hul rol
       in die Tweede Vryheidsoorlog kortliks dek.

[wysig] Verwysings

     * Magersfontein REVISITED 10 – 12 December 1899, Steve Lunderstedt en
       Garth Benneyworth, Kimberley Marketing and Promotions, ISBN
       0-620-27802-1
     * The Great Boer War, Arthur Conan Doyle, Galago Publishing, ISBN
       1-919854-13-4


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Geskiedenis van Suid-Afrika • Tweede Vryheidsoorlog •
   Veldslae

