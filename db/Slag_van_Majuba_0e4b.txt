Slag van Majuba


                                                           Slag van Majuba
                                             Konflik Eerste Vryheidsoorlog
                                                   Datum 27 Februarie 1881
                                          Plek Majubaberg, naby Volksrust,
                                                Kwazulu-Natal, Suid-Afrika
                          Uitslag Deurslaggewende oorwinning vir die Boere


   Deelnemers
   Boere van Transvaal (Suid-Afrikaanse Republiek) Groot-Brittanje
   Bevelvoerders
   Nicolaas Smit, Stephanus Roos, Danie Malan, Joachim Ferreira
   Generaal-majoor Sir George Pomeroy Colley
   Getalsterkte
   400-500 Boere 405 infanterie
   Ongevalle
   2 dood, 6 gewond 92 dood, 134 gewond, 59 gevangegeneem

   Die Slag van Majuba was die laaste van vier militêre botsings tussen
   Groot-Brittanje en die Boere van Transvaal gedurende die Eerste
   Vryheidsoorlog (Desember 1880 - Maart 1881. Dit het op 27 Februarie
   1881 plaasgevind. Die klinkende en vernederende oorwinning wat die
   Boere behaal het, het die Britte gedwing om Transvaal weer sy vryheid
   te gee, nadat dit op 12 April 1877 geannekseer is ('n verbreking van
   die Sandrivier-konvensie van 1852).

   Na die Britse anneksasie van Transvaal het die Boere op 8 Desember 1880
   te Paardekraal (wat later Krugersdorp geword het) tydens 'n
   protesvergadering die onafhanklikheid van Transvaal uitgeroep. Dit was
   die begin van die Eerste Vryheidoorlog. Die Boere het al die Britse
   garnisoene onder beleg geplaas en die eerste militêre botsing by
   Bronkhorstspruit oortuigend gewen.

   Generaal-majoor Sir George Pomeroy Colley was die opperbevelvoerder van
   die Britse magte in Suid-Afrika, asook die goewerneur van Natal en Hoë
   Kommissaris oor die Britse Kolonies in Suidelike Afrika, 'n briljante
   man met 'n uitstekende militêre rekord en voormalige professor aan die
   Sandhurst Militêre Akademie in Engeland. Hy het 'n opmars van Natal na
   Pretoria begin om die garnisoene te ontset. Hy het met 1200 troepe kamp
   opgeslaan op die plaas Mount Prospect, suid van Laingsnek.

   Laingsnek was 'n strategiese plek waar die roete tussen
   Pietermaritzburg (in Natal) en Pretoria (in Transvaal) oor die
   Drakensberge gegaan het. 'n Boeremag van 1500 man onder
   Kommandant-generaal Piet Joubert het hulle op die lang rug van
   Laingsnek, net oos van Majuba, ingegrawe om Colley se opmars te stuit.

   Op 28 Januarie 1881 (Die Slag van Laingsnek) het Generaal Colley se
   magte probeer om Laingsnek te verower, maar moes die aftog blaas nadat
   Kolonel Deane en baie van sy troepe gesneuwel het. Op 8 Februarie 1881
   (Die Slag van Ingogo, ook bekend as die Slag van Skuinshoogte) het
   Colley se troepe weer onsuksesvol met die Boere onder Generaal Nicolaas
   Smit slaags geraak.

   Hierna het Colley nog 2000 troepe van Newcastle laat kom en die plan
   bedink om die berg Majuba te beset, vanwaar hy kon neerkyk op die Boere
   se stellings by Laingsnek. Die Britte het die berg gedurende die nag
   van 26 Februarie uitgeklim. Daar was 405 Britse soldate op die berg,
   insluitend 171 van die 58ste Regiment en 141 van die 92ste Regiment
   (die 92nd Highlanders). Teen dagbreek om 04:30 is soldate rondom die
   kruin van die berg uitgeplaas. Die Gordon Highlanders het die
   noordelike en noordwestelike kruin beset, asook Gordon se koppie
   (Gordon's Knoll), een van drie koppies bo-op Majuba.

   Daardie Sondagoggend het die Boere onmiddelik nadat hulle die Britse
   soldate op die berg gesien het, planne beraam om dit te bestorm.
   Generaal Nicolaas Smit, die bevelvoerder, het vrywilligers gevra en
   drie afdelings is gevorm onder leiding van kommandant Joachim Ferreira,
   assistent-veldkornet Fanus Roos en assistent-veldkornet Danie Malan.
   Generaal Smit het opdrag gegee dat die manne bo 50 agter die rotse van
   die eerste plato moes bly skuil en na elke Engelsman wat sy kop oor die
   boonste rand uitsteek, moes skiet. Dit het dit moontlik gemaak vir die
   res van die Boere om onder vuurdekking tot reg onder die kruin te kom,
   wat hulle net voor die middaguur, na 'n klim van ses uur, bereik het.

   Intussen het Colley opdrag gegee dat die berg vir ten minste drie dae
   verdedig moes word en het hy en baie van die troepe wat dwarsdeur die
   nag die berg uitgeklim het, verlore slaap ingehaal.

   Teen 12:45 het die Boere met hewige geweervuur op Gordon se koppie
   losgebars en dit verower. Gedurende die volgende uur, het die Boere oor
   die kruin gestroom en die Britte met akkurate skietwerk groot veliese
   toegedien. Daar was groot verwarring en die Britte het na die suidekant
   van die bergtop begin vlug. Generaal Colley is bokant sy regteroog
   raakgeskiet en is op die berg oorlede. Die res van die Britse mag het
   oor die agterste kruin gespring en is beseer, geskiet of gevange
   geneem.

   Van die Britse soldate het 92 gesneuwel, 134 is gewond en 59 is gevange
   geneem. Slegs een van die Boere (H. Bekker) het daardie dag gesneuwel
   ('n tweede een, J. Groenewald, het later aan sy wonde beswyk) en ses
   ander is gewond. Dit toon die verskil tussen die Britte en die Boere se
   kamoeflering en skietvernuf.

   Die veldslag het daartoe gelei dat die Britse bevelvoerders op 21 Maart
   1881 'n vredesooreenkoms geteken het.

   Alhoewel daar nie baie soldate betrokke was nie, was die veldslag
   belangrik, om die volgende redes:
     * 'n Vredesooreenkoms is geteken, wat later tot die Pretoria
       Konvensie tussen die Britte en die jong Suid-Afrikaanse Republiek
       gelei het en die Eerste Vryheidsoorlog beëindig het.
     * Naas Bloedrivier, was die veldslag van Majuba vir die Boere die
       belangrikste in hulle geskiedenis, want dit het hulle eie
       volksbestaan bevestig en hulle die selfvertroue en nasietrots in
       hulle taal en kultuur gegee wat gelei het tot latere taalbewegings
       en weerstand teen Groot-Brittanje tydens die Tweede Vryheidsoorlog.
     * Die vuur-en-bewegingstaktiek wat Generaal Smit en die Boere gebruik
       het tydens die bestorming van die berg, was 'n nuutjie en is eers
       jare later deur ander leërs gebruik.
     * Die Britte het die vier volslae nederlae (Bronkhorstspruit,
       Laingsnek, Skuinshoogte en Majuba) nie vergeet nie en dit het
       waarskynlik gevolge gehad tydens die Tweede Vryheidsoorlog, beter
       bekend as die Anglo-Boereoorlog van 1899 - 1902. "Remember Majuba!"
       het 'n strydkreet geword.

   Die Suid-Afrikaanse Krygshistoriese Vereniging het 'n volledige verslag
   van die veldslag, met kaarte, op hulle webwerf. Die web-adres verskyn
   hieronder.

[wysig] Bronne en Verwysings

     * Majuba, deur V.E. d'Assonville. Uitgegee deur Marnix, 1996.
     * Volksrust Municipality. (Engels, sluit 'n prent in).
     * The South African Military History Society Journal vol 5 no 2.
       (Engels, bevat besonderhede, prente en kaarte van die veldslag).
     * The battle of Majuba Hill (Engels)

   Kategorieë: Eerste Vryheidsoorlog • Veldslae

