Slag van Paardeberg


   Die Slag van Paarbeberg was 'n groot veldslag tydens die Tweede
   Vryheidsoorlog. Die slag is naby Paardebergdrif gevoer op die walle van
   die Modderrivier in die Oranje Vrystaat naby Kimberley.

   Die slag het gevolg net na Britse magte Kimberley ontset het na die
   Boeremagte se beleg van die dorp. Die terugtrekkende Boeremag onder
   bevel van Piet Cronje is vasgekeer by Paardeberg en tot oorgawe gedwing
   na 'n beleg wat gevolg het op 'n mislukte direkte aanslag teen die
   Boeremagte deur Generaal Kitchener.

   Inhoud

        * 1 Situasie in Februarie, 1900
        * 2 Britse strategie
        * 3 Die ontsetting van Kimberley
        * 4 Cronje se verskuiwing na Paardeberg
        * 5 Bloedige Sondag
        * 6 Die beleg
        * 7 Die oorgawe
        * 8 Bronne

[wysig] Situasie in Februarie, 1900

   Veldmaarskalk Roberts is aangestel om die Britse magte in Suid-Afrika
   aan te voer in Desember 1899 in opvolging van Generaal Redvers Buller
   (Roberts het op daardie stadium sopas gehoor dat sy seun, Freddy,
   noodlottig gewond is by die Slag van Colenso.

   Soos Buller, het Roberts hom voorgeneem om 'n direkte aanslag op die
   Boererepublieke se hoofstede Bloemfontein en Pretoria te maak deur
   gebruik te maak van die spoorlyn vanaf Kaapstad vir logistieke steun en
   kommunikasie. Soos in Buller se geval het hy met sy aankoms in
   Suid-Afrika ondevind dat die openbare mening in Brittanje en onder die
   Britse gemeenskap in Suid-Afrika 'n sterk optrede wou sien om die beleg
   van Ladysmith, Kimberley en Mafikeng te ontset en het daarom sy planne
   verander.

   'n Vroeëre poging deur die Britte om Kimberley te ontset onder bevel
   van Lord Methuen is deur die Boere onder Generaal Cronje teengestaan.
   Cronje saam met Generaal De la Rey en sy Transvaalse burgers kon nie
   daarin slaag om die Britte se opmars tydens die Slag van die Twee
   Riviere by die sameloop van die modderrivier en die rietrivier reg
   langs die spoorlyn stuit nie. Die Britse opmars is egter tot 'n
   stilstand gedwing na die Slag van Magersfontein en is die Britte
   gevoelige verliese toegedien. Verder het baie van die Boerekrygers se
   familie by hulle aangesluit by die hooflaer te Jacobsdal. Die
   teenwoordigheid van nie-vegtendes en die stadige ossewaens sou
   uiteindelik bydrae tot Cronje se neerlaag.

[wysig] Britse strategie

   Roberts het 'n baie versterkings lang die spoorlyn tussen die
   Oranjerivier en die Modderrivier gekry. Sy mikpunt was om die Boere se
   flank te omsingel en sy kavellerie daarom te laat beweeg ten einde
   Kimberley te ontset, terwyl sy infanterie die belangrike driwwe agter
   hulle sou beveilig. Roberts het twee infanteriedivisies elkeen met twee
   infanteriebrigades en 'n berede afdeling wat uit drie brigades bestaan
   het onder bevel van Generaal French gehad. 'n Ander infanterie-afdeling
   is tydens die veldtog tot stand gebring.

[wysig] Die ontsetting van Kimberley

   Terwyl die Highland Brigade onder bevel van Majoor-Generaal Hector
   MacDonald die Boere te Magersfontein se aandag afgelei het, het Roberts
   se groot mag in die geheim begin om in die ooste op te mars op die
   11^deFebruarie. Die aand van 12 Februarie het sy magte die driwwe oor
   die Rietrivier beset. Op die volgende dag het die Britse berede mag 'n
   30 myl lange mars in versengende hitte uitgevoer om die driwwe by die
   Modderrivier te beset. Die opmars het die Boere onverwags betrap en
   hulle was nie daartoe in staat om die driwwe en omringende koppe te
   verdedig nie.

   Vroeg op 15 Februarie het French se afdeling die finale tog aangepak om
   Kimberley te ontset. Hulle het slegs verspreide en sporadiese teenstand
   van die Boere gekry en die groot mag het deur die dun Boerelinies
   gedring. Daar word vertel dat French protokol verontagsaam het en nie
   eerste by die militêre bevelvoerder van die beleërde garnisoen
   aangemeld het nie maar wel by Cecil John Rhodes by die dorp se grootste
   hotel.

   Die finale opmars het French se afdeling uitgeput, veral omdat sy
   kavellerie te veel toerusting saamgedra het en futiele pogings om een
   van die Boere se 155 mm Creusot kanonne (met die bynaam "Long Tom"
   gedoop) te probeer onderskep.

[wysig] Cronje se verskuiwing na Paardeberg

   Op die 15^de Februarie het Cronje se burgers, sowat 5 000 Transvalers
   en Vrystaters uiteindelik hulle laer te Jacobsdal verlaat. Hulle
   stellings was nou nutteloos en hulle was in gevaar om omsingel te word.
   Op die nag van die 15^de het 'n groot konvooi tussen die agterhoede van
   French se afdeling en die buiteposte van Luitenant-Generaal Thomas
   Kelly-Kenny se afdeling by die driwwe van die Modderrivier
   deurgemasjeer. In die daaropvolgende dag het die Boere se agterhoede
   verhoed dat die Britse 6^de afdeling hulle inhaal. Op die 17^de het 'n
   groot konvooi Boerewaens Paardebergdrif op die Modderrivier bereik.
   Hulle was op die punt om die rivier oor te steek toe 'n Britse berede
   mag hulle uit die Noorde aangeval en afgesny het.

   Cronje het toe besluit om 'n laer te trek en langs die oewer van die
   Modderrivier in te grawe. Die Britse magte het aangegroei en die
   Boeremagte in getalle by verre begin oortref met oorweldigende
   artillerie tot hulle beskikking. Die Britte sou dus die Boere maklik
   tot oorgawe kon dwing deur hulle te beleër en te bombardeer. Generaal
   Christiaan de Wet wat slegs sowat 30 myl verder weg was, het die
   besluit van Cronje skerp gekritiseer veral omdat daar na sy oordeel nie
   voldoende Britse kavellerie beskikbaar was om hulle te stuit nie en sou
   hulle by sy magte en die van Kommandant J.C. Ferreira kon aansluit wat
   ook 'n sootgelyke afstand ten noorde van Cronje was as hulle aanhou
   beweeg het.

[wysig] Bloedige Sondag

   Luitenant-Generaal Thomas Kelly-Kenny van die Britse 6^de afdeling was
   van plan om Cronje se magte te beleër en met bombardemente tot oorgawe
   te dwing. Dit sou waarskynlik geslaag het en die Britse baie minder
   ongevalle besorg het. Roberts was egter siek en sy Stafhoof,
   Luitenant-Generaal Herbert Kitchener, was in bevel van die Britse mag
   en het met 'n ander plan vorendag gekom.

   Daar bestaan 'n moontlikheid dat Kitchener bewus was dat die Vrystaatse
   Boere onder leiding van De Wet op pad was na Paardeberg om Cronje te
   ontset, wat dalk sy haastige optrede kan verklaar. Hy het beveel dat
   Cronje se stellings onmiddelik bestorm moes word. Kitchener het toe met
   sy infanterie en berede troepe 'n reeks ongekoördineerde trompop
   aanvalle teen die Boerelaer geloods.

   Dié het hy gedoen ten spyte van die verliese wat die Britte voorheen as
   gevolg van sulke aanvalle teen Boeremagte wat goed ingegrawe was, gelei
   het. Die resultaat was hierdie keer dan ook nie anders nie. Die Britse
   soldate is afgemaai en daar word gereken dat nie 'n enkele Britse
   soldaat tot nader as 200 treë van die Boerelinies kon vorder nie. Teen
   sononder was daar 24 offisiere en 279 soldate gedood en 59 offisiere en
   847 gewonde soldate aan die Britse kant. Dit was een van die
   gevoeligste verliese wat die Britte tot op daardie stadium in die
   oorlog gelei het en het alomweë as Bloody Sunday in Britse kringe
   bekend gestaan.

   Kitchener het nie net sy soldate se lewens vermors nie, maar ook sy
   strategiese voordeel prysgegee. 'n Nabygeleë kop is slegs lig verdedig
   wat De Wet in staat gestel het om die kop in te neem. De Wet was nou in
   staat om die Britse stellings lastig te val. Teen sononder het
   Kitchener sy soldat beveel om in te grawe waar hulle is. Nie almal het
   egter die bevele gekry of gehoorsaam nie en die Britse soldate wat dors
   en uitgeput was het teruggekeer kamp toe. Dit het al hoe meer
   waarskynlik begin lyk asof Cronje sou kon ontsnap.

   Aan die Boerekant het dinge ook egter nie goed gelyk nie. Cronje en sy
   burgers was al dae lank op die vlug en die bombardement het ongeveer 'n
   100 sterftes en 250 gewondes tot gevolg gehad. Die perde, osse en waens
   wat nie beskut was nie het egter nog erger daaronder gely. Baie waens
   en ammunisie is vernietig. Die verliese het veroorsak dat die moraal
   van Cronje se laer baie laag was.

[wysig] Die beleg

   Met sonsopkoms het Generaal Roberts op die toneel opgedaag. Hy het
   aanvanklik die voortsit van die trompaanvalle voorgestaan maar die
   veldslag is onderbreek omdat Cronje wou onderhandel het oor 'n
   skietstaking om dooies te begrawe, 'n versoek wat die Britte geweier
   het. Die onderhandelinge het egter die grootste deel van die dag in
   beslag geneem wat enige verdere aanvalle daardie dag onmoontlik sou
   maak. Die daaropvolgende dag wou Roberts en Kitchener weer aanval maar
   hulle is deur die senior Britse offisiere teengestaan. Teen die
   Woensdag het Roberts al oorweging daaraan begin skenk om te onttrek.
   Gelukkig vir Robberts het De Wet se eerste bes gegee en sy kommandos
   onttrek. Ferreira se kommando is leierloos gelaat nadat hy per ongeluk
   deur een van sy eie verspieders doodgeskiet is. De Wet het onttrek
   nadat Cronje halstarrig geweier het om 'n poging aan te wend om uit te
   breek.

[wysig] Die oorgawe

   Die bombardement van Cronje se stellings het toenemend feller geword
   soos meer en meer Britse kanonne (insluitende 5 duim howitzers en ander
   1-ponder "pom-pom" gewere) bygekom het. Bykans elke perd, donkie en os
   is doodgeskiet en die verrottende stank en vlieë het dit vir die Boere
   onhoudbaar gemaak. Op die vooraand van die laaste dag van die veldslag
   het die Royal Canadian Regiment, wat op daardie stadium reeds 70
   ongevalle gely het, nader aan die Boerestellings gekruip en hulself
   skaars 65 tree van die Boerelinies af ingegrawe. Op 27 Februarie 1900
   het Cronje se kommando onder hierdie hernieude druk oorgegee. Daarmee
   is die laaste kommando tussen die Britse magte en Bloemfontein, die
   hoofstad van die Vrystaat, verwyder. Cronje het met 'n mag van 4 019
   man en 50 vrouens oorgegee. Dit was die eerste groot oorwinning deur
   die Britte oor die Boeremagte (vorige neerlae by Twee Riviere, Graspan
   en Belmont kan in sekere opsigte as strategiese onttrekkings beskou
   word). Hierdie oorgawe was egter 'n baie gevoelige slag aangesien die
   aantal manskappe wat gevange geneem is bykans 10% van die Boere se
   weerbare leër verteenwoordig het.

   Aan Boerekant is Cronje skerp gekritiseer oor sy beslissings en aan die
   Britse kant is Kitchener ook skerp veroordeel oor die manier waarop hy
   Britse soldate se lewens verspil het. Waar hy voorheen as die held van
   Khartoum (Kitchener of Khartoum) bekend gestaan het is hy in sekere
   kringe Kitchener of Chaos genoem.

[wysig] Bronne

     * Conan Doyle, Sir Arthur The Great Boer War Chapter 19
     * Kruger, Rayne Goodbye Dolly Grey: Story of the Boer War New English
       Library Ltd. 1964; ISBN 0-7126-6285-5
     * Pakenham, Thomas The Boer War Cardinal, 1979; ISBN 0-7474-0976-5

   Kategorieë: Geskiedenis van Suid-Afrika • Tweede Vryheidsoorlog •
   Veldslae

