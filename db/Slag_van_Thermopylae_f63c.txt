Slag van Thermopylae


   Die Slag van Thermopylae was 'n veldslag wat in 480 v.C. plaasgevind
   het tussen die alliansie van Griekse stadstate aan die een kant en die
   Perse onder leiding van Xerxes I. Daar bestaan heelwat omstredenheid
   oor die grootte van die slag en Griekse bewerings oor die grootte van
   die Persiese magte is waarskynlik heelwat oordrewe.

   Inhoud

        * 1 Griekse beweringe
        * 2 Die veldslag
        * 3 Die nadraai
        * 4 Film
        * 5 Verwysings
        * 6 Eksterne skakels

[wysig] Griekse beweringe

   Na die nederlaag van Darius I tydens die Slag van Maraton, het sy seun
   en opvolger, Xerxes, 'n aantal jare benut om sy leer weer op sterkte te
   bring, sodat hy die oorlog met die Grieke kon voortsit. In 484 v.C. het
   Xerxes met sy leër met hulle skepe die Hellespont oorgesteek.

   Die Griekse stadstate het hul magte versamel onder leiding van die
   Spartane, wie se soldate as die bes opgeleide soldate ter wêreld van
   daardie tydperk beskou is. Op grond van godsdienstige en politieke
   oorwegings kon die Griekse leër nie op sy volle sterkte reken nie.
   Leonidas het die uitkoms van die slag voorsien en het daarom 300
   hopliete gekies op voorwaarde dat hierdie manne seuns gehad het wat oud
   genoeg was om hulle verantwoordelikhede teenoor hulle families by hulle
   vaders oor te neem. Die Griekse leër het in totaliteit uit ongeveer
   4000 man bestaan. Volgens Herodotus het Xerxes meer as 3 miljoen man
   gehad. Dit was natuurlik 'n oordrewe getal maar die feit bly staan dat
   die Grieke by verre in die minderheid was.

   Leonidas het 'n nou pas in die berge by Thermopylae gekies om die Perse
   se opmars te stuit. Op daardie tydstip was die pas so nou dat slegs
   twee strydwaens met moeite langs mekaar deur die pas kon ry. Aan die
   een kant van die pas was 'n styl berghelling en aan die ander kant 'n
   styl krans.

[wysig] Die veldslag

   Xerxes wat nie kon glo dat so min soldate sy leër kom teenstaan het
   nie, het die Grieke vier dae tyd gegun om te ontruim. Toe sy leër begin
   rusteloos raak, het hy die bevel gegee om aan te val. Die Grieke het
   hulself in 'n falanks georganiseer wat bykans ondeurdringbaar was. As
   gevolg van die aard van die terrein kon die Grieke se flanke nie
   aangeval word nie en sodoende is die Perse se voordeel van 'n groot
   oormag ongedaan gemaak.

   Die goed opgeleide Grieke het verwoesting gesaai onder die Perse wat
   nie daarin kon slaag om deur die Griekse geledere te breek nie. Hierdie
   eerste fase van die slag het twee dae lank geduur. Op hierdie tydstip
   het die Griek, Ephialtes, sy makkers verraai en na die Perse oorgeloop.
   Hy vertel hulle toe van 'n ander bergpas wat slegs deur 'n 1000 man uit
   Fokis beman is. Die Perse stuur toe 'n deel van hulle mag deur die
   ander pas en behaal sodoende 'n eenvoudige oorwinning.

   Toe Leonidas die gebeure waarneem het hy besef dat die slag verlore
   was. Hy het almal huis toe gestuur behalwe vir die 300 hopliete uit
   Sparta. 'n Groep van 600 man uit Thespiae onder leiding van Demophilus
   het egter geweier om aan die bevel gehoor te gee. Die slag wat daarop
   gevolg het was baie heftig en die Grieke het tydens die fel gevegte
   daarin geslaag om twee van Xerxes se broers te dood. Leonidas het egter
   uiteindelik saam met al sy manskappe gesneuwel.

[wysig] Die nadraai

   Toe die Perse die lyk van Leonidas vind het Xerxes uit woede oor sy
   swaar verliese die lyk onthoof en gekruisig. Dit was nie die gewone
   gebruik by die Perse nie, wat gewoonlik hul vyande wat dapper geveg het
   met respek behandel het, soos in die geval van Pytheas wat by Skyros
   gevange geneem is.^[1] Xerxes was bekend vir sy woede uitbarstings en
   het byvoorbeeld met die oorsteek van die Hellespont die water geskel
   omdat dit hom nie wou gehoorsaam nie.^[2]

   Die militêre betekenis van Thermopylae was beperk; maar Thermopylae het
   egter by westerse geskiedskrywers die status verkry as 'n goeie
   voorbeeld van 'n heldhaftige neerlaag. Dit was egter nie 'n keerpunt in
   die oorlog nie en dit kon ook nie voorkom dat Athene deur die Perse
   geplunder is nie. Dit het egter die bevolking genoeg tyd gegun om na
   die naburige eiland Salamis te vlug, waar daar 'n kort tydjie later die
   beslissende seeslag sou plaasvind.

   Na die oorlog, toe die Perse verslaan en verdryf is, het die Grieke hul
   dodes versamel en op die heuwel begrawe. Daar is 'n gedenksteen opgerig
   ter herdenking van Leonidas. Veertig jaar na die slag is Leonidas se
   liggaam van Thermopylae na Sparta geneem, waar hy met militêre eer
   begrawe is.

[wysig] Film

   In 2007 word die verhaal van Leonidas en sy 300 Spartane deur Zack
   Snyder verfilm. Die film getiteld 300 is gebaseer op 'n prentverhaal
   deur Frank Miller.

[wysig] Verwysings

     * Vertaal vanaf die ooreenstemmende Nederlandse artikel oor die
       Veldslag.

    1. ^ Sien Herodotus VII,181
    2. ^ Herodotus 7.35.

[wysig] Eksterne skakels

     * Foto's

   Kategorieë: Veldslae • Griekeland

