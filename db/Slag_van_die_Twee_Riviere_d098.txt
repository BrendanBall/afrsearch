Slag van die Twee Riviere


   Die Slag van die Twee Riviere (aan die Britte bekend as die Battle of
   Modder River) het op die 28^ste November 1899 tydens die Tweede
   Vryheidsoorlog by die sameloop van die Modderrivier en die Rietrivier
   plaasgevind. Generaal de la Rey het na die veldslae te Graspan en
   Belmont waargeneem dat die ou Boerestrategie om koppe in te neem nie
   meer 'n volhoubare strategie was nie aangesien die koppies nie net
   binne bereik was van die Britse kanonne nie maar ook uitstekende
   teikens vir die artillerie was. Verder het die styl hellings van die
   koppe ook goeie dekking aan die aanvalsmag verleen as hulle eers die
   voet van die kop bereik het. Hy het besef dat gelyke grond veel beter
   skuiling kon bied en ook 'n meer doeltreffender skootveld aan die
   moderne gewere besorg het. Generaal de la Rey het ook anders as die
   gewone gebruik om 'n rivier as hindernis te gebruik, sy burgers aan die
   suidekant, sowat 50 tot 'n 100 meter van die rivierwal af laat ingrawe.
   Generaal de la Rey se Transvalers saam met sowat 'n 1200 burgers onder
   bevel van Generaal Piet Cronj√© het die Boeremagte op ongeveer 3500 tot
   4000 te staan gebring. Hulle het ses Krupp-kanonne en ten minste vier
   pom-pom masjiengewere by hul gehad. Die Britse magte het uit ongeveer
   10 000 manskappe bestaan met drie artillerie-batterye asook vier swaar
   12-pond skeepskanonne.

   Om 04h00 die oggend van die 28^ste was die Britse mag aan't opmars na
   die Modderrivier-brug (die spoorbrug loop vandag nog op dieselfde plek
   oor die rivier en 'n replika van 'n blokhuis kan vandag nog daar gesien
   word). Lord Methuen wat die Boeremagte op die koppe verwag het, het
   reguit in die Boere se lokval ingestap. Die skietgeveg tussen die twee
   magte het 'n volle 10 uur lank geduur. Die Britte was aanvanklik
   vasgepen op die oop veld maar 'n aanval op die Boeremagte se
   regterflank was suksesvol en het die Boere genoop om te ontrek. Die
   Britse verliese was 70 sterfgevalle en 413 gewondes; Methuen self is in
   die regterheup gewond tydens die geveg. Aan die Boeremagte se kant is
   16 gedood, 66 gewond en 13 manskappe is gevange geneem.

[wysig] Verwysings

     * A Tourist Guide to the Anglo Boer War 1899-1902, Tony Westby-Nunn,
       Westby-Nunn Publishers cc., ISBN 0-620-24978-1
     * Magersfontein, revisited 10-12 Desember 1899, Steve Lunderstedt en
       Garth Benneyworth, Kimberley Marketing and Promotions, 2001, ISBN
       0-620-27802-1

   Kategorie: Veldslae

