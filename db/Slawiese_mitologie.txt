Slawiese mitologie


   Sadko in die Onderwêreld-ryk, Ilja Jefimowitsj Repin (1876).
   Sadko in die Onderwêreld-ryk, Ilja Jefimowitsj Repin (1876).

   Die Slawiese mitologie en godsdiens het oor meer as 3 000 jaar
   ontwikkel. Daar word geglo dat dit uit 'n deel van die Steentydperk of
   moontlik selfs vroeër kom. Die godsdiens stem baie ooreen met ander wat
   uit die Proto-Indo-Europese godsdiens ontwikkel het.

   Inhoud

        * 1 Bronne
             + 1.1 Geskrewe bronne
             + 1.2 Argeologiese ontdekkings
             + 1.3 Folklore
        * 2 Kalender en feeste
        * 3 Kosmologie
        * 4 Godedom
             + 4.1 Oppergod
             + 4.2 Gode
                  o 4.2.1 Peroen en Weles
                  o 4.2.2 Jarilo and Morana
                  o 4.2.3 Swarog, Swarogitsj en Dazjbog
                  o 4.2.4 Swantewit en Triglaf
                  o 4.2.5 Zorja en Danica
             + 4.3 Verdere ontwikkelings
        * 5 Verwysings en bronnelys
        * 6 Eksterne skakels

[wysig] Bronne

   'n Teksgedeelte uit die Boek van Weles, wat op 'n reeks houtplanke
   geskryf is. Daar word beweer dat dit 'n antieke teks oor Slawiese
   geloof en geskiedenis is, maar baie akademici beskou dit as 'n
   vervalsing.
   'n Teksgedeelte uit die Boek van Weles, wat op 'n reeks houtplanke
   geskryf is. Daar word beweer dat dit 'n antieke teks oor Slawiese
   geloof en geskiedenis is, maar baie akademici beskou dit as 'n
   vervalsing.

   Anders as met die Griekse of Egiptiese mitologie, is daar geen
   eerstehandse rekords vir die bestudering van Slawiese mitologie nie.
   Ondanks 'n paar omstrede teorieë (soos die Boek van Weles), kan daar
   nie bewys word dat die Slawiërs enige skryfstelsel gehad het voor hulle
   kerstening nie. Al hulle oorspronklike godsdienstige gelowe en
   tradisies is waarskynlik mondelings van geslag tot geslag oorgedra.
   Voor hul kerstening is ylgesaaide rekords van die Slawiese godsdiens
   meestal geskryf deur nie-Slawiese sendelinge wat nie baie
   geïnteresseerd of objektief was in hul beskrywings van heidense gelowe
   nie. Argeologiese oorblyfsels van ou Slawiese idole en tempels is
   gevind, maar dit bevestig bloot bestaande historiese rekords en lewer
   niks nuuts op nie. Oorblyfsels van ou mitologiese gelowe en heidense
   feeste word vandag nog aangetref in volksgewoontes, liedere en stories
   van al die Slawiese nasies. Die rekonstruksie van antieke mites uit
   volksoorleweringe is ’n moeilike en ingewikkelde taak wat navorsers
   dikwels pootjie. Dit kan die verkeerde vertolkings, verwarring of selfs
   vervalsings en versinsels tot gevolg hê.

[wysig] Geskrewe bronne

   Daar is geen bekende bronne van die Slawiese mitologie voor die
   verdeling van die Proto-Slawiese etniese groep in Wes-, Oos-, en
   Suid-Slawiërs nie, met die moontlike uitsondering van 'n kort
   aantekening in Herodotus se Geskiedenisse. Hierin word 'n stam van
   Neuri in die verre noorde genoem waarvan die mans, volgens Herodotus,
   hulleself vir 'n paar dae elke jaar in wolwe verander. Sommige
   navorsers glo dit kom van die Slawiese geloof in weerwolwe, terwyl
   ander glo Herodotus verwys eintlik na antieke Slawiese karnivalle, waar
   groepe jong mans met maskers op in dorpies rondgeloop het. Hulle is
   soms vucari ("wolfmans") genoem.

   Die eerste definitiewe verwysings na die Slawiërs en hulle mitologie in
   die geskrewe geskiedenis is deur die 6de-eeuse Bisantynse historikus
   Prokopios, wie se Bellum Gothicum die gelowe van ’n sekere
   Suid-Slawiese stam beskryf. Hulle het net een god aanbid wat weerlig en
   donder geskep het. Hoewel Prokopios nie die naam van die god noem nie,
   kan 'n mens aflei dat hy verwys na Peroen in latere historiese bronne,
   aangesien peroen vandag in baie Slawiese tale bloot "donder" of
   "weerligstraal" beteken. Hy noem ook dat hulle glo in verskeie demone
   en nimfe (dus wilas), maar noem nie enige ander name nie.

   Die Russiese Primêre Kronieke is 'n groot werk met baie waardevolle
   verwysings na die heidense geloofstelsel van die Oos-Slawiërs. Die
   kronieke handel oor die geskiedenis van die vroeë Oos-Slawiese staat
   Kiëf-Roes. Hoewel dit aan die begin van die 12de eeu geskryf is, bevat
   dit verwysings na en afskrifte van ouer dokumente en beskryf dit
   gebeure van voor die kerstening van Kiëf. Twee gode, Peroen en
   Weles/Wolos, word genoem in die teks van die vroeë 10de-eeuse
   vredesooreenkomste tussen die heidense heersers van die Oos-Slawiërs en
   Bisantynse keisers. Later beskryf Nestor die kroniekskrywer 'n
   staatsgoderyk wat in 980 in Kiëf ingestel is deur grootprins Wladimir.
   Wladimir se goderyk het Peroen, Chors, Dazjbog, Stribog, Simargl en
   Mokosj ingesluit. Die Ipatijefse Kodeks van die Primêre Kronieke noem
   ook Swarog, wat vergelyk word met die Griekse Hephaestus. Ook
   interessant is die passasies in die Oos-Slawiese epiese Verhaal van
   Igor se Veldtog waarin Weles, Dazjbog en Chors genoem word. Die
   oorspronklike verhaal is gedateer einde van die 12de eeu, maar daar is
   twyfel oor die egtheid van die werk.

   Die meeste geskrewe rekords gaan oor die Wes-Slawiese heidendom, veral
   van die Wendiese en Polabiese stamme wat eers teen die einde van die
   12de eeu gedwing is om die Christelike geloof aan te neem. Die Duitse
   sendelinge en priesters wat teen die heidense geloof geveg het, het
   breedvoerige rekords van die ou mitologiese stelsels gelaat wat hulle
   moes oorkom. Hulle het egter geen geheim gemaak van hoe "laag" hulle
   die "bloeddorstige" Slawiese "barbare" beskou nie en aangesien nie een
   van hulle ’n Slawiese taal aangeleer het nie, is hul rekords 'n mengsel
   van waardevolle inligting, verwarring en oordrywing.

   Groot werke sluit in 'n kroniek van Thietmar van Merseburg van die
   begin van die 11de eeu, wat 'n tempel beskryf in die stad Radagast waar
   die groot god Swarogitsj aanbid is. Volgens Thietmar was dit die
   heiligste plek in die land van die heidense Slawiërs, en Swarogitsj was
   hul belangrikste god.

   Nog 'n baie waardevolle dokument is die Chronica Slavorum wat in die
   laat 12de eeu geskryf is deur Helmold, 'n Duitse priester. Hy noem die
   "duiwel Zerneboh" (Tsjernobog), die god Porenoet, godin Siwa, 'n paar
   naamlose gode waarvan die standbeelde meer as een kop gehad het, asook
   die groot god Swantewit, wat op die Rügen-eiland aanbid is en volgens
   Helmod die belangrikste god van al die Wes-Slawiërs was.

   Die derde en waarskynlik belangrikste rekord is dié van die Deense
   kroniekskrywer Saxo Grammaticus, wat in sy Gesta Danorum die oorlog
   beskryf wat in 1168 deur die Deense koning Waldemar gevoer is teen die
   Wende van Rügen, die verowering van hul stad by Kaap Arkona en die
   verwoesting van die groot tempel van Swantewit wat daar gestaan het.
   Saxo beskryf die aanbidding van Swantewit breedvoerig, asook die
   gepaardgaande gebruike en die hoë vierkoppige standbeeld van die god.
   Hy noem ook die meerkoppige gode van ander Slawiese stamme: Rugievit,
   Porewit en Porentius.

   Die vierde groot bron is die drie biografieë van die Duitse
   vegter-biskop sint Otto, wat in die vroeë 12de eeu verskeie
   militêre-pastorale ekspedisies gelei het na die streke van die Slawiese
   stamme wat naby die Oossee gewoon het. Volgens dié manuskrip was die
   belangrikste Slawiese god Triglaf, waarvan die tempels in die stad
   Szczecin asemrowend was. In die stede Wolgast en Havelberg is die
   oorlogsgod Gerovit aanbid. Dit was waarskynlik 'n verknoeiing van die
   naam Jarowit, ’n Slawiese god wat moontlik identies was aan Jarilo van
   die Oos-Slawiese folklore.

[wysig] Argeologiese ontdekkings

   Die Indo-Europese gebruik van gemeenskaplike bankette, bekend as
   brattsjina (van brat, "broer") in Rusland
   Die Indo-Europese gebruik van gemeenskaplike bankette, bekend as
   brattsjina (van brat, "broer") in Rusland

   Die standbeelde van verskeie Slawiese gode is ontdek. 'n Hoë
   klipstandbeeld is in 1848 op die oewers van die Zbruchrivier gevind met
   vier gesigte onder ’n kliphoed. Vanweë die ooreenkoms met Saxo se
   beskrywing van die groot idool in die tempel van Rügen, is daar dadelik
   beweer dat die standbeeld van Swantewit is, hoewel dit duidelik was dat
   dit nie die oorspronklike Swantewit van Rügen kon wees nie. Verskeie
   meerkoppige standbeelde is elders ontdek. 'n Klein vierkoppige
   standbeeld uit die 10de eeu wat uit been gekerf is, is opgegrawe tussen
   die ruïnes van Preslaf, 'n hoofstad van Middeleeuse Bulgaarse tsaars.
   'n Tweekoppige, lewensgroot houtstandbeeld is ontdek op 'n eiland in
   die Tollensesee naby Neubrandenburg. 'n Driekoppige standbeeld is ook
   ontdek in Dalmasië (Kroasië) op die heuwel met die naam Suvid, nie ver
   van die piek Triglaf van Berg Dinara nie.

   Die oorblyfsels van verskeie Slawiese tempels is ook gevind, soos in
   Kaap Arkona op Rügeneiland, in Nowgorod en naby Breclav in die
   Tsjeggiese Republiek.

   Standbeelde van meerkoppige gode en tempels met verskeie altare
   bevestig verslae van Christelike sendelinge oor die Slawiërs se
   aanbidding van gode met verskeie eienskappe.

[wysig] Folklore

   Toe die verskeie Slawiese stamme tussen die 7de en 12de eeu gekersten
   is, is die Christendom beskou as 'n godsdiens van die adel, veral dié
   in die stede. Onder die meeste Middeleeuse Slawiërs het die ou mites
   voortgeleef. Christelike priesters en monnike in Slawiese lande, veral
   Rusland, het eeue lank geveg teen die verskynsel dwojewerije (dubbele
   geloof). Aan die een kant het boere en landarbeiders die doop, mis en
   Christelike feesdae gretig aanvaar, maar aan die ander kant het hulle
   daarop aangedring om ou rituele uit te voer en heidense gebruike aan te
   hang, selfs al was die antieke gode en mites waarop hulle gebaseer is,
   lankal vergete.

   Dit is omdat die Slawiese boere die Christendom nie as 'n vervanging
   van die ou Slawiese mitologie beskou het nie, maar as 'n verlenging
   daarvan. Die Christelike geloof het dalk die belofte van redding en 'n
   geseënde ewige lewe in die volgende wêreld ingehou, maar vir die
   oorlewing in hierdie wêreld, vir die jaarlikse oeste en die beskerming
   van die vee, was die ou godsdiensstelsel met sy vrugbaarheidsrituele,
   beskermende gode en huisgeeste noodsaaklik. Dit was 'n probleem wat die
   kerk nooit werklik opgelos het nie; ten beste kon die kerk 'n
   Christelike heilige of martelaar in die plek van 'n heidense god vir 'n
   sekere gebruik stel, maar die gebruike self het voortgeduur, asook die
   mitologiese siening van die wêreld waardeur natuurverskynsels
   verduidelik is.

   'n Absurde situasie is dus geskep vir die bestudering van die Slawiese
   mitologie. Terwyl volksgelowe en tradisies van al die Slawiese volke
   inderdaad die rykste bron is vir die rekonstruksie van antieke heidense
   gelowe, die sleutel vir die ontsluiting van die geheime van die
   langvergete goderyk, is hulle bronne van 'n baie ongewone aard wat nie
   sommerso geglo kan word nie. Volksliedere, stories en feeste het lankal
   hulle oorspronklike heilige, mitiese karakter en hul oorspronklike
   betekenis verloor, en is afgeskaal tot 'n vlak van 'n blote bygeloof of
   betekenislose tradisie wat van geslag tot geslag oorgedra is deur mense
   wat nie die ware betekenis daarvan verstaan het nie. Mense het 'n vae
   idee gehad dat feeste op sekere maniere gevier moet word, dat sekere
   stories vertel moet word of sekere liedere gesing moet word omdat dit
   "nog altyd" so gedoen is. Die heidense geloof is gemeng met die
   Christelike geloof en ou rituele met nuwe Christelike feesdae.
   Gamajoen, een van drie profetiese voëls in Russiese folklore (die ander
   is Alkonost en Sirin), deur Wiktor Wasnetsof (1897).
   Gamajoen, een van drie profetiese voëls in Russiese folklore (die ander
   is Alkonost en Sirin), deur Wiktor Wasnetsof (1897).

   Geleerdes het dus na folklore begin kyk om die verlore mitologie te
   probeer rekonstrueer. Die volksoorleweringe kan rofweg in twee groepe
   verdeel word:
     * Feëverhale oor verskeie fantasiekarakters soos Alkonost, Baba Jaga,
       Kosjtsjei die Onsterflike, zmei-liedere en verhale van legendariese
       helde soos Russies bogatirs, en bygelowe oor verskeie demone en
       geeste soos domowois, licho's, wilas, vampiere, wodjanois,
       roesalkas, ens. Baie van hierdie verhale en gelowe kan heel antiek
       wees en bevat waarskynlik minstens 'n paar mitologiese elemente,
       maar is nie op sigself mites nie. Hulle kort 'n dieper, heilige en
       godsdienstige betekenis en verder verskil hulle grootliks tussen
       die verskillende Slawiese volke.

     * Die viering van verskeie Christelike feeste en die geloof in
       verskeie heiliges. Dit is byvoorbeeld heel duidelik dat 'n gewilde
       heilige in baie Slawiese lande, Sint Elia die Donderaar, 'n
       vervanging is van die ou dondergod Peroen. Net so kan spore van
       antieke gode gevind word in die gebruike wat met baie ander
       heiliges verband hou, soos sint Vitus, sint Giorgi, sint Wlasi,
       sint Maria en sint Nikolaas. Dis ook duidelik dat sekere
       volksfeeste, soos die lentefees van Jare of Jurjevo en die
       somerfees van Ivanje of Iwan Koepala, albei verband hou met
       Christelike vakansiedae, al is hulle vol voor-Christelike elemente.

   Die rekonstruksie van oorpronklike Slawiese mites is dus regte
   speurwerk wat deeglike kennis verg van verskeie wetenskaplike
   dissiplines soos semiotiek, linguistiek, filologie, vergelykende
   mitologie en etnologie. Oorleweringe moet ontleed word volgens
   struktuur, nie net as stories en liedere nie, maar as groepe tekens en
   simbole wat ’n sekere interne strukturele logika bevat. Elk van hierdie
   tekens is saamgestel uit sekere sleutelwoorde, wat meer is as bloot die
   name van karakters, plekke of kunswerke. 'n Belangrike aspek van
   simbole is dat dit byna onmoontlik is om hulle te verander; hulle name
   kan verander word, maar nie hulle struktuur nie. As sleutelwoorde
   verander word of verlore gaan, sal die simbool verander, en dit sal die
   interne strukturele logika van die teks verander en die hele verhaal
   nutteloos maak. Dit sal gou vergeet word omdat die patroon, of logika,
   waardeur dit oor die geslagte heen oorgedra is, verlore sal wees.

   Byvoorbeeld: soos reeds genoem, word die Slawiese god van donder,
   Peroen, meestal gelykgestel aan St. Elia die Donderaar in Christelike
   volksoorleweringe. Maar hy word soms ook gelykgestel aan St. Migael die
   Aartsengel, en soms selfs aan die Christelike God. In sekere Russiese
   en Wit-Russiese verhale is hy afgeskaal tot verskeie feëkarakters soos
   tsaar Ogin (tsaar Vlam) of Grom (Donder). Ondanks die verandering van
   die naam self, is daar sekere sleutelelemente teenwoordig wat gebruik
   is om Peroen te beskryf in antieke mitiese tekste en wat in
   volksoorleweringe behoue gebly het. Peroen is altyd daar bo, hoog, op
   die piek van die berg of in die hemel; hy is ’n hemelse god en die
   "hoogste" god van die ou Slawiese goderyk; hy is "droog", soos in die
   teenoorgestelde van "nat"; hy is die god van donder en weerlig, wat
   vuur maak; hy slaan, tref, vervolg, maak dood; hy is die god van
   donderweer en storms, vernietigend en woedend; hy het 'n pyl/'n
   klip/weerlig; Peroen skiet sy weerligstrale soos pyle wat so kragtig is
   dat hulle ontplof en klippe opblaas waar hulle tref). Hierdie
   sleutelwoorde word altyd aangetref in oorleweringe, selfs al is Peroen
   se naam lankal vergete. Die struktuur van hierdie simbool verbind
   Peroen met soortgelyke karakters van óf die Christelike geloof óf
   latere folklore met dieselfde simbole.

   Met soortgelyke metodes en deur die trek van parallelle met ander,
   verwante Indo-Europese mitologies (veral die Baltiese mitologie), en
   soms met die gebruik van wenke wat in historiese rekords van die
   Slawiese heidendom gevind is, kon van die antieke mites gerekonstrueer
   word. Aansienlike vordering in die bestudering van die Slawiese
   mitologie is in die laaste 30 jaar gemaak, veral deur die Russiese
   filoloë Wladimir Toporof en Wjatsjeslaf Iwanof, asook die Kroatiese
   wetenskaplikes Radoslav Katičić en Vitomir Belaj. Ook baie waardevol is
   die studies van die Russiese geleerde Boris Oespenski en die Serwiese
   filoloog en etnoloog Veselin Čajkanović.

[wysig] Kalender en feeste

   Slawiese mites was siklies; dit is elke jaar herhaal met die
   veranderings van die natuur en seisoene. Om hulle te verstaan is dit
   dus belangrik om die Slawiërs se idee van 'n kalender te verstaan.
   Volgens argeologiese oorblyfsels en folklore is dit moontlik om sekere
   elemente van die voor-Christelike kalender te rekonstrueer, veral die
   groot feeste.
     * Hulle het oënskynlik 'n maankalender gevolg wat op die eerste dag
       van Maart begin het, nes dié van ander Indo-Europese kulture wat
       ons beter ken. Die name vir die laaste nag van die ou jaar en die
       eerste dag van die nuwe jaar was Velja Noc (Velja Notj)/Velik Dan
       (Velikŭ dĭnĭ) (Groot Nag/Groot Dag). Nadat die Slawiërs gekersten
       is, is die name waarskynlik oorgedra na Paasfees. In Slawiese lande
       wat tot die Ortodokse kerke behoort, is Paas-Vrydag bekend as Velik
       Dan/Groot Dag, terwyl dit onder Katolieke Slawiërs bekend is as
       Velika Noc/Groot Nag. Die name sluit aan by die Griekse Megale
       Hemera, Groot Week, die Christelike term vir die week waarin
       Paasfees val. In heidense tye was dié vakansiedag waarskynlik iets
       soos Halloween. Sekere mense (sjamans) het groteske maskers opgesit
       en jasse van skaapwol aangetrek en dan in die dorpies rondgeloop
       omdat geglo is dat die geeste van gestorwe voorvaders gedurende die
       Groot Nag deur die land geloop het en by dorpies en huise aangedoen
       het om die nuwe jaar saam hul lewende familielede te vier. Daarom
       was die god van die laaste dag van die jaar waarskynlik Weles, god
       van die onderwêreld.

   Lentefeesvieringe word wêrelwyd nog deur Slawiërs gevier, soos hier in
   Melbourne, Australië.
   Lentefeesvieringe word wêrelwyd nog deur Slawiërs gevier, soos hier in
   Melbourne, Australië.
     * Daar was 'n groot lentefees wat gewy is aan Jarilo, die god van
       plantegroei en vrugbaarheid. Groepe jong mans of meisies het op dié
       dag in die dorpe rondgeloop met groen takke of blomme as simbole
       van nuwe lewe. Hulle sou van huis tot huis gaan en liedere sing en
       elke huishouding seën met tradisionele vrugbaarheidsrituele. Die
       leier van die optog, gewoonlik op 'n perd, sou met Jarilo verbind
       word. Die gebruik om pisanki, of versierde eiers te maak wat ook
       nuwe lewe gesimboliseer het, was nog ’n tradisie wat met die fees
       verbind is, en dit is later oorgedra na die Christelike Paasfees.

     * Die fees van die somer-dag-en-nag-ewening is vandag bekend as
       Ivanje, Koepala of Kries. Dit is baie soos 'n groot bruilof gevier,
       en volgens sekere historiese bronne in heidense tye deur 'n
       gemeenskaplike orgie gevolg. Daar is die vorige aand baie geëet en
       gedrink, groot vure (in Slawies kres) is aangesteek en jong mense
       het in sirkels gedans en geslagsomgang gehad of oor vure gespring.
       Jong meisies het kranse gemaak van blomme en varings (wat blykbaar
       'n heilige plant vir hierdie fees was), hulle in die riviere gegooi
       en volgens die rigting waarin en manier waarop hulle gedryf het,
       mekaar se troues voorspel. 'n Rituele baaiery was ook belangrik op
       dié aand; dus die naam Koepala (van koepati, om te baai), wat
       aansluiting vind by die heilige wat die kerk later sou kies vir
       hierdie fees, Johannes die Doper. Met die fees is waarskynlik die
       bruilof van die god van vrugbaarheid gevier, wat ook verbind is met
       die groei van plante vir die oestyd.

     * In die middel van die somer was daar 'n fees wat verbind is met die
       god van donder, Peroen, en wat in die na-Christelike tyd verander
       is in die baie belangrike fees van Sint Elia. Dis beskou as die
       heiligste tyd van die jaar en daar is aanduidings uit historiese
       bronne dat menslike offerandes betrokke was. Die oestyd het
       waarskynlik net daarna begin.

     * Dit is onduidelik presies wanneer die einde van die oestyd gevier
       is, maar historiese bronne noem 'n interessante tradisie wat
       daarmee verbind is. Dit is by die Swantewit-tempel op die eiland
       Rügen gevier en het in latere volksoorleweringe voortgeleef. Mense
       sou voor die tempel bymekaarkom, waar priesters 'n groot
       koringbrood sou neersit wat amper so groot soos 'n man was. Die
       hoëpriester sou dan agter die brood staan en die mense vra of hulle
       hom kon sien. Wat ook al die antwoord, die priester sou dan vra dat
       die mense hom die volgende jaar nie agter die brood sal sien nie,
       dus dat die volgende jaar se oes nog groter sal wees.

     * Daar was waarskynlik ook 'n belangrike fees rondom die
       winter-dag-en-nag-ewening wat later met Kersfees verbind sou word.
       Daarom word Kersfees in baie Slawiese lande Bozjitsj genoem, wat
       eenvoudig beteken klein god. Terwyl dié naam goed pas by die
       Christelike idee van Kersfees, is dit waarskynlik van heidense
       oorsprong; dit dui op die geboorte van 'n jong, nuwe songod in die
       plek van die ou en swak god tydens die langste nag van die jaar.
       Die ou Son was Swarog en sy seun, die nuwe, jong Son, was Dazjbog.
       'n Ander (of dalk die oorspronklike) naam van die fees was
       Korotsjoen.

[wysig] Kosmologie

   Boejan-eiland, deur Iwan Bilibin.
   Boejan-eiland, deur Iwan Bilibin.

   'n Taamlik tipiese kosmologiese konsep onder sprekers van Indo-Europese
   tale, dié van die Wêreldboom, is ook in die Slawiese mitologie
   aanwesig. Dit is óf ’n eikeboom óf 'n soort denneboom. Die mitologiese
   simbool van die Wêreldboom was 'n baie sterk een en het baie eeue ná
   die Slawiërs se kerstening deur hul folklore voortgeleef. Die boom het
   drie vlakke van die heelal bevat. Sy kroon het die lug verteenwoordig,
   die ryk van hemelse gode en wesens, terwyl die stam die ryk van
   sterflinge was. Hulle is soms saamgestel teenoor die wortels van die
   boom, wat die onderwêreld gesimboliseer het, die ryk van die dooies. In
   teenstelling met algemene opvattings, blyk dit dat die wêreld van die
   dooies in die Slawiese mitologie eintlik 'n heel mooi plek was, 'n
   groen en nat wêreld met grasvlaktes en ewige fonteine. In folklore word
   soms na dié land verwys as Wirei of Iri.

   Die drie ryke op die vertikale as van die Wêreldboom bestaan, parallel
   met die horisontale, geografiese ordening van die wêreld: Die wêreld
   van die gode en sterflinge was in die middel van die aarde (wat plat
   was) en dit is omring deur 'n see. Oorkant die see was die land van die
   dooies, waarheen voëls elke winter sou vlieg en waarvandaan hulle elke
   lente teruggekeer het. In baie volksoorleweringe word die konsepte "oor
   die see gaan" teenoor "van oor die see kom" gelykgestel met sterf
   teenoor terugkeer na die lewe. Dit sluit aan by 'n ou mitologiese
   konsep dat die doderyk bereik word deur 'n reis oor water. Verder was
   die aarde op sy horisontale as verdeel; in hierdie geval deur vier
   kardinale punte, wat voorgestel is deur die vier windrigtings (noord,
   oos, suid en wes). Hierdie twee verdelings van die wêreld, in drie ryke
   op die vertikale as en vier punte op die horisontale as, was baie
   belangrik in die mitologie; dit kan gesien word in standbeelde van
   Slawiese gode, veral dié van die driekoppige Triglaf en die vierkoppige
   Swantewit.

[wysig] Godedom

   Soos blyk uit historiese bronne, het die Slawiërs 'n groot aantal
   verskillende gode aanbid, oor 'n groot geografiese gebied van die
   Oossee tot die Swartsee, en oor 'n tydperk van meer as 600 jaar. Die
   bronne wys ook dat die Slawiese volke elk sy eie gode aanbid en dus
   waarskynlik sy eie goderyk gehad het. Dit lyk of antieke Slawiese
   godsdiens in die algemeen taamlik plaaslik en kulties van aard was, met
   gode en gelowe wat van stam tot stam verskil. Nes in die geval van die
   verskillende Slawiese tale wat van ’n enkele, Proto-Slawiese taal
   afstam, is dit ook moontlik om 'n soort Proto-Slawiese Olimpus daar te
   stel en sekere elemente van hierdie oorspronklike goderyk te
   rekonstrueer deur die versigtige bestudering van folklore.

[wysig] Oppergod

   Volgens verskeie moderne teorieë was Rod of Swarog 'n Slawiese
   oppergod, en uit historiese bronne blyk dit dat gode soos Swarogitsj,
   Swantewit of Triglaf deur sekere stamme as oppergode beskou is. Maar
   die beste kandidaat vir die posisie van oppergod is verreweg Peroen. Sy
   naam kom die meeste voor in historiese rekords van die Slawiese
   godsdiens; hy is in werklikheid die eerste Slawiese god wat in die
   geskrewe godsdiens genoem word (Prokopios noem in sy kort aantekening
   dat die god van donder en weerlig die Slawiërs se enigste god is). Die
   Primêre Kronieke beskryf hom as hoofgod van Kiëf-Roes voor die Slawiërs
   se kerstening. 'n Kort aantekening in Helmold se Chronica Slavorum lui
   dat Wes-Slawiërs in 'n enkele god in die hemel glo wat oor al die ander
   gode op aarde regeer. Die naam van die god word nie genoem nie, maar
   dis heel waarskynlik dat na Peroen verwys word. En hoewel Peroen se
   naam nie voorkom in enige van die uitgebreide rekords oor die
   Wes-Slawiërs se godsdiens nie, was hy by al die takke van die Slawiërs
   bekend, soos blyk uit die groot aantal plekname in Slawiese lande wat
   na hom genoem is. Hy is ook die enigste Slawiese god wat met die
   Christelike God gelykgestel word. Dit is baie duidelike tekens dat hy
   inderdaad die oppergod van die Proto-Slawiese goderyk was.

   Peroen het egter 'n eweknie gehad. Roman Jakobson wys daarop dat oral
   waar Peroen in historiese tekste genoem word, hy altyd deur 'n ander
   god "vergesel" word: Weles. Hierdie verhouding kan ook in plekname
   gesien word: Waar daar 'n heuwel of bergpiek is met 'n naam wat met
   Peroen verbind kan word, is daaronder, in 'n laerliggende gebied,
   gewoonlik naby 'n rivier, 'n plek met 'n naam wat aan Weles gekoppel
   kan word. Nes Peroen dus dikwels met God verbind word, so word Weles
   met die duiwel verbind.

[wysig] Gode

[wysig] Peroen en Weles

   Gromoviti znaki of donderweermerke is dikwels op huise aangebring om
   dit te beskerm teen weerligstrale. Dit was waarskynlik simbole van die
   god van donder, Peroen.
   Gromoviti znaki of donderweermerke is dikwels op huise aangebring om
   dit te beskerm teen weerligstrale. Dit was waarskynlik simbole van die
   god van donder, Peroen.

   Iwanof en Toporof het die antieke mite oor die twee belangrikste gode
   van die Proto-Slawiese goderyk, Peroen en Weles, gerekonstrueer. Die
   twee is in feitlik alle opsigte teenoorgesteldes. Peroen is 'n hemelse
   god van donder en weerlig, vurig en "droog", wat oor die lewende wêreld
   regeer vanuit sy vesting in die hoogte, op die punt van die hoogste tak
   van die Wêreldboom. Weles is 'n aardse god wat verbind word met water,
   hy is "nat", hy regeer oor die onderwêreld van "onder" tussen die
   wortels van die Wêreldboom. Peroen is die skenker van reën aan boere en
   die god van oorlog en wapens. Weles is ’n god van beeste en die
   beskermer van veewagters wat verbind word met toorkrag en handel.

   'n Kosmiese geveg tussen hulle sluit aan by die antieke
   Proto-Indo-Europese mite van 'n geveg tussen 'n god van storms en 'n
   draak. Peroen val sy slangagtige vyand, Weles, aan met weerligstrale
   uit die lug. Weles seil onder op die aarde. Weles tart Peroen en vlug
   terwyl hy hom as verskeie diere vermom. Hy skuil agter bome, huise of
   mense. Op die ou end maak Peroen hom dood, of hy vlug in die water, in
   die onderwêreld, in. Dit is basies dieselfde ding; Peroen maak Weles
   dood; hy vernietig hom egter nie, maar stuur hom terug na sy plek in
   die wêreld van die dooies. So herstel Peroen die wêreldorde, wat deur
   Weles se boosaardigheid bedreig is. Die idee dat storms en donderweer
   eintlik 'n geveg is tussen die oppergod en sy aartsvyand, was baie
   belangrik vir die Slawiërs en het voortgeduur lank nadat God en die
   duiwel vir Peroen en Weles vervang het. Wanneer 'n weerligstraal 'n
   boom neergevel of ’n huis laat afbrand het, is geglo dat dit die
   hemelse god van donder is wat sy aardse, onderwêreldse vyand aanval.

   Die vyandigheid tussen die twee gode kon ontstaan het omdat Weles
   Peroen se beeste gesteel het, of omdat Peroen Weles se beeste gesteel
   het. Die beeste kan ook 'n metafoor vir hemelse water of reën wees. Nog
   'n rede vir dié vyandigheid kan wees die steel van mekaar se vroue. Uit
   volksoorleweringe blyk dat die Son soms as Peroen se vrou beskou is ('n
   vreemde idee, aangesien alle Slawiese songode, soos Chors en Dazjbog,
   manlik was). Omdat die Son egter elke aand sterf wanneer dit agter die
   horison in die onderwêreld in verdwyn waar dit die nag deurbring, is
   geglo dat Weles Peroen se vrou steel (net so kon die hergeboorte van
   die Son soggens beskou word as dat Peroen Weles se vrou steel).

[wysig] Jarilo and Morana

   Die verbranding van Morana as simbool van die winter tydens die
   lentefees.
   Die verbranding van Morana as simbool van die winter tydens die
   lentefees.

   Katicic en Belaj het in die voetspore van Iwanof en Toporof gevolg en
   die mite gerekonstrueer oor die god van plantegroei en vrugbaarheid,
   Jarilo, en sy suster en vrou, Morana, die godin van die natuur en die
   dood. Jarilo is verbind met die Maan en Morana word beskou as 'n dogter
   van die Son. Hulle is albei kinders van Peroen en is gebore in die nag
   van die nuwe jaar (Groot Nag). In dieselfde nag word Jarilo uit sy
   wiegie gesteel en na die onderwêreld geneem waar Weles hom as sy eie
   seun grootmaak. Op die lentefees van Jare/Jurjevo, keer Jarilo terug
   van die wêreld van die dooies ("van oor die see") en bring lente van
   die immergroen onderwêreld na die ryk van die lewendes. Hy ontmoet sy
   suster Morana en maak haar die hof. Aan die begin van die somer, op die
   fees wat later as Ivanje/Ivan sou bekend staan, vier Koepala hul
   goddelike bruilof. Die heilige verbintenis tussen broer en suster,
   kinders van die oppergod, bring vrugbaarheid en oorvloed na die aarde
   en verseker 'n goeie oes. Omdat Jarilo die (aangenome) seun van Weles
   is en sy vrou die dogter van Peroen, bring hul huwelik vrede tussen die
   twee groot gode; dus verseker dit dat daar geen storms sal wees wat die
   oes kan verwoes nie.

   Ná die oes is Jarilo egter ontrou aan sy vrou en sy maak hom dood uit
   wraak (laat hom terugkeer na die onderwêreld). Dit laat die vyandigheid
   tussen Peroen en Weles weer opvlam. Sonder haar man, die god van
   plantegroei en vrugbaarheid, kwyn Morana weg – en die hele natuur saam
   met haar. Sy verys as simbool van die komende winter; sy verander in 'n
   ou, gevaarlike godin van donkerte en ryp, en sterf eindelik aan die
   einde van die jaar. Die hele mite sou hom elke jaar herhaal en die
   vertel van die sleuteldele van die verhaal het gepaard gegaan met groot
   jaarlikse feeste van die Slawiese kalender. Die storie wys ook talle
   parallelle met soortgelyke mites van die Baltiese en Hetitiese
   mitologie.

[wysig] Swarog, Swarogitsj en Dazjbog

   Swarog se naam word net in Oos-Slawiese manuskripte gevind waar dit
   gewoonlik gelykgestel word aan die Griekse smidgod Hephaestus. Die naam
   is egter baie oud, 'n aanduiding dat Swarog ’n godheid van die
   Proto-Slawiese godedom was. Die stam swar beteken helder en die
   agtervoegsel -og dui 'n plek aan. Dit is moontlik dat hy die
   oorspronklike luggod van die goderyk was, dalk 'n Slawiese weergawe van
   die Proto-Indo-Europese Dyēus. Swarog kan dalk ook 'n blink plek van
   vuur beteken, dus 'n smeltoond. Dit, asook 'n verbintenis met
   Hephaestus in historiese bronne, dui aan hy was ook 'n god van vuur en
   grofsmede. Volgens die interpretasie van Iwanof en Toporof het Swarog
   twee seuns gehad: Swarogitsj, wat vuur op aarde verteenwoordig het, en
   Dazjbog, wat vuur in die lug verteenwoordig het en met die Son verbind
   is. Daar is geglo dat Swarog die Son gesmee het en dit vir sy seun
   Dazjbog gegee het om oor die hemelruim te dra.

   In Russiese manuskripte word Dazjbog gelykgestel aan die Son, en in
   folklore word hy onthou as 'n welwillende godheid van lig en die lug.
   In Serwiese folklore word hy egter veel donkerder voorgestel; hy is
   Dabog, ’n skrikwekkende en verlamde godheid wat die deure van die
   onderwêreld bewaak en met mynbou en edelstene verbind word. Veselin
   Čajkanović wys uit dat hierdie twee aspekte goed aanpas by die
   simboliek van ’n Slawiese songod; ’n welwillende karaktertrek gedurende
   die dag wanneer hy die son oor die hemelruim dra. Die kwaadwillige en
   lelike Dabog dra die son saans in die onderwêreld in. Dié patroon kan
   ook aangewend word vir die Son se jaarlikse siklus; 'n welwillende
   aspek word verbind met die jong somerson, en 'n kwaadwillige aspek met
   die ou winterson.

   Swarogitsj is lank ná die Slawiërs se kerstening aanbid as 'n vuurgod
   deur Russiese boere. Hy was ook bekend onder Wes-Slawiërs, maar hulle
   het hom aanbid as 'n oppergod in die heilige stad Radegast. Swarogitsj
   is die verkleinvorm van Swarog se naam en kan dus bloot 'n ander aspek,
   sê maar 'n van, van Dazjbog wees.

[wysig] Swantewit en Triglaf

   Swantewit
   Swantewit

   Dit is ironies dat die presiese posisie van hierdie twee gode in die
   Slawiese goderyk nog nie vasgestel is nie, maar dat baie tog oor hulle
   geskryf is. Dat hulle belangrik was vir alle heidense Slawiërs blyk uit
   die feit dat daar talle plekname is wat met hulle verbind kan word,
   asook die ontdekking van meerkoppige standbeelde in verskeie Slawiese
   streke. Hulle is albei op sekere plekke as oppergode beskou; albei word
   verbind met waarsêery en word deur die perd gesimboliseer. 'n Moontlik
   veelseggende verskil is dat Swantewit 'n wit perd gehad het en Triglaf
   'n swarte, en dat Swantewit voorgestel is met vier koppe en Triglaf
   (wie se naam bloot Driekoppig beteken) met drie. Swantewit is ook
   verbind met oorwinning in oorlog, die oes en handel.

   Daar is verskeie hipoteses oor hulle: dat hulle eintlik dieselfde
   godheid was omdat hulle effens ooreenstem, of dat hulle glad nie gode
   was nie, maar samestellings van drie of vier gode, 'n soort
   mini-goderyk.

[wysig] Zorja en Danica

   Hierdie name beteken bloot daeraad en dagster, maar in die folklore van
   alle Slawiese volke word hulle dikwels beskryf as mense, net soos die
   Son en die Maan. Danica word dikwels die Son se jonger suster of dogter
   genoem en is moontlik verbind met Morana. Zorja was weer óf die Son se
   ma óf ouer suster. Hulle was heel moontlik Slawiese oorbyfsels van die
   Proto-Indo-Europese godin van die daeraad Hausos, maar dit kan nog nie
   met sekerheid gesê word nie.

   Dit is moontlik dat baie van hierdie gode onder verskillende name
   bekend was, selfs in dieselfde taal. Daar was onder die Slawiërs 'n
   verbod op die noem van gode se name, dus is hulle dikwels by ander name
   genoem, of by byvoeglike naamwoorde wat hul eienskappe beskryf het.

[wysig] Verdere ontwikkelings

   Iwanof en Toporof noem verskillende stadiums van ontwikkeling van die
   Slawiese mitologie en probeer wys hoe dit ontwikkel het vanaf die
   oorspronklike godedom:
     * Die eerste ontwikkeling was ná die verdeling van die Proto-Slawiërs
       in Oos, Wes en Suid. Elke tak het sy eie gode bedink wat verbind is
       met ambagte, landbou en vrugbaarheid, soos Rod en Tsjoer en
       verskeie vroulike gode van die huishouding soos Mokosj. Gode soos
       Chors en Simargl is volgens sommige kenners geleen by die
       Oos-Slawiërs se Iranse bure.

   Baba Jaga, deur Iwan Bilibin
   Baba Jaga, deur Iwan Bilibin
     * Op die vlak van abstrakte personifikasies van goddelike funksies is
       daar konsepte soos Prawda/Kriwda (Reg/Verkeerd) of Dobra Kob/Zla
       Kob (Voorspoed/Teenspoed). Dit word in baie Slawiese feëverhale
       aangetref en het moontlik ontstaan in 'n tyd toe ou mites reeds
       afgeskaal is tot die vlak van legendes en stories. Loius Leger wys
       daarop dat verskeie Slawiese woorde wat sukses, die noodlot of
       geluk beteken, verband hou met die Slawiese woord vir God – "bog".
       Hoewel dit die naam van die Christelike God is, is die woord baie
       oud en van heidense afkoms. Dit kom van die Proto-Indo-Europese
       stam bhag (geluk) en is verwant aan die Avestiese woord baga en die
       Sanskritiese woord bhagah (albei beteken "god").

     * Die volgende vlak van ontwikkeling is die mitologisering van
       historiese tradisies. Dit het begin in die heidense tye en
       voortgeduur lank ná die Slawiërs se kerstening. Dit word gekenmerk
       deur verhale en liedere oor legendariese helde, van suiwer
       legendariese stigters van sekere stamme, soos die stories oor
       Ljech, Tsjech en Roes, tot historiese figure soos die 15de-eeuse
       Kroaties-Hongaarse koning Matthias Corvinus of die Serwiese prins
       Marko, wat albei verewig is in volkslegendes en gedigte. Russiese
       bilinas oor bogatirs, Poolse legendes van Krak die Draakdoder,
       Tsjeggiese legendes oor Libuše en die stigting van Praag val almal
       in hierdie kategorie. Verskeie elemente van hierdie verhale
       openbaar steeds elemente van ou mites (soos ’n held wat 'n draak
       verslaan, 'n flou weergawe van die antieke konsep van 'n kosmiese
       geveg tussen Peroen en Weles).

     * Op 'n selfs laer vlak het sekere mitiese argetipes ontwikkel in
       feëverhaal-karakters. Hulle sluit in Baba Jaga, Kosjtsjei die
       Onsterflike, Wodjanoi, Zmei Gorinitsj, ens. In hierdie stadium kan
       'n mens beswaarlik nog praat van mitologie. Dit is eerder legendes
       en stories wat sekere fragmente van ou mites bevat, maar hul
       struktuur en bedoeling is nie so duidelik nie.

     * Die laagste vlak van ontwikkeling van Slawiese mitologie sluit in
       verskeie groepe huis- of natuurgeeste en magiese wesens wat
       grootliks verskil van volk tot volk. Mitiese strukture op hierdie
       vlak is heeltemal afwesig, al is party verhale baie oud. In die 5de
       eeu noem Prokopios reeds dat Slawiërs rivier- en natuurgeeste
       aanbid en tekens daarvan kan steeds herken word in verhale oor
       wilas, vampiere, hekse en weerwolwe.

[wysig] Verwysings en bronnelys

          Hierdie artikel is vertaal vanaf die Engelse Wikipedia-artikel
          [1]

     * Bonnerjea, B. A Dictionary of Superstitions and Mythology. Londen
       1927.
     * Chrypinski, Anna, redakteur. Polish Customs. Friends of Polish Art:
       Detroit, MI, 1977.
     * Contoski, Josepha K., redakteur. Treasured Polish Songs with
       English Translations. Polanie Publishing Co.: Minneapolis, MN,
       1953.
     * Estes, Clarissa Pinkola, Ph.D. Women Who Run with the Wolves.
       Ballantine Books: New York, 1992.
     * Gimbutas, Marija. The Slavs. Preager Publishers: New York, 1971.
     * Ingeman, B. S. Grundtræk til En Nord-Slavisk og Vendisk Gudelære.
       Kopenhagen 1824.
     * Knab, Sophie Hodorowicz. Polish Customs, Traditions, & Folklore.
       Hippocrene Books: New York, 1993.
     * Krasicki, Ignacy (tr by Gerard Kapolka) Polish Fables: Bilingual.
       1997
     * Leland, Charles Godfrey. Gypsy Sorcery and Fortune Telling. New
       York: University Books, 1962.
     * Zajdler, Zoe. Polish Fairy Tales. Chicago, Ill: Follett Publishing,
       1959.
     * Sekalski, Anstruther J. Old Polish Legends. 1997.
     * Singing Back the Sun: A Dictionary of Old Polish Customs and
       Beliefs, Okana, 1999.
     * Szyjewski, Andrzej: Slavic Religion, WAM, Krakau, 2003.
     * Boris Rybakov. Ancient Slavic Paganism. Moskou, 1981.
     * Franjo Ledić. Mitologija Slavena - knjiga I, Zagreb, 1970 god.
     * V. Belaj. Hod kroz godinu, mitska pozadina hrvatskih narodnih
       vjerovanja i obicaja", Golden Marketing, Zagreb 1998.
     * Svarog, [2]

[wysig] Eksterne skakels

     * ’n Ensiklopedie oor die Slawiese heidendom (in Russies)
     * Slawiese spiritualisme (in Russies)
     * Russiese blad oor mitologie
     * Uittreksels uit Boris Rybakov se boek Early Centuries of Russian
       History
     * Swarog
     * ’n Slawiese goderyk
     * Pantheon des dieux slaves
     * Slawiese en Eurasiese goderyke
     * Slawiese mites en godsdiens
     * Slawiese heidendom en heksery
     * Okana's Web
     * Gode en godinne van Liefde en Seksualiteit
     * Slawiese mitologie in beeld
     * Oos-Slawiese heidendom
     * Slawiese n Bulgaarse heidendom
     * Bulgaarse gebruike en gode
     * Pan-Slawiese tradisies en gelowe
     * Slawiese geheime
     * Inleiding tot Slawiese Rituele
     * ’n Gids tot Wit-Russiese mitologie, deur Leŭ Haroška

   Slawiese mitologie en folklore

   Hoofgode Dazjbog • Jarilo • Marzjana • Peroen • Šiwa • Swjatowid •
   Swarog • Triglaf • Weles • Zarja • Die Zori
   Ander gode Belobog • Berstoek • Tsjernobog • Dziewona • Chors • Lada •
   Mat Zemlja • Mokosj • Oźwiena • Perperuna • Porenoet • Porewit •
   Porvata • Radogost • Rod • Roejewit • Stribog • Złota Baba
   Legendariese helde Aljosja Popowitsj • Basj-Tsjelik • Dobrinja
   Nikititsj • Ilja Moeromets • Iwan Tsarewitsj • Ljech, Tsjech en Roes •
   Libuše
   Magiese figure en plante Alkonost • Zjar-ptitsa (Vuurvoël) • Varingblom
   • Gamajoen • Raskownik • Simargl • Sirin • Zmei (Slawiese draak)
   Geeste en demone Ala • Baba Jaga • Bagiennik • Bannik • Bjes • Boginki
   • Boekawats • Domowoi • Drekawatz • Karzełek • Kikimora • Kosjtsjei •
   Poloednitsa • Lesji • Licho • Polewoi • Roesalka • Stoechatsj • Sudice
   • Wili (Slawiese feetjies) • Wodjanoi • Zdoechatsj


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Slawiese mitologie

