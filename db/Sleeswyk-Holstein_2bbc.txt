Sleeswyk-Holstein


   CAPTION: Land Schleswig-Holstein

   CAPTION: Land Slesvig-Holsten

   CAPTION: Land Slaswik-Holstiinj

   CAPTION: Land Sleswig-Holsteen

               Landsvlag                        Landswapen
    Flagge von Schleswig-Holstein    Landeswappen Schleswig-Holsteins
            (Besonderhede)                    (Besonderhede)
                                  Leuse
                         „Op ewig ungedeelt“
   („Vir ewig ongedeel“)
   Leuse van die
   hertogdomme Sleeswyk en Holstein
   wat sedert 1460 verenig is
                            Basiese gegewens
   Ampstaal:                        Duits
   Hoofstad:                        Kiel
   Stigting:                        23 Augustus 1946
   Oppervlakte:                     15 799,38 km² (12de)
   Bevolking:                       2 834 641 (9de) (30 Junie 2007)
   Bevolkingsdigtheid:              180 inwoners / km² (10de)
   Volkslied:                       Schleswig-Holstein meerumschlungen
   Skuldlas:                        7 386 Euro per inwoner (einde 2005)
   Werkloosheidsyfer:               7,6 % (November 2007)
   ISO 3166-2:                      DE-SH
   Amptelike webwerf:               schleswig-holstein.de
                                Politiek
   Eerste Minister:                 Peter Harry Carstensen (CDU)
   Regeringskoalisie:               CDU en SPD
   Setels in die parlement (Landtag)
   (69 setels):                     CDU 30
                                    SPD 29
                                    FDP 4
                                    B90/Grüne 4
                                    SSW 2
   laaste verkiesing:               20 Februarie 2005
   volgende verkiesing:             2010
                     Parlamentêre verteenwoordiging
   Stemme in die Federale Raad:     4
                                  Kaart

   Sleeswyk-Holstein (Duits: Schleswig-Holstein, Deens: Slesvig-Holsten,
   Fries: Slaswik-Holstiinj, Nederduits: Sleswig-Holsteen) is die mees
   noordelike deelstaat van die Federale Republiek van Duitsland en word
   dikwels as die "Land tussen die oseane" (Noord- en Oossee) beskryf.
   Sedert die stigting van die huidige deelstaat in 1946 dien die hawestad
   Kiel as die administratiewe hoofstad.

   Met 'n oppervlakte van 15 761,4 vierkante kilometer is
   Sleeswyk-Holstein - behalwe vir die stadstate Berlyn, Vrye Hansestad
   Hamburg en Vrye Hansestad Bremen - die kleinste Duitse deelstaat ná die
   Saarland. Sleeswyk-Holstein grens in die noorde aan Denemarke, aan die
   deelstate Hamburg en Nedersakse in die suide en Mecklenburg-Voorpommere
   in die suidooste.

   Inhoud

        * 1 Geografie
        * 2 Geskiedenis
        * 3 Bevolking
        * 4 Tale
        * 5 Verwysings

[wysig] Geografie

   Sleeswyk-Holstein vorm in geografiese opsig die suidelike gedeelte van
   die skiereiland Jutland (Duits: Jütland, Deens: Jylland) en word
   omsluit deur die Noordsee in die weste, die Oossee en
   Mecklenburg-Voorpommere in die ooste, Hamburg en Nedersakse in die
   suide en Denemarke in die noorde.
   Waddensee naby Keitum (eiland Sylt)
   Waddensee naby Keitum (eiland Sylt)

   Die belangrikste landskappe in wes-oostelike-rigting is die Marsch, die
   Geestland en die Oostelike Heuwelland. Die ooskus word deur fjorde en
   baaie in die kleiner skiereilande Angeln, Schwansen, Deense Wohld en
   Wagrien verdeel. Die grootste rivier is die Eider, terwyl die Bungsberg
   met 'n hoogte van 168 meter bo seevlak die hoogste bergspits is.

   In histories-politieke opsig bestaan Sleeswyk-Holstein sedert meer as
   1 000 jaar uit die twee landsdele Sleeswyk en Holstein wat deur die
   riviere Eider en Levensau van mekaar geskei word. Hierdie twee riviere
   het tot by die jare 1806 en 1864 ook die noordelike grens van die
   Heilige Romeinse Ryk en later die Duitse Bond gevorm. Die hertogdom
   Lauenburg is in 1876 by Sleeswyk-Holstein ingelyf, terwyl die Hansestad
   Lübeck danksy 'n ruilooreenkoms by die gebied ingesluit is nadat die
   Holsteinse stede Altona en Wandsbek met die Wet oor Groot-Hamburg in
   1937 by Hamburg ingelyf is.

   Sleeswyk-Holstein behels 189 natuurbewaringsgebiede en 275 sogenaamde
   Landschaftsschutzgebiete ("Landskapsbewaringsgebiede") met 'n totale
   oppervlakte van 2 000 vierkante kilometer (waarvan sowat 1 600
   vierkante kilometer see- en waddenseegebiede). Naas vyf natuurparke in
   die binneland pronk die deelstaat ook met die grootste nasionale park
   in Sentraal-Europa, die die Nasionale Sleeswyk-Holsteinse
   Waddenseepark.

[wysig] Geskiedenis

   Gedurende die Wiking-tydperk (omstreeks 800-1050) en die Middeleeue
   (1050-1500) was die handelsentrum Haithabu (Deens: Hedeby, Duits:
   Haddeby) en die stad Schleswig (Deens: Slesvig) die mees suidelike
   nedersettings in die Koninkryk Denemarke. Hulle was in die grensgebied
   tussen Denemarke en die Saksiese en Slawiese gebiede in die suide
   geleë.^[1]
   Gerekonstrueerde Wikinghuise in Haithabu
   Gerekonstrueerde Wikinghuise in Haithabu
   Haithabu
   Haithabu

   Argeologiese opgrawings het die destydse nou bande met Skandinawië
   bevestig, terwyl ook die huidige plekname noord van die Eiderrivier
   dikwels van Deense oorsprong is. Die weste van Holstein tussen die
   Eider en die benedeloop van die Elbe is deur Noord-Albingiese Saksers
   bewoon wat ná die Saksiese Oorloë van Karel die Grote die Frankiese
   gesag oor die gebied aanvaar het. Esesfeld naby Itzehoe het in die
   vroeë 9de eeu as militêre buitepos van die Frankiese Ryk gedien, terwyl
   Hamburg in die Laat-Karolingiese periode as die eerste biskopsetel
   noord van die Elbe ontstaan het.

   Die ooste van Holstein en Wes-Mecklenburg is deur die Slawiese
   Abodriete (soms ook Obodriete) bewoon; die grenslyn (Latyns: limes
   Saxoniae) tussen hul gebied en die Saksers het vanuit die Kieler Förde
   (Kielse Fjord) in suidelike rigting tot by die Elbe geloop. Die
   Abodriete het deel uitgemaak van die Elbe- en Oossee-Slawiese volke wat
   by die Polabo-Pomoraniese taalgroep gereken word.^[2] Net soos die
   oorspronklik Deense taalgebied van die noorde sy Skandinawiese name
   bewaar het, word ook Oos-Holstein in toponimiese opsig deur 'n groot
   aantal Slawiese plekname gekenmerk. Tydens die Slawiese periode tussen
   omstreeks 700 en die Duitse kolonisasie in die middel van die 12de eeu
   het die Slawiese dorpe en versterkings van Oldenburg, Ou-Lübeck en
   Ratzeburg 'n belangrike rol as Slawiese sentra gespeel.

   Die weskus van Sleeswyk-Holstein noord van die Eider is deur Friese
   bewoon wat hul taal tot vandag op 'n aantal eilande en in dorpe op die
   vasteland bewaar het. Vanweë die Middeleeuse taalsituasie - met
   Oud-Fries (Noord-Fries) in die noordweste, Oud-Deens in die noorde,
   Oud-Saksies in die suide en Oud-Polabies in die ooste - vergelyk die
   destydse Sleeswyk-Holstein met die huidige Switserland.^[3] In
   handelsentrums soos Haithabu is ook ander tale gebesig, terwyl Latyn as
   kerktaal gedien het. In die loop van die Middeleeue het
   Middelnederduits in die gebied geleidelik begin uitbrei, net soos
   Duitse plekname.

[wysig] Bevolking

   Ockelützwarft op die eiland Hooge
   Ockelützwarft op die eiland Hooge

   Sleeswyk-Holstein het 'n bevolking van 2,82 miljoen mense en is met 'n
   bevolkingsdigtheid van 179 inwoners per vierkante kilometer op vyf ná
   die ylste bevolkte deelstaat van Duitsland. Daar is sowel 'n Deense
   asook 'n Friese minderheid in die landsdeel Sleeswyk. Die histories
   inheemse bevolking is van Nedersaksiese, Jutse en Friese afkoms. Ná die
   Tweede Wêreldoorlog was Sleeswyk-Holstein egter die Duitse deelstaat
   met die grootste aandeel van vlugtelinge uit die Russies- en
   Pools-besette Duitse oosgebiede, veral uit Agterpommere en Oospruise.
   In die tydperk tussen 1939 en 1949 het die bevolking met 1,1 miljoen
   mense gegroei.

   Die bevolking is oneweredig oor die deelstaat versprei. Naas die groter
   stede, wat in administratiewe opsig selfregerende gebiede vorm, is die
   noordelike metropolitaanse gebied van Hamburg net soos die distrikte
   Pinneberg en Stomarn dig bevolk, terwyl die landsdeel Sleeswyk en die
   distrik Dithmarschen deur 'n baie lae bevolkingsdigtheid gekenmerk
   word.

   Vanweë sy afgeleë geografiese ligging en stadiger ekonomiese groei is
   die persentasie buitelanders die laagste van alle Duitse deelstate.
   Drie kwart van die sowat 140 000 buitelanders is Europeërs, en 22
   persent van alle buitelanders is in die ou lidstate van die Europese
   Unie gebore. Die grootste groepe buitelanders is Turke (42 000) en
   immigrante uit die voormalige Joegoslawië (14 000 immigrante).

[wysig] Tale

   Tweetalige pleknaam op 'n straatbord in Niebüll (Fries: Naibel)
   Tweetalige pleknaam op 'n straatbord in Niebüll (Fries: Naibel)

   Terwyl Duits (Hoogduits) as amptelike taal dien, word Nederduits as
   streektaal en Deens, Fries en Romanes as minderheidstale erken. In
   sommige dorpe naby die Deense grens tussen Niebüll en Flensburg (Deens:
   Flensborg) word daarnaas ook Suid-Juts of Platdeens as omgangstaal
   gepraat.

   In 2004 het die parlement van Sleeswyk-Holstein 'n wetsontwerp, die
   Friisk Gesäts ("Friese wet"), goedgekeur waarvolgens Fries in die
   distrikte Noordfriesland en op die eiland Helgoland in die distrik
   Pinneberg as tweede ampstaal ingevoer is. Die distrik Noordfriesland
   maak tans byvoorbeeld gebruik van tweetalige straatborde.

   Die suidooste van die deelstaat is tot by die 12de eeu deur Slawiese
   volke bewoon, en daar is nog steeds 'n aantal plekname van Slawiese
   oorsprong soos Lübeck, Laboe, Eutin, Preetz en Ratzeburg.

[wysig] Verwysings

    1. ^ Von Freeden, Uta en Siegmar von Schnurbein: Germanica. Unsere
       Vorfahren von der Steinzeit bis zum Mittelalter. Uitgegee vir die
       Römisch-Germanische Kommission des Deutschen Archäologischen
       Instituts. Augsburg: Weltbild 2007, bl. 368
    2. ^ Von Freeden/von Schnurbein (2007), bl. 368
    3. ^ Von Freeden/von Schnurbein (2007), bl. 369

   Kategorieë: Sleeswyk-Holstein • Deelstate van Duitsland

