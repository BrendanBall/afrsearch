Slowakye


                                  Slovenská republika

                            Volkslied: Nad Tatrou sa blýska

                                               Beeld:LocationSlovakia.png
                   Amptelike taal                                 Slowaaks
                         Hoofstad                               Bratislava
                  Regeringstelsel                                Republiek
                          Religie        Rooms-Katoliek 69%, protestant 9%
                      Oppervlakte
                        – % water                            49.036 km²
                                                                        -%
                        Bevolking
                      – Digtheid:                            5,4 miljoen
                                                                   111/km²
                      Geldeenheid Slowaakse kroon (Slovenská koruna) (SKK)
                          Tydsone                                   UTC +1
                Nasionale feesdag    1 September Dag van de Grondwet 1993)
                Web | Kode | Tel.                          .sk | SVK | 421

   Die Slowaakse Republiek of Slowakye (Slowaaks: Slovensko) is 'n jong
   republiek in Sentraal-Europa, wat op 1 Januarie 1993 losgeraak het van
   Tsjeggo-Slowakye, wat daardeur opgehou het om te bestaan. Die land word
   begrens deur Tsjeggië in die weste, Pole in die noorde, Oekraïne in die
   ooste, Hongarye in die suide en Oostenryk in die suidweste. Die
   hoofstad Bratislava is ook die grootste stad in die land.

   Die land is grotendeels bergagtige gebied, wat tydens die twintigste
   eeu 'n geheel gevorm het met die taalkundige en kulturele nou-verwante
   Tsjeggië, wat egter 'n heel ander ontwikkeling meegemaak het. Slowakye
   het eeue lank deel uitgemaak van Hongarye. Die emansipasie van die
   Slowaakse volk het later ontwikkel.

   Slowakye is tans een van die lidstate van die Europese Unie. Die
   bevolking het op 18 Mei 2003 in 'n referendum vir toetreding gestem.
   Dit het uiteindelik plaasgevind op 1 Mei 2004. Sedert 29 Maart 2004 is
   Slowakye ook 'n lidstaat van die Noord-Atlantiese Verdragsorganisasie
   (NAVO).

   Inhoud

        * 1 Geografie
        * 2 Etimologie
        * 3 Demografie
        * 4 Geskiedenis
             + 4.1 Voor die 5de eeu
             + 4.2 Slawiese state
             + 4.3 Koninkryk van Hongarye
             + 4.4 Die 20ste eeu
        * 5 Ekonomie
        * 6 Verwysings
        * 7 Eksterne skakels

[wysig] Geografie

   Topografie
   Topografie

   Slowakye is 'n landgebonde staat en het gemeenskaplike grense met
   Oostenryk (91 kilometer), Pole (444 kilometer), Tsjeggië (215
   kilometer), Hongarye (515 kilometer) en die Oekraïne (90 kilometer). Sy
   maksimale lengte in wes-oostelike rigting beloop 428 kilometer, sy
   maksimale wydte in noord-suidelike rigting 195 kilometer.

   Die land word in die noorde en in sy sentrum oorheers deur die Hoë
   Tatra (Vysoké Tatry) en Lae Tatra (Nízke Tatry), wat albei deel uitmaak
   van die Karpate, die Klein en Groot Fatraberge (Malá Fatra en Veľká
   Fatra), die Slowaakse Ertsgebergte (Slovenské rudohorie) en baie ander
   kleiner bergreekse. Veral in die Tatra word Slowakye deur Alpynse
   landskapsvorme gekenmerk.

   In die suide strek die land tot by die Hongaarse Laagvlakte. Die
   grootste riviere is die middelloop van die Donau met 'n lengte van 170
   kilometer, wat grotendeels ook die grens met Hongarye vorm, Tisa, Waag
   (Váh, met 'n lengte van 400 kilometer vloei dit deur sowat die helfte
   van Slowakye se grondgebied), Morava en Hron. Gerlachovský štít in die
   Hoë Tatra is die hoogste bergspits (2 655 meter bo seevlak).

   Die Slowaakse klimaat is kontinentaal en gematig, met warm en droë
   somers en koue, vogtige winters. Die gemiddelde temperature is 0 °C in
   Januarie, die koudste maand, en 21 °C in Julie en Augustus, die warmste
   maande. Die hoër geleë gebiede is gewoonlik 130 dae per jaar met sneeu
   bedek.

[wysig] Etimologie

   Die berglandskap van die Hoë Tatra (Vysoké Tatry)
   Die berglandskap van die Hoë Tatra (Vysoké Tatry)

   Reeds in die 15de eeu is na die gebied van die huidige Slowakye as
   Slováky verwys, en in die 18de eeu het benamings soos Slovakia,
   Slavonia, Sclavonic en Slowakey/Slowakei in die plaaslike Slawiese en
   die Duitse taalgebied gebruiklik geraak.

   Aangesien die gebied van Slowakye al in die laat 5de eeu deur Slawiese
   stamme bewoon is, wat vanaf die 9de eu na hulself as Slověne verwys
   het, is die benaming Slowakye vermoedelik reeds vroeër gebruik. Die
   oorspronklike Slawiese woordvorm leef voort in afleidings soos die
   plaaslike eiename Slovák (manlik) en Slovenka (vroulik) en die
   byvoeglike naamwoord slovenský.

   Die Hongare het sedert die 18de eeu na die gebiede van die Koninkryk
   Hongarye, wat noord van die Theiss- en Donauriviere geleë was, in
   nie-amptelike taalgebruik dikwels as Bo-Hongarye verwys, terwyl die res
   van die land Neder-Hongarye genoem is.

   Tussen die 16de en 18de eeu het die term Bo-Hongarye in geografiese
   opsig net die ooste van Slowakye en die aangrensende gebiede van die
   huidige Noord-Hongarye ingesluit wat nie deur die Turkse Osmane beset
   was nie. Die term Neder-Hongarye het na Wes- en Sentraal-Slowakye),
   maar soms ook na die res van die land verwys.

[wysig] Demografie

   'n Nagtelike uitsig oor die historiese stadskern van Bratislava
   'n Nagtelike uitsig oor die historiese stadskern van Bratislava

   Slowakye se bevolking het sedert onafhanklikwording op sowat 5,4
   miljoen gestagneer. Met 'n gemiddelde ouderdom van 35,5 jaar behoort
   Slowakye tot die jonger lande in Europa.

   Naas etniese Slowake (85,8 persent van die totale bevolking) is daar
   minderhede van Hongare (9,7 persent), 1,7 persent Roma, 0,8 persent
   Tsjegge, 0,4 persent Ruthene, 0,2 persent Oekraïners, 0,1 persent
   Duitsers en klein groepe Pole en Russe.

   Volgens die sensus van die jaar 2001 is 68,9 persent van die bevolking
   Rooms-Katolieke, 12,9 persent ongebonde, 6,9 persent Lutherane
   (Augsburgse Kerk), 4,09 persent Grieks-Katolieke, 2,04 Gereformeerdes,
   1,24 persent Jode en 0,94 persent Ortodokses. Die Joodse bevolking,
   tans sowat 2 300 mense, het skerp gedaal in vergelyking met die 120 000
   mense voor die Tweede Wêreldoorlog. Daar is ook minderhede van onder
   meer 5 000 Moslems.

   Slowaaks, wat deel uitmaak van die Slawiese taalfamilie, is die
   amptelike taal van Slowakye. Hongaars word veral in die suide gepraat
   en in 'n aantal gebiede as tweede ampstaal erken.

   Alhoewel Slowakye sedert die negentigerjare van die 20ste eeu tot 'n
   moderne Europese ekonomie ontwikkel het, beskik dit nogtans oor 'n
   aansienlike plattelandse bevolking. Sowat 45 persent van die Slowake
   woon in dorpe met minder as 5 000 inwoners, en 14 persent in dorpe met
   minder as 1 000 inwoners.

[wysig] Geskiedenis

   Die kasteel van Trenčín
   Die kasteel van Trenčín

[wysig] Voor die 5de eeu

   Die Romeinse Ryk het in die loop van sy uitbreiding na Sentraal-Europa
   vanaf die jaar 6 n.C. 'n aantal militêre voorposte langs die Donau
   opgerig. In die tydperk tussen 20 en 50 het die Germaanse volk van die
   Quadi die sogenaamde Koninkryk van Vannius in die westelike en sentrale
   gebiede van die huidige Slowakye bewoon.

   Sedert omtrent 450 n.C. is die gebied van die huidige Slowakye deur
   Kelte bewoon, wat in Bratislava en Liptov magtige oppida (versterkte
   dorpe) opgerig het. Silwermunte met die name van Keltiese konings
   verteenwoordig die oudste bekende gebruik van 'n alfabet in die gebied.

[wysig] Slawiese state

   Die Slawiese bevolking het hulle in die 5de eeu in die gebied gevestig.
   Wes-Slowakye was in die 7de eeu die sentrum van Samo se Ryk. 'n
   Proto-Slawiese staat, wat as die Vorstedom van Nitra bekend gestaan
   het, het in die 8de eeu ontwikkel, en sy heerser Pribina het in 828 die
   eerste Christelike kerk in Slowakye gewy. Saam met die aangrensende
   Morawië het die vorstedom sedert 833 die hartland van die Groot
   Morawiese Ryk gevorm. Hierdie (Proto-)Slowaakse ryk het die hoogtepunt
   van sy mag en kulturele ontwikkeling tydens die heerskappy van Vors
   Rastislav met die aankoms van die Slawiese sendelinge en heiliges
   Kirillus en Methodius in 863 bereik. Koning Swatopluk I het die ryk se
   magsgebied uitgebrei.

[wysig] Koninkryk van Hongarye

   Sint-Elisabeth-katedraal.
   Sint-Elisabeth-katedraal.

   Ná die ontbinding van die Groot Morawiese Ryk in die vroeë 10de eeu het
   die Hongare die gebied van die huidige Slowakye geleidelik begin beset.
   Nogtans het Slowakye weens die hoë peil van sy ekonomiese en kulturele
   ontwikkeling steeds 'n belangrike posisie in hierdie nuwe staat
   gehandhaaf. Dit is byna twee eeue lank as die outonome Vorstedom van
   Nitra binne die Hongaarse staatsverband geregeer. Slowaakse
   nedersettings het na die noordelike helfte van die huidige Hongarye
   uitgebrei, terwyl Hongaarse setlaars hulle in die suidelike deel van
   Slowakye gevestig het. Die etniese samestelling het met die aankoms van
   die Karpaatse Duitsers (sedert die 13de eeu), die Vlachs (sedert die
   14de eeu) en Jode nog komplekser geword.
   Die kasteel van Orava.
   Die kasteel van Orava.

   Die Mongole-inval van die jaar 1241 en 'n hongersnood, wat daarop
   gevolg het, het tot 'n dramatiese verlies van menselewens gelei.
   Desondanks was die Middeleeuse Slowakye veral gekenmerk deur 'n aantal
   groeiende stede, die oprigting van talle steenkastele en die
   ontwikkeling van 'n eie kunslewe. Matthias Corvinus het in 1467 die
   eerste Slowaakse universiteit in Bratislava gestig, wat egter net 'n
   kortstondige instelling geblyk te wees het.

   Met die uitbreiding van die Ottomaanse Ryk na die huidige Hongarye en
   die besetting van die stad Boeda in die vroeë 16de eeu, het die
   magsentrum van die Koninkryk van Hongarye, wat nou as die Koninklike
   Hongarye bekend gestaan het, na Slowakye begin verskuif, en Bratislava,
   wat destyds ook Pressburg, Pressporek, Posonium of Posony genoem is,
   het in 1536 die hoofstad van die Koninklike Hongarye geword.

   Die Ottomaanse Oorloë en opstande teen die Habsburgse monargie het
   egter ook tot grootskaalse verwoestings van veral plattelandse gebiede
   gelei. Met die Turkse terugtog uit Hongarye in die 18de eeu het ook
   Slowakye se invloed binne die koninkryk geleidelik afgeneem, alhoewel
   Bratislava sy posisie as Hongaarse hoofstad tot by die jaar 1848 kon
   handhaaf. Die regeringsetel is toe na Boedapest verskuif.

   Tydens die rewolusie in die Habsburgse gebiede in die jare 1848 en 1849
   het die Slowake die kant van die Oostenrykse keiser gekies, veral met
   die hoop op 'n afskeiding van die Hongaarse deel van die ryk.
   Uiteindelik het hierdie pogings egter gefaal. In die tydperk van die
   Oostenryks-Hongaarse Ryk het die Slowake tussen 1867 en 1918 onder
   toenemende druk van Hongarisering gekom. Die Hongaarse regering het
   onder meer Slowakye se drie hoërskole en die Matica slovenská in die
   jare 1874 en 1875 gesluit.

[wysig] Die 20ste eeu

   Ou en nuwe argitektuur in Košice, die tweede grootste stad in die land.
   Ou en nuwe argitektuur in Košice, die tweede grootste stad in die land.

   Slowakye het in 1918 by die geweste Boheme en die aangrensende Morawië
   aangesluit om die nuwe onafhanklike staat Tsjeggoslowakye te vorm. Die
   provisionele Hongaarse Sowjetrepubliek het die chaos, wat ná die
   ontbinding van die Keiserryk van Oostenryk-Hongarye geheers het, benut
   om Slowakye in 1919 aan te val. Sowat 'n derde van die land het tydelik
   die Slowaakse Sowjetrepubliek geword.

   In die tydperk tussen die Eerste en Tweede Wêreldoorlog is die
   demokratiese en welvarende Republiek van Tsjeggoslowakye voortdurend
   deur die revisionistiese regerings van Duitsland en Hongarye bedreig.
   Die staat is uiteindelik met die Ooreenkoms van München in die jaar
   1938 opgedeel; Slowakye het destyds 'n onafhanklike staat onder die
   leierskap van president Jozef Tiso geword en nou bande met
   Nazi-Duitsland gehandhaaf. Die anti-Nazi-weerstandsbeweging het in 1944
   'n gewapende stryd, wat as die Nasionale Slowaakse Opstand bekend
   staan, begin.

   Die Republiek van Tsjeggoslowakye is ná die Tweede Wêreldoorlog in 1945
   herstel, maar het vinnig onder die invloed van die Sowjetunie en sy
   militêre verbond, die Warskouverdrag, gekom. In 1969 het die staat 'n
   federasie van die Tsjeggiese Sosialistiese Republiek en die Slowaakse
   Sosialistiese Republiek geword.

   Die einde van die Kommunistiese bewind in Tsjeggoslowakye in die
   sogenaamde fluweelrewolusie van die jaar 1989 het weer tot die
   verdeling van die land gelei. Op 1 Januarie 1993 het Tsjeggië en
   Slowakye weer aparte en onafhanklike state geword - 'n gebeurtenis, wat
   destyds ook die "fluweelskeiding" genoem is. Slowakye het egter binne
   die Visegrad-Groep steeds nou bande met Tsjeggië en ander
   Middel-Europese lande gehandhaaf. Op 29 Maart 2004 het Slowakye by die
   Noord-Atlantiese Verdragsorganisasie (NAVO) en enkele weke later op 1
   Mei ook by die Europese Unie aangesluit.

[wysig] Ekonomie

   In die tydperk van Tsjeggoslowakye was die energie-intensiewe metaal-
   en chemiese nywerhede, die wapenbedryf en kragopwekking sedert die
   1950's die steunpilare van die Slowaakse ekonomie. Slowakye was een van
   die beduidenste sentrums van die Warskouverdragstate se wapenbedryf.
   Sowat sestig persent van die ondernemings, wat by die metaalverwerkende
   sektor gereken is, was in werklikheid wapenvervaardigers.
   Die gebou van die Nasionale Bank in Bratislava.
   Die gebou van die Nasionale Bank in Bratislava.

   Met die politieke veranderings van die jaar 1989 het hierdie prentjie
   begin verander, en veral die dienstesektor het sindsdien sterk gegroei
   terwyl die swaar nywerhede in 'n krisis gedompel het. Die
   nywerheidsektor se bydrae tot die bruto binnelandse produk (BBP) het
   van 61 persent in die jaar 1991 tot 24,3 persent in 2003 gedaal. In die
   jare 2006 en 2007 het hierdie sektor egter weer 'n opswaai beleef, en
   sy bydrae tot die BBP het in 2007 36,1 persent beloop. Tans vorm die
   motorbedryf die basis van Slowakye se industriële sektor, en
   internasionale vervaardigers met fabrieke in die land sluit Volkswagen,
   Peugeot en Kia in. Danksy die stigting van talle klein privaat
   ondernemings het die dienstesektor se bydrae tussen 1991 en 2006 byna
   verdubbel van 33 tot 60,7 persent.^[1]

   Slowakye het 'n oorwegend suksesvolle oorgang van 'n sentraal-beplande
   na 'n mark- en uitvoergerigte ekonomie gemaak, en die regering het al
   in 2001 goed met sy omvattende program van makroekonomiese
   stabilisering en strukturele hervormings gevorder. Groot dele van die
   voormalige staatsekonomie is reeds geprivatiseer, en buitelandse
   beleggings het duidelik gegroei. Die bankesektor word nou deur
   buitelandse ondernemings beheer. Die wisselkoers van die Slowaakse
   Kroon teenoor die Euro en VSA-dollar het in die laaste jare begin
   stabiliseer. Bratislava is naas die Tsjeggiese hoofstad Praag die
   welvarendste gebied van die EU se nuwe lidstate in Oos-Europa, en sy
   gewildheid bedreig self die Oostenrykse hoofstad Wene se status as die
   belangrikste hoofkwartier vir ondernemings wat sake op die Oos-Europese
   markte doen.

   Die ekonomie het in 2006 met meer as sewe persent gegroei, onder meer
   danksy grootskaalse beleggings van die Suid-Koreaanse motorvervaardiger
   Kia, wat in laat 2006 met die plaaslike produksie begin het. Slowakye
   se lone en salarisse is die laagste in die Europese Unie (EU), en ook
   sy belastingtariewe is aansienlik laer as in die meeste ander Europese
   lande. Die Slowaakse regering word deur verskeie lande in die EU
   gekritiseer vanweë hierdie beleid wat dreig om sosiale standaarde in
   Europa te verlaag.

   Naas internasionale motorvervaardigers het die land ook 'n aantal ander
   groot ondernemings soos Samsung gelok wat hier plat skerms vir die
   Europese mark vervaardig. Nogtans het buitelandse beleggings nie gehelp
   om tegnologiese innovasie in die plaaslike ekonomie te bevorder nie, en
   ook die werkloosheidsyfer (12 persent in 2006) bly een van die hoogstes
   in die EU. Die inflasiekoers het in 2005 3,7 persent bereik.

   Slowakye beplan om op 1 Januarie 2009 'n lidstaat van die Eurosone te
   word.

[wysig] Verwysings

    1. ^ Duitse Departement van Buitelandse Sake: Slowakye - Ekonomie

[wysig] Eksterne skakels

     * Slowakye


   Europese Unie (EU)             Vlag van die Europese Unie
   België | Bulgarye | Ciprus | Denemarke | Duitsland | Estland | Finland
   | Frankryk | Griekeland | Hongarye | Ierland | Italië | Letland |
   Litaue | Luxemburg | Malta | Nederland | Oostenryk |
   Pole | Portugal | Roemenië | Slowakye | Slowenië | Spanje | Swede |
   Tsjeggië | Verenigde Koninkryk


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Slowakye

