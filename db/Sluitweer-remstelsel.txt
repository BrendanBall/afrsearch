Sluitweer-remstelsel


   'n Sluitweer-remstelsel (algemeen bekend as ABS vanaf Duitse
   Antiblockiersystem) is 'n stelsel op motorvoertuie wat voorkom dat die
   wiel sluit wanneer daar gerem word. 'n Sluitweer-remstelsel stel die
   bestuurder daartoe in staat om beheer te hou oor die voertuig wanneer
   daar hard gerem word deur te verhoed dat die wiele gly en te verseker
   dat die wiele aanhou vorentoe rol. Sodoende bly sywaartse beheer oor
   die voertuig behoue onder leiding van die bestuurder se insette op die
   stuurwiel. Verder en dalk selfs belangriker is die verkorting van
   remafstande.

   Sedert ABS in algemene gebruik in produksievoertuie geneem is, het
   ABS-stelsels beduidende voortuitgang gemaak. Weergawes wat onlangs
   vrygestel is hanteer nie net die ABS funksies nie maar onder andere ook
   wieltolbeheer, rembystand en elektroniese stabiliteitsbeheer. Die
   stelsel weeg tans minder as 1.5 kilogram, wat baie minder is as die 6.3
   kg wat dit in 1978 geweeg het.

   Inhoud

        * 1 Geskiedenis
        * 2 Werking
        * 3 Doeltreffendheid
        * 4 Voetnotas en Verwysings

[wysig] Geskiedenis

   Sluitweer-remstelsels is eers vir vliegtuie in 1929 ontwikkel deur die
   Franse voertuig- en lugvaartpionier, Gabriel Voisin. 'n Stelsel is ook
   deur Dunlop in die vroeë 1950's bekendgestel (die Maxaret-stelsel) en
   word steeds op sommige vliegtuigmodelle gebruik.

   'n Ten volle meganiese stelsel met beperkte sukses is in die 1960's in
   die Ferguson P99 renmotor, die Jensen FF en die eksperimentele
   vierwielaangedrewe Ford Zodiac gebruik. Die stelsel was baie duur en
   baie onbetroubaar. 'n Stelsel met beperkte sluitweerfunksies is ook in
   die 1964 Austin 1800 model ingebou.
   Sluitweerremme op 'n BMW motorfiets
   Sluitweerremme op 'n BMW motorfiets

   Chrysler en Bendix het ook in 1971 'n ru Sluitweer-remstelsel bekend
   gestel in hul 1971 Imperial model. Die stelsel was etlike jare lank
   beskikbaar en die betroubaarheid en werkverrigting was bevredigend.
   Ford het ook sluitweerremme in die Lincoln Continental Mark III en die
   Ford LTD stasiewa ingebou. Die duitse firmas Bosch en Mercedes-Benz het
   saamgewerk aan die ontwikkeling van sluitweer-remstelsels sedert die
   1930's en die eerste volledig elektroniese vierwiel multikanaal
   sluitweer-remstelsel in vragmotors en die Mercedes-Benz S-Klas modelle
   ingebou in 1978. Sluitweerremme wat op hierdie moderne Mercedes ontwerp
   gegrond is, is later in ander voertuie en motorfietse bekend gestel.

[wysig] Werking

   'n Tipiese sluitweer-remstelsel bestaan uit 'n sentrale elektroniese
   eenheid, vier snelheidsensors (een vir elke wiel) en twee of meer
   hidrouliese kleppe op die remstelsel. Die elektroniese eenheid monitor
   deurlopend die draaisnelheid van elke wiel. Wanneer dit waarneem dat
   enige van die wiele beduidend stadiger draai ('n toestand wat die remme
   sal laat sluit^[1]), beweeg dit die kleppe om die druk op die
   remstelsel te verlig en sodoende die remkrag op daardie wiel. Die wiel
   sal dan vinniger draai totdat dit te vinnig begin draai, wanneer die
   wiel weer gerem word. Die proses word voortdurend herhaal wat
   verantwoordelik is vir die kenmerkende polsende gevoel op die
   rempedaal. 'n Tipiese sluitweer-remstelsel kan remdruk 20 keer per
   sekonde wissel.

   Die sensors kan bevuil raak met metaalstof en nie die wielglip bespeur
   nie; 'n toestand wat nie altyd deur die interne beheerder se
   diagnostieke program opgespoor word nie. 'n Stappie verder as
   sluitweerremme is die moderne Elektroniese stabiliteitsbeheerstelsels
   (ESB). Hier word twee meer sensors bygevoeg: 'n stuurwielhoeksensor en
   'n giroskoopsensor. Die teorie van werking is eenvoudig: wanneer die
   giroskoopsensor waarneem dat die rigting van die voertuig nie
   ooreenstem met die rigting deur die stuurwiel aangedui nie, sal die ESB
   sagteware die nodige wiel(e) rem (in gesofistikeerde stelsels kan tot
   drie wiele gerem word) sodat die motor in die rigting beweeg wat die
   bestuurder wil hê dit moet beweeg. Die wielsensor help ook met die
   werking van die rembeheer om draaie aangesien dit die
   sluitweer-remstelsel sal beveel om die wiele aan die buitekant te rem
   en hoeveel.

[wysig] Doeltreffendheid

   'n 2003 Australiese studie^[2] by die Monash Sentrum vir
   Ongeluknavorsing het aangetoon dat sluitweer-remme:
     * Die risiko van kettingbotsings met 18 persent verlaag.
     * Die risiko van ongelukke waar die voertuig die pad verlaat met 35
       persent verminder.

   Op oppervlakke met hoë klouvermoë soos bitumen en beton sal voertuie
   wat met sluitweerremme gewoonlik korter remafstande moontlik maak as
   wat moontlik sou wees sonder so 'n stelsel. Sluitweer-remstelsels
   verminder die risiko va 'n botsig en/of die impak van 'n botsing.

   Op gruis- en sneeubedekte paaie is sluitweerremstelsels soms geneig om
   remafstande te verhoog.^[3] Die rede hiervoor is dat remme wat gesluit
   het geneig is om in te grawe en daarom kom die voertuig vinniger tot
   stilstand. Die hoof voordeel van sluitweerremme op sulke oppervlakke is
   dat dit die bestuurder help om beheer oor die voertuig te behou eerder
   as om te gly.

[wysig] Voetnotas en Verwysings

    1. ^ Die elektroniese eenheid moet die bepaal wanneer sommige van die
       wiele beduidend stadiger as die ander draai omdat die binneste
       wiele outomaties stadiger draai as die buitenste wiele, dis dan ook
       die rede waarom 'n ewenaars in die meeste kommersiële voertuie
       ingebou word.
    2. ^
       http://www.monash.edu.au/muarc/reports/Other/RACV%20ABS%20braking%2
       0system%20effectiveness.pdf
    3. ^
       http://www.nhtsa.dot.gov/staticfiles/DOT/NHTSA/NRD/Multimedia/PDFs/
       VRTC/ca/capubs/NHTSAabsT4FinalRpt.pdf- Studie oor impak van
       sluitweerremme op verskeie oppervlakke.

   Kategorie: Voertuigtegnologie

