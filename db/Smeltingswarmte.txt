Smeltingswarmte


   Die smeltingswarmte (ook latente smeltingswarmte genoem) is die
   hoeveelheid warmte-energie wat 'n materiaal moet absorbeer om 'n
   bepaalde hoeveelheid massa van die stof van 'n vastestof tot 'n
   vloeistof en omgekeerd te verander. Die temperatuur waarteen hierdie
   omskakeling van toestand plaasvind word die smeltpunt genoem. Die
   warmte-energie wat afgegee word om die teenoorgestelde
   toestandsverandering te bewerkstellig is gewoonlik ewe veel en daar kan
   daarna verwys word as die stollingswarmte.

   Wanneer 'n mens termiese energie van 'n vloeistof of 'n vastestof
   onttrek, val die temperatuur. Wanneer warmte-energie bygevoeg word styg
   die temperatuur. Wanneer die oorgangspunt tussen die vastestof- en
   vloeistoffases egter bereik word (die smeltpunt), bly die temperatuur
   vir 'n suiwer stof konstant met verdere toevoeging of onttrekking van
   energie totdat die toestandverandering voltooi is, voordat daar weer 'n
   verdere styging of daling respektiewelik in die temperatuur sal
   plaasvind. Dit is dan ook die rede waarom daar na die latente
   smeltingswarmte verwys word, aangesien die addisionele toegevoegde
   energie se impak "weggesteek" is in soverre dit die temperatuur betref.
   Om van 'n vloeistof- na 'n vastestoftoestand te verander moet die
   molekules van die stof meer georden raak en moet addisionele hitte
   verwyder word. In die teenoorgestelde rigting moet daar 'n groter
   wanorde tussen die molekules wees en moet hitte bygevoeg word.

   Die eenhede waarin smeltingswarmte gewoonlik uitgedruk word is:

          joule per mol (die SI-eenheid)

   of

          kalorieë per gram (ou metriese eenheid wat tans min gebruik
          word)

   of

          Britse termiese eenheid per pond (British Thermal Unit) of Btu
          per pond-mol (Nog in algemene gebruik in sekere Amerikaanse
          publikasies).

[wysig] Smeltingswarmte van bekende stowwe

   Die smeltingswarmte van water is

          334.5 kilojoule per kilogram

   Die smeltingswarmte van 'n paar ander algemene stowwe is:
        Stof      Smeltingswarmte
                  (kJ/kg)
   metaan:        58.41
   etaan:         95.10
   propaan:       79.96
   metanol:       99.16
   etanol:        108.99
   gliserol:      200.62
   mieresuur:     276.35
   asynsuur:      192.09
   asetoon:       97.99
   benseen:       127.40
   myristic acid: 198.70
   palmitiensuur: 163.93
   steariensuur:  198.91

   Hierdie waardes is afkomstig van die CRC Press se Handbook of Chemistry
   and Physics, die 62^ste uitgawe.

[wysig] Sien ook

     * Verdampingswarmte
     * Warmtekapasiteit

   Kategorieë: Chemiese eienskappe • Fisiese groothede

