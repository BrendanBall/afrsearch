Sneeu


   Sneeu (ook bekend as kapok) is 'n soort neerslag in die vorm van
   kristalagtige waterys. Dit bestaan uit 'n menigte sneeuvlokke wat uit
   wolke val. Aangesien sneeu uit klein ysdeeltjies saamgestel is, is dit
   'n korrelagtige materiaal. Sneeu het 'n oop en dus sagte struktuur
   tensy dit deur eksterne druk saamgepak word.

   Inhoud

        * 1 Kristalvorming
        * 2 Sneeuvlokke
        * 3 Navorsing
             + 3.1 Geskiedenis
             + 3.2 Sneeumetings
        * 4 Verwysings

[wysig] Kristalvorming

   Sneeuvlokke Foto: Wilson Bentley
   Sneeuvlokke
   Foto: Wilson Bentley

   Sneeu ontstaan sodra fynste druppeltjies van baie koue water hulle met
   vaste kristallisasiepartikels soos byvoorbeeld stofdeeltjies verbind en
   bevries. Hierdie proses begin egter eers by temperature van minder as
   -12 °C, waarby water in die afwesigheid van kristallisasiekerne selfs
   by temperature van tot by -40 °C vloeibaar kan wees.^[1] Die
   yskristalle wat hierby begin vorm is minder as 0,1 millimeter groot en
   val as gevolg van hul toenemende gewig na benede. Vanweë die
   verskillende stoomdruk van ys en koue water groei hulle steeds verder.
   Die waterdamp in die lug bevries regstreeks tot ys en bevorder sodoende
   die kristalle se groei. Die sneeukristalle begin hulle tipiese
   seshoekige vorm aanneem, waarby weens die besondere struktuur van die
   watermolekule net hoeke van onderskeidelik 60° en 120° voorkom.

   Die verskillende grondliggende vorms van sneeukristalle is afhanklik
   van die temperatuur: By laer temperature ontstaan sneeukristalle in die
   vorm van plaatjies of prismas, terwyl hoër temperature sesarmige
   dendriete (sterre) laat ontstaan. Ook die lugvogtigheid oefen 'n
   invloed op die kristalle se groei uit. Die vorming van sneeukristalle
   laat die temperatuur in 'n wolk styg aangesien die kristalle tydens die
   vriesproses warmte vrystel, terwyl hulle warmte opneem sodra hulle
   verdamp.

   In die geval van 'n hoë termiek beweeg die kristalle verskeie kere
   vertikaal deur die atmosfeer, word gedeeltelik opgesmelt en kan weer
   opnuut kristalliseer. Hierdie proses verander die oorspronklike
   reëlmatige struktuur en lei tot 'n groot aantal ingewikkelde mengvorme.
   Dikwels word daar beweer dat twee sneeuvlokke nooit op mekaar sou lyk
   nie. Die navorsers Bentley en Humphreys het in 1962 meer as 6 000
   verskillende kristalvorme getel.

   Net soos met hulle groot antal vorme verbaas sneeukristalle ook met
   hulle simmetrie wat van hulle ook 'n gewilde voorbeeld van die fraktale
   geometrie gemaak het. Die verskillende vertakkinge groei in 'n
   sneeukristal steeds op dieselfde manier en blykbaar ook met min of meer
   dieselfde snelheid, selfs as hulle spitse, waar hulle verder groei,
   dikwels 'n paar millimeter uitmekaar lê. Moontlik is die groeitoestande
   aan die spitse van verskillende vergelykbare kernplekke op gelyke
   tydstippe ook meer of min dieselfdes.^[2]

   'n Hoë lugvogtigheid bevorder die groei van die mees ingewikkelde en
   filigrane strukture. By temperature van minder as -30 °C tree gewoonlik
   geen sneeuvalle meer op nie - die lug is dan te droog vir die vorming
   van sneeukristalle. Nogtans trek daar onder bepaalde omstandighede nog
   wolke, waarin al sneeukristalle gevorm het, as gevolg van adveksie
   saam. Hierdie soort sneeuwolke is gewoon donker, en hoe groter die
   wolk, hoe groter die vogtigheid. Die wolk laat minder lig deurskyn en
   word sodoende donker.

[wysig] Sneeuvlokke

   'n Galery van tipiese sneeuvlokke
   'n Galery van tipiese sneeuvlokke

   Sodra die lugtemperatuur tot vriespunt daal word die yskristalle deur
   middel van klein waterdruppels aan mekaar vasgeheg, en die sneeuvlokke
   wat ontstaan lyk soos fyn stukkies watte. Gedurende sterk reën kom
   sneeuval egter ook by temperature van omtrent 5 °C of ietwat hoër voor,
   terwyl reën by temperature benede vriespunt soms as sogenaamde ysreën
   val. Hierdie komponente is afhanklik van die struktuur en stabiliteit
   van die verskillende luglae, geografiese invloede en weerselemente soos
   sogenaamde kouelugdruppels. Sneeuvalle by lae temperature word deur
   baie klein sneeuvlokke gekenmerk.
   'n Gewone heksagoniese dendritiese sneeuvlokkie, vergroot met 'n
   lae-temperatuur skanderende elektronmikroskoop. Die beeld is kunsmatig
   gekleurd om die sentrale vlokkie te beklemtoon.
   'n Gewone heksagoniese dendritiese sneeuvlokkie, vergroot met 'n
   lae-temperatuur skanderende elektronmikroskoop. Die beeld is kunsmatig
   gekleurd om die sentrale vlokkie te beklemtoon.

   Sneeuvlokke bevat tot by 95 persent lug en het sodoende 'n groot
   oppervlakte. Vanweë hul hoër lugweerstand val hulle in vergelyking met
   ander neerslae relatief stadig; hulle snelheid van omtrent 4 km/h is
   aansienlik laer as dié van byvoorbeeld gemiddelde sterk reën met 20
   km/h of hael wat deur baie hoë snelhede gekenmerk word.^[3]

   Sneeu het sy wit kleur eweneens aan die yskristalle te danke, waarvan
   elkeen net soos ys deursigtig is. Die lig van alle siigbare golflengtes
   word op die oppervlaktes, wat die yskristalle teen die omgewingslug
   afgrens, geweerkaats en verstrooi. 'n Groot aantal yskristalle wat
   deurmekaar geposisioneer is lei tot 'n diffuse weerkaatsing, en die
   sneeu kry 'n wit voorkoms. 'n Soortgelyke verskynsel tree byvoorbeeld
   ook by sout op wanneer 'n mens poeier en groter kristalle met mekaar
   vergelyk.

   Die grootste sneeuvlok wat ooit raakgesien is het 'n deursnee van
   twaalf sentimeter bereik. Gewoonlik is die deursnee egter tot sowat vyf
   millimeter met 'n gewig van 0,004 gram beperk. Die sneeuvlokke begin
   groter word sodra die lugtemperatuur styg. By hoër temperature smelt
   die yskristalle en begin aan mekaar verkleef te raak sodat hulle groter
   vlokke vorm.

   Sodra 'n sneeuvlok op water val veroorsaak dit vanweë die lugborrels
   wat daarin ingesluit is 'n skril geluid met 'n hoë frekwensie van
   tussen 50 en 200 kilohertz (wat vir mense egter onhoorbaar is).^[4]

   Daar word na vlokkerige sneeu as "kapok" verwys.

[wysig] Navorsing

[wysig] Geskiedenis

   Die eerste sneeu
   Die eerste sneeu

   Die heksagonale struktuur van sneeuvlokke was in die Sjinese Keiserryk
   al in die 2de eeu v.C. bekend. In die weste is hierdie eienskap vir die
   eerste keer in 1591 deur die Engelse wiskundige Thomas Harriot ontdek,
   maar nog nie gepubliseer nie. Wetenskaplike werke oor die groot aantal
   vorme wat sneeukristalle kan aanneem is ook deur Johannes Kepler en
   Renè Descartes geskryf. Die eerste stelselmatige ondersoek is egter
   eers deur Ukichiro Nakaya deurgevoer wat in 1936 as eerste
   wetenskaplike daarin geslaag het om kunsmatige sneeuvlokke te
   vervaardig en hulle in 1954 in meer as 200 verskillende tipes
   gekategoriseer het.

[wysig] Sneeumetings

   Sneeu-neerslae word deur middel van gewone reënmeters gemeet. Om hulle
   teen opgewaaide sneeu te beskerm, word sogenaamde sneeukruise daarop
   aangebring. Die dikte van 'n sneeulaag word met sneeupeile bepaal, maar
   kan ook met ultraklank-apparate gemeet word.

   Die watergehalte (of waterekwivalent) van 'n sneeulaag en sy digtheid
   speel 'n belangrike rol in die klimatologie en hidrologie. Ook die
   sneeugrens, wat sneeubedekte en sneeuvrye gebiede van mekaar skei, is
   'n belangrike klimatologiese kensyfer.

[wysig] Verwysings

    1. ^ Gerhard Karl Lieb: Schnee und Lawinen. Lesing in die
       wintersemester 2001/02, Institut für Geografie und Raumforschung,
       Graz (Oostenryk) (PDF, 248 kB)
    2. ^ Kenneth G. Libbrecht: Frequently Asked Questions about Snow
       Crystals, die webwerf van 'n professor vir fisika by Caltech
    3. ^ Bart Geerts: Fall speed of hydrometeors, deel van die Resources
       in Atmospheric Sciences van die Universiteit van Wyoming (VSA)
    4. ^ Lawrence A. Crum, Hugh C. Pumphrey, Ronald A. Roy, en Andrea
       Prosperetti: The underwater sounds produced by impacting
       snowflakes. Journal of the Acoustical Society of America
       106(4):1765-1770, 1999

   Kategorie: Neerslag

