Soefisme


   Beeld:Molavi.jpeg
   Djalal al Din Roemi

   Die soefisme is 'n mistiese leer in die Islam en geestelike oorsprong
   van die Derwisj-ordes, wat in die agte eeu na Christus onder die
   invloed van Oosterse Christelike monnike en eremiete in Sirië, Irak en
   Saoedi-Arabië ontstaan. Behalwe die asketiese grondslag is daar geen
   Christelike invloed nie, en die aanhangers voer nie 'n lewe in
   eensaamheid nie, maar gaan voort om te trou en kinders te hê. Hulle
   stig broederskappe in groot Islamitiese stede en kom bymekaar om die
   koraan te studeer en die skrif volgens mistieke beginsels uit te lê.

   Die term soefisme word deur die Duitse geleerde August Thöluck ingevoer
   en is afgelei van die Arabiese sûfi wat "in wolstof geklee" (dus
   asketies) beteken. 'n Ander gebruiklike Arabiese benaming is tasawwoef
   of "onmiddelike mistieke waarneming van die werklikheid".

   In die mistieke tradisie van die soefisme word alle godsdienste as
   verskillende uitdrukkings van dieselfde alomvattende waarheid beskou.
   Aanhangers streef daarna om deur middel van studies, meditasie,
   kontemplasie, askese, asemoefeninge, innerlike selfbeskouing, drome en
   visies 'n hoër peil van bewussyn te bereik.

   Inhoud

        * 1 Opsomming
        * 2 Basiese leerstellings
        * 3 Rituele, praktyke en Heilige Skrif
        * 4 Geskiedenis
        * 5 Reaksie teen materialisme
        * 6 Vroeë Islamitiese mistisisme
        * 7 Botsing met Ortodokse Islam
        * 8 Soefisme aanvaar
        * 9 Soefisme vandag

[wysig] Opsomming

   Die Soefisme, of "Tasawouf", soos dit in Arabies genoem word, is die
   esoteriese of mistieke skool in Islam. Waar ortodokse Islam die
   onderhouding van die Islamitiese Wette en voorskrifte benadruk as 'n
   wyse om God (Allah) te behaag, fokus Soefisme meer op die innerlike
   soeke na en persoonlike verhouding met God. Die groep se naam is
   afgelei van die woord suf, 'n eenvoudige wolkleed wat in die eerste
   eeue van Soefisme se ontstaan die algemene drag van askete en mistici
   was. Sommige van die leerstellinge en praktyke wat eie is aan die
   Soefisme het reeds in die sewende en agtste eeu ontstaan, maar die naam
   Soefiete is eers in die negende eeu gebruik om na dié spesifieke
   beweging te verwys.

[wysig] Basiese leerstellings

     * God is oral

   Die Soefisme is - soos ortodokse Islam - 'n monoteïstiese godsdiens wat
   glo in die bestaan van Een Skeppergod. Hulle glo egter dat God homself
   nie net deur die vroeë profete en die Koran aan die mens openbaar nie,
   maar dat daar in die ganse heelal ook in die mens) tekens van God
   gevind kan word. In die vroeë ontwikkeling van die Soefisme is hulle by
   tye hieroor deur ortodokse Moslems daarvan beskuldig dat hulle
   panteïsme (met ander woorde, dat God "alles" en "in alles" is)
   verkondig en dus afwyk van die Islamitiese leer. Dit was veral sommige
   Soefiete se uitspraak dat die heelal en God in werklikheid een is en
   dat die individu "God in homself" kan vind, wat ortodokse Moslems
   ontstel het. In die laat-elfde en vroeë twaalfde eeu het die
   Islamitiese denker en teoloog Mohammed el-Ghazali egter daarin geslaag
   om die dreigende botsing te ontlont deur te verduidelik dat Soefiete se
   stellings oor "God in hulself" net metafore is en nie letterlik
   verstaan moet word nie.
     * Wese van die mens

   Soefiete beskou die mens as die "misterie van God" wat namens hom oor
   die skepping heers. Hulle glo dat die mens 'n "mikrokosmos" is en dat
   die menslike liggaam uit die vier elemente van die heelal - vuur,
   grond, lug en water - gemaak is. Die liggaam het vyf eksterne sintuie
   (sig, gehoor, reuk, smaak en gevoel) en vyf interne vermoëns (denke,
   verbeelding, twyfel, geheue en begeerte). Die doel van al hierdie
   sintuie en vermoëns is om die hart, of "Goddelike Vonk" te dien en te
   suiwer van vleeslike invloede. Die "Goddelike Vonk" is die onsigbare en
   onsterflike innerlike kern van die mens wat ons van diere onderskei en
   van God self afkomstig is.
     * Doel van die lewe

   Die Soefiete glo die belangrikste doel van elke individu se lewe is om
   'n intieme persoonlike en emosionele verhouding met God te hê. Deur sy
   eie vleeslikheid af te lê en deur liefde en toewyding aan God kan die
   mens innerlik groei totdat hy baqa billah - 'n volmaakte toestand van
   ewige lewe in eenheid met God - bereik. Om hierdie einddoel van 'n
   intieme verhouding met God te bereik, volg die Soefiet 'n "mistieke
   pad" of geestelike reis waar gebed, vas, meditasie en 'n toestand wat
   hal genoem word, middele tot die doel is.
     * Nafs alammara: Struikelblokke

   Die grootste struikelblokke in die individu se strewe om nader aan God
   te kom, word nafs alammara genoem en is die produk van sy of haar eie
   ego. Dit veroorsaak onder meer vrees, woede, wellus, verslawing, angs,
   verveeldheid, depressie en selfbejammering - en saam dra dié negatiewe
   faktore daartoe by dat die individu nie God se nabyheid en
   teenwoordigheid in sy of haar lewe ervaar nie.
     * Suluk: Die geestelike reis

   Die belangrikste doel van die geestelike lewensreis van die Soefiet is
   om die siel te reinig van die negatiewe uitwerking wat nafs daarop het,
   sodat die hart of "Goddelike Vonk" alle aspekte van die individu se
   lewe kan oorheers. Hierdie reis neem gewoonlik baie jare en bestaan uit
   drie fases:
     * Eerste stadium - die vleeslike siel

   In die eerste stadium van die geestelike reis stry die individu om hom
   of haar te reinig van vleeslikheid wat veroorsaak dat 'n mens
   ongehoorsaam is aan God en boosheid geniet. Hierdie stadium is die
   moeilikste en dit neem gewoonlik ook die langste om daardeur te kom.
   Die liggaam word gereinig deur dit skoon en seksueel rein te hou; die
   tong word gereinig deur dit te weerhou van skinder, swartsmeerdery en
   leuens; die denke word gereinig deur dit te weerhou van wantroue, bose
   gedagtes en negatiewe gedagtes oor ander; en die siel word gereinig van
   vrees, droefheid, haat, jaloesie, trots, wellus en gierigheid.
     * Tweede stadium - siel van berisping

   Wanneer die individu sy vleeslike siel in bedwang gebring het, word die
   tweede stadium van die Soefiet se geestelike reis betree, waartydens
   hyin staat is om te reageer op berisping of teregwysing. Die individu
   luister nou na die berisping van sy hart - die "Goddelike Vonk" - wat
   hom help om alle boosheid af te lê en hom dring tot dade van liefde en
   goedheid.
     * Derde stadium - die tevrede siel

   In die derde en finale stadium van sy geestelike reis bereik die
   Soefiet 'n toestand waar hy in gehoorsaamheid en volmaakte harmonie
   leef met God en Sy opdragte. Die siel is nou tevrede om deur die hart -
   die "Goddelike Vonk" - gelei te word en is heeltemal verlos van alle
   vrees en droefheid. (Dié vrees en droefheid word as menslike eienskappe
   beskou wat keer dat die individu hom ten volle aan God oorgee). Die
   Soefiet se lewe is nou gevul met liefde, genade, goedheid en 'n
   brandende begeerte om ander te help. Om hierdie stadium te bereik, is
   nie net voortdurende gebed, vas en meditasie nodig nie, maar die
   persoon moet ook minder eet, slaap en praat. Soms is dit nodig dat hy
   hom heeltemal onttrek aan mense en alledaagse aktiwiteite en net op God
   fokus.

[wysig] Rituele, praktyke en Heilige Skrif

   Gebed, vas en meditasie is van die belangrikste praktyke in die
   Soefisme. Afsondering en stilte, wat gewoonlik ook weerhouding van alle
   materiële plesier insluit, speel ook 'n belangrike rol. Anders as ander
   Islamitiese groepe, maak sommige Soefiete ook gebruik van sang, dans en
   tromme tydens hul godsdienstige rituele. Om gedurige bewustheid van God
   te verhoog, beoefen die Soefiete zikr, wat "onthou God" beteken. Dit
   kom daarop neer dat God se Naam of gedeeltes uit die Koran voortdurend
   hardop herhaal word. Omdat die Soefisme grootliks ingestel is op die
   geestelike praktyk of ervaring, plaas hulle nie soveel klem op die
   belangrikheid en rol van heilige skrifte soos ander Islamitiese groepe
   nie. Die Koran word nogtans deur die meeste Soefiete as Heilige Skrif
   en God se volledigste openbaring aan die mensdom erken.

[wysig] Geskiedenis

   Die presiese oorsprong van die Soefisme is 'n punt waaroor heelwat
   gedebatteer word. Sommige Soefiete-groepe maak daarop aanspraak dat
   hulle die voortsetting is van mistieke denke en praktyke wat "so oud
   soos die mens" is. Volgens dié siening is Soefisme dus heelwat ouer as
   Islam - die godsdiens waarmee dit gewoonlik verbind word - en het
   Soefisme bloot tydens sy ontwikkeling sekere aspekte van Islam
   ingesluit.

[wysig] Reaksie teen materialisme

   Daar word egter algemeen aanvaar dat die Soefisme tussen die sewende en
   tiende eeu in Persië (hedendaagse Iran) uit Islamitiese mistisisme
   ontwikkel het in reaksie op die materialisme, oppervlakkigheid en
   wêreldse gesindheid van sommige ortodokse Islamitiese groepe. Die
   geestelike en mistieke aard van die Soefisme het moontlik ook
   ontvlugting gebied van die politieke onstabiliteit, armoede en swaarkry
   wat in daardie tyd baie mense se lewens gekenmerk het. Hoewel hulle
   Moslems was, is die vroeë Islamitiese mistici sterk beïnvloed deur die
   asketiese praktyke van Christen-monnike wat in klein
   klooster-gemeenskappe in dele van die Midde-Ooste gewoon het. In hul
   soeke na maniere om reeds tydens hierdie aardse bestaan eenheid met God
   te beleef, het hulle ook sekere aspekte van die Zoroastrisme en
   Hindoeïsme ondersoek en dele daarvan by hul leer en praktyke ingesluit.

[wysig] Vroeë Islamitiese mistisisme

   Hasan el-Basri (642-728) word beskou as een van die "vaders" van die
   vroeë Islamitiese mistisisme, waaruit die Soefisme later as 'n
   afsonderlike beweging ontstaan het. El-Basri se volgelinge het as
   askete in klooster-gemeenskappe naby Basra in die hedendaagse Irak
   gewoon, waar hulle onder meer mistieke praktyke soos meditasie en vas
   beoefen het. 'n Ander individu wat 'n groot invloed gehad het op die
   vroeë ontwikkeling van die Islamitiese mistisisme was el-Muhasibi
   (781-857). Hy het sy volgelinge geleer dat hulle die materiële wêreld
   moes verag en streef na innerlike volmaaktheid deur hulle aan God se
   wil te onderwerp soos wat 'n slaaf hom aan sy meester onderwerp.

[wysig] Botsing met Ortodokse Islam

   Die klem wat hierdie groepe op die individu se persoonlike verhouding
   en kontak met God (Allah) geplaas het, het tot toenemende spanning
   tussen hulle en die ortodokse Moslem-leiers van daardie tyd gelei.
   Sommige mistici het so ver gegaan as om die Islamitiese wette heeltemal
   te verwerp, terwyl ander inderdaad panteïsme verkondig het deur te sê
   dat God "alles en in alles" is. Dié spanning is in die tiende eeu op
   die spits gedryf nadat el-Hallaj, 'n Persiese mistikus, na bewering
   gesê het dat hy God was. El-Hallaj is van godslastering aangekla en in
   922 in Bagdad tereggestel.

[wysig] Soefisme aanvaar

   Die skeuring tussen die ortodokse Islamiete en die Soefiete - soos die
   beweging van Islamitiese mistici sedert die negende eeu bekend gestaan
   het - is eers meer as 150 jaar ná el-Hallaj se dood deur Mohammed
   el-Ghazali (1058-1111) herstel. El-Ghazali was 'n gerespekteerde
   Persiese denker en mistikus wat onder meer in die regte, filosofie en
   teologie gestudeer het. Hy het die Soefiete enersyds tot meer
   gematigdheid aangemoedig en andersyds ook baie moeite gedoen om die
   Soefiete-doktrines aan die ortodokse gemeenskap te verduidelik. Hy het
   onder meer daarop gewys dat die Soefiete se uitsprake oor hul
   geestelike ondervindinge en verhouding met God nie letterlik opgeneem
   moet word nie. Wanneer 'n Soefiet die nabyheid van God ervaar, was hy
   soos iemand wat dronk was van wyn. As hy dus in dié toestand sou sê dat
   God in hom was of dat God "in alles" was, het dit nie beteken dat hy
   die Islamitiese leer verwerp waarvolgens die Een Almagtige God apart
   van Sy skepping staan en daaroor regeer nie. El-Ghazali se werk het
   grootliks daartoe gelei dat die Soefisme deur ortodokse Islam as deel
   van die breë Islamitiese gemeenskap (umma) aanvaar is. In die
   Middeleeue het verskeie Soefistiese ordes tot stand gekom wat 'n paar
   miljoen volgelinge gehad het. Die Soefisme, met sy klem op die
   innerlike of geestelike belewenis, het ook bygedra tot die verspreiding
   van Islam in sentraal-Asië en verskeie Oosterse lande.

[wysig] Soefisme vandag

   Dit is moeilik om te bepaal hoeveel Soefiete daar vandag wêreldwyd is,
   aangesien hulle gewoonlik in statistieke as deel van die breë
   Islamitiese gemeenskap aangegee word. Die rede hiervoor is dat baie
   Soefiete ook lede is van Soennitiese of Sjiïtiese groepe en dat hulle
   Soefisme in kleiner groepe of selfs op hul eie praktiseer uit vrees vir
   die vooroordele van ander Moslems. Daar is egter nog minstens honderd
   Soefistiese groepe wat hul oorsprong in die Middeleeue het, met heelwat
   volgelinge in veral die Midde-Oosterse lande sowel as in Indië en
   Pakistan. Hoewel die Soefiete net 'n klein deel uitmaak van Suid-Afrika
   se Moslem-bevolking van sowat 450 000, is Islam in die negentiende eeu
   in Natal gevestig deur Soefiete-sendelinge uit Indië. Sommige
   hedendaagse Soefiete-groepe, soos die Soefiete-orde, is kwalik
   versoenbaar met ortodokse Islam. Hulle erken nie net die gelykheid van
   alle godsdienste nie, maar verkondig ook die panteïstiese oortuiging
   dat die "Godheid" inderdaad in alle mense en die ganse skepping
   teenwoordig is en dat alles en almal in werklikheid deel is van God.
   Kategorieë: Islam • Esoterie

