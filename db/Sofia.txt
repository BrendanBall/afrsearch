Sofia


                                                Sofia
                                                               София
                                                               Sofija
                                                  Kaart              Wapen

                                                                      Vlag

                                                   Land           Bulgarye
                                             Koördinate 42°41' N, 23°19' O
                                               Stigting       7de eeu v.C.
                                             Oppervlak:
                                               - Totaal        1 039 vk km
                                      Hoogte bo seevlak              550 m
                                             Bevolking:
                              - Totaal (Februarie 2006)          1 377 531
                                   - Bevolkingsdigtheid        1 326/vk km
                                                Tydsone             UTC +2
                                             - Somertyd             UTC +3
                                           Burgemeester      Bojko Borisov
                                      Amptelike Webwerf           sofia.bg

   Sofia (Bulgaars: София) is die hoofstad, grootste stad en kulturele en
   ekonomiese sentrum van Bulgarye met 1,4 miljoen inwoners. Die stad lê
   in die weste van Bulgarye, aan die voet van die Vitosja-bergmassief.

   Die geskiedenis van Sofia gaan terug tot die 7de eeu v.C., toe die
   Thraciërs hier 'n nedersetting gestig het.

[wysig] Geografie

   Sofia met die Vitosjaberg
   Sofia met die Vitosjaberg

   Sofia lê in die Sofiavallei in Wes-Bulgarye, naby die Serwies-Bulgaarse
   grens, teen die noordelike voet van die Vitosjaberg. Vitosja (Bulgaars:
   Черни връх, "Swart Bergspits") is met 'n hoogte van 2 286 meter bo
   seevlak 'n gewilde toeristebestemming. Die ronde bergmassief strek oor
   sowat 40 kilometer en oorheers die stadshorison van Sofia. Die stad is
   aan drie kante omring deur berge.

   Sofia het sy groei veral aan sy strategiese ligging naby drie
   belangrike bergpasse en handelsroetes te danke, wat al sedert die
   antieke tydperk Middel-Europa en die Adriatiese See met die Swart en
   Egeïese See verbind.

   'n Aantal klein riviere loop deur die stad, waaronder die Vladajska en
   Perlovska. Die boloop van die Iskarrivier vloei deur die oostelike
   stadsgebied. Sofia staan bekend vir sy warmbaddens. Kunsmatige mere en
   damme is in die 20ste eeu aangelê.

   Sofia lê 150 kilometer noord-wes van Plovdiv, die tweede grootste stad
   in Bulgarye, 390 kilometer wes van Boergas, en 470 kilometer wes van
   Warna. Die laasgenoemde twee is die grootste Bulgaarse seehawens aan
   die Swart See.

[wysig] Geskiedenis

   Die huidige Sofia is as 'n Thraciese nedersetting met die naam Serdica
   (afgelei van die Thraciese stam Serdi) gestig. Omtrent 500 v.C. het die
   Odrysi hulle in die gebied gevestig, en gedurende die 4de eeu v.C. kom
   die stad vir 'n tyd lank onderdie heerskappy van koning Filips van
   Masedonië en sy seun Alexander die Grote.
   Die Romeinse rotonde (rondbou) van die Sveti-Georgi-(Sint-Joris)-kerk
   (4de eeu), die oudste gebou in Sofia, met bouvalle van die antieke
   Serdica in die voorgrond
   Die Romeinse rotonde (rondbou) van die Sveti-Georgi-(Sint-Joris)-kerk
   (4de eeu), die oudste gebou in Sofia, met bouvalle van die antieke
   Serdica in die voorgrond

   Die Romeine, wat die stad in die jaar 29 verower het, het sy naam
   gewysig na Ulpia Serdica. Onder die heerskappy van keiser Traianus
   (98-117) word die stad 'n municipium en dien as die sentrum van 'n
   administratiewe gebied. Uit hierdie tydperk dateer ook die eerste
   dokument (geskryf deur Ptolemaeus), wat na die antieke Serdica verwys.

   Die Romeine het Serdica uitgebrei en met 'n stadsmuur en wagtorings
   versterk. Groot geboue, wat tydens die Romeinse tydperk opgerig is,
   sluit Romeinse baddens, administratiewe en godsdienstige geboue, 'n
   basiliek en 'n groot amfiteater (Bouleutherion) in. Toe keiser
   Diocletianus die Romeinse provinsie Dacia in Dacia Ripensis (teen die
   Donau-oewer) en Dacia Mediterranea verdeel het, het Serdica die
   hoofstad van die laasgenoemde geword. Die stad het in die volgende eeu
   verder gegroei, en keiser Konstantyn die Grote het na Serdica selfs as
   "my Rome" verwys.

   Serdica was eerder 'n middelgrote stad, nogtans is sy stadsbeplanning,
   argitektuur, vermaaklikheidsgeriewe en sosiale lewe eersterangs. Die
   stad het ook onder die heerskappy van die Bisantynse keister
   Justinianus I 'n bloeitydperk beleef. Dit is toe met 'n indrukwekkende
   vestingsmuur versterk, waarvan oorblyfsels bewaar is. Die stad is in
   447 deur die Hunne verwoes, maar deur Justinianus herstel en herdoop na
   Triaditsa.
   Die standbeeld van Sofia
   Die standbeeld van Sofia

   In 808/809 is die stad onder die naam Stredez (Sredets) by die Eerste
   Bulgaarse Ryk onder die heerskappy van Khan Kroem ingelyf. Die stad is
   as 'n vesting en administratiewe sentrum uitgebou.

   Nadat die stad verskeie kere beleër is, word dit in 1018 deur die
   Bisantyne verower, maar onder die heerskappy van Tsaar Ivan Asen I
   later weer by die herstigte Bulgaarse Ryk ingelyf.

   In die tydperk tussen die 12de en 14de eeu was Sofia 'n belangrike
   handelsentrum, wat ook vir sy ambagte bekend gestaan het. In 1376 is
   die stad herdoop na Sofia (Grieks: "wysheid"), afgelei van die Kerk van
   Sint Sofia. Nogtans is ook die ou naam Sredets nog steeds tot by die
   16de eeu gebruik.

   Die Ottomaanse Ryk het Sofia in 1382 onder die heerskappy van Moerad I
   verower, en Sofia dien daarna meer as vier eeue lank as die hoofstad
   (beylerbeylik) van die provinsie Roemelië.

   Die Vatikaan het in 1610 die bisdom van Sofia vir die Rooms-Katolieke
   bevolking van Roemelië gestig, wat tot by die jaar 1715 bestaan het.
   Die meeste Rooms-Katolieke het die land toe verlaat.

   Tydens die Russies-Turkse Oorlog (1877-1878) is Sofia in 1878 deur
   Russiese troepe bevry. Die stad het in 1879 die hoofstad van die
   outonome Vorstedom van Bulgarye geword. In 1908 is die Koninkryk van
   Bulgarye gestig.

   Gedurende die Tweede Wêreldoorlog is Sofia in 1943 en 1944 deur
   geallieerde lugaanvalle verwoes en later deur Sowjetiese troepe
   ingeneem. Die Bulgaarse régime, 'n bondgenoot van Nazi-Duitsland, is
   omvergegooi, en Sofia het die hoofstad van die Sosilalistiese
   Volksrepubliek van Bulgarye geword (1944-1989).

[wysig] Ekonomie

   Die middestad van Sofia
   Die middestad van Sofia

   Sofia is die ekonomiese sentrum van Bulgarye en lewer sowat 16 persent
   van die land se industriële produksie op. Die nywerheidsektor
   vervaardig veral metale (sowat drie derdes van Bulgarye se produksie),
   tekstiele, gom, leerprodukte, masjiene en elektroniese verbruikersware.
   Ook voedsel en tabak word hier verwerk. Sowat die helfte van Bulgarye
   se drukkerye is in Sofia gevestig.

   Die stad is ook die finansiële sentrum van die land en huisves die
   Bulgaarse Effektebeurs en die hoofkwartiere van banke soos die
   Bulgaarse Nasionale Bank, HVB Bank Biochim, DSK Bank en Verenigde
   Bulgaarse Bank. Ander belangrike sektore is die boubedryf, handel en
   vervoer.

   Die stad is 'n belangrike sentrum vir ondernemings met handelsbande in
   Oos-Europa, en Sofia is 'n gewilde bestemming vir buitelandse beleggers
   uit Wes-Europa en die Verenigde State.

   Die werkloosheidsyfer in Sofia is met sowat 7 persent duidelik laer as
   in die res van die land (12 tot 17 persent). Boubedrywighede is orals
   in die stad aan die gang, en die pryse vir onroerende eiendom het in
   die laaste jare die hoogte in geskiet.
   Kategorie: Bulgarye

