Sognefjord


   Ligblou: Gletsers; swart kruise: Staafkerke
   Ligblou: Gletsers; swart kruise: Staafkerke
   'n Sytak van die Sognefjord
   'n Sytak van die Sognefjord
   Uitsig in noordwestelike rigting
   Uitsig in noordwestelike rigting

   Die Sognefjord in die Sogn-distrik van die Noorse provinsie (fylke)
   Sogn og Fjordane is met 204 kilometer die langste fjord in Europa en
   met 1 308 meter ook die diepste ter wêreld. Die fjord vertak in talle
   kleiner sytakke soos byvoorbeeld die Aurlandsfjord, die Lustrafjord en
   die Nærøyfjord, die nouste fjord in Europa.

   Sy westelike eindpunt lê naby Sygnefest, terwyl Årdalstangen aan die
   Årdalsfjord sy oostelike eindpunt vorm. Skjolden aan die noordelike
   eindpunt van die Lustrafjord is die punt wat die verste van die oop see
   afgeleë is.

   Inhoud

        * 1 Klimaat
        * 2 Kultuur en nedersettings
        * 3 Infrastruktuur
        * 4 Verwysings
        * 5 Eksterne skakels

[wysig] Klimaat

   Die binneste gedeelte van die fjord is aan die lykant van hoë
   bergreekse soos Breheimen (met die hoogste gletser in Europa, die
   Jostedalsbreen) geleë. Terwyl die monding van die Sognefjord in die oop
   see deur 'n tipiese seeklimaat gekenmerk word, het sy binnelandse
   eindpunt en die sytakke 'n kontinentale klimaat. Net voor die monding
   van die fjord lê 'n rotsskuinste sodat net warm water van die Noordsee
   se oppervlakte die fjord kan binnestroom. Die fjord het dus 'n relatief
   milde klimaat sodat veral die noordoewer die ideale omgewing bied om
   grootskaals vrugte te verbou.

[wysig] Kultuur en nedersettings

   In twee nedersettings langs die oewer van die Sognefjord, Urnes en
   Kaupanger, het historiese staafkerke bewaar gebly. Die staafkerk van
   Urnes is die oudste staafkerk in Noorweë, terwyl dié in Borgund, sowat
   30 kilometer stroomop van die fjordhawe Lærdalsøyri, as die
   belangrikste in die land beskou word.

   Ander belangrike nedersettings langs die fjord met argitektoniese en
   ander besienswaardighede sluit onder meer Balestrand, Vadheim,
   Høyanger, Vik, Leikanger, Gudvangen, Aurland, Flåm, Sogndal, Kaupanger,
   Lærdal, Hafslo, Marifjøra en Skjolden in.

[wysig] Infrastruktuur

   Langs die grootste deel deel van die noordoewer loop 'n motorpad
   (alhoewel daar tussen Høyanger en Låne 'n tonnel gebou moes word en die
   pad tussen Sogndal en Graupe 'n draai in die binneland maak). Valleie
   soos Lærdal, Aurland, Flåm en Gudvanfen, wat in die suidooste by die
   fjord se eindpunte aansluit, word deur padtonnels met lengtes van meer
   as 20 kilometer met mekaar verbind. Op verskillende plekke verbind
   veerbote die Sognefjord se twee oewers met mekaar, soos byvoorbeeld
   tussen Rutledal en Rysjedalsvika, Brekke en Lavik, Balestrand en Helle,
   Hella en Dragsvik, Dragsvik en Vangsnes, Kaupanger en Revsnes,
   Kaupanger en Årdalsvangen en Solvorn en Urnes.

   Flåm aan die Aurlandsfjord word deur die steil Flåmsbanen-spoorlyn met
   'n lengte van 20 kilometer met die Bergensbanen-spoorlyn en sodoende
   ook internasionale spoorlyne verbind.

   Die bogrondse kragleiding oor die Sognefjord naby die dorp Leikanger
   pronk met die tweede grootste spanwydte ter wêreld (4 597 meter)^[1] en
   vervoer elektrisiteit uit die Hermansverk-kragsentrale na die nasionale
   kragnetwerk.

   Die Sognefjord

   Uitsig vanaf Storehaugen oor die Sognefjord

   Urnes aan die Sognefjord

[wysig] Verwysings

    1. ^ statnett.no

[wysig] Eksterne skakels

   Commons
   Multimedia oor hierdie onderwerp is te vinde op Wikimedia Commons onder
   die titel:
   Category:Sognefjorden
     * www.sognefjord.no

   Kategorie: Noorweë

