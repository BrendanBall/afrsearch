Sokrates


   Sokrates, gebore om en by 470 v.C. en gesterf op 399 v.C., was die
   eerste groot Griekse filosoof wat in Athene gebore is. Hy het die goue
   era van die stad, soos dit vandag bekend staan, geleef. Hy het een vrou
   en drie kinders gehad. As 'n jong man het hy die toe gewilde filosofieë
   van wat vandag bekend staan as die "pre-Sokratiese filosowe" bestudeer.
   Hierdie sogenaamde pre-Sokratiese filosowe het elk in hul eie manier
   die natuurlike wêreld rondom hulle probeer verstaan. Twee dinge omtrent
   hierdie filosowe het Sokrates veral geïnteresseer - en beide van
   hierdie twee dinge het Sokrates gedink was teen hul voordeel. Die
   eerste probleem was dat al hierdie filosowe teenstrydige filosofieë
   gehad het. Dit was 'n magdom van teorieë in konflik met mekaar. En
   bowen alles het daar geen bevredigende manier bestaan om tussen die
   verskillende teorieë te kies nie. Die teorieë het fassinerende ideë oor
   die wêreld uitgestippel, maar sonder om van enige kritiese metodes
   gebruik te maak. Dit was dus gevolglik onmoontlik om te bepaal watter
   van hulle, indien enige, die waarheid gespreek het. Sokrates se tweede
   probleem met hierdie filosowe was dat dit weinig praktiese verskil sou
   maak indien mens uiteindelik kon uitvind watter van die teorieë waar
   was. Hy het homself afgevra wat die effek dit op ons lewens sou hê
   indien ons geweet het hoe ver die son van die aarde is, en of die son
   so groot soos die Peloponnees of selfs groter as die hele wêreld is.
   Die mens se optrede kan tot geen mate deur hierdie kennis beïnvloed
   word nie. Wat die mens wél moet weet, het Sokrates geredeneer, is hoe
   ons ons lewens en onsself moet uitleef. Vir die mens is die belangrike
   vrae eerder iets soos: "Wat is goed? Wat is reg? Wat is regverdig?"
   Indien ons die antwoorde tot hierdie vraagstukke sou kon weet, sou dit
   'n merkwaardige invloed op ons lewenswyses kon hê. Sokrates het egter
   nie gedink dat hy oor die antwoorde tot hierdie vraagstukke beskik nie.
   Maar hy het wel gesien dan niemand anders dit ook geweet het nie.

[wysig] Bronne

     * The Story of Philosophy, Bryan Magee, 2001, Dorling Kindersley
       Limited, ISBN 978-0-7513-3332-9

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Saadjies • Griekse filosowe

