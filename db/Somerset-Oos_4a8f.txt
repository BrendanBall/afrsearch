Somerset-Oos


   Somerset-Oos is 'n dorp in die Oos-Kaap in die Kaapse Middellande aan
   die voet van die pragtige Boschberg, 185 km noord van Port Elizabeth en
   820 meter bo seespieël geleë. Dit is ook aan die teerpad tussen
   Oos-Londen en Kaapstad geleë. Somerset-Oos is 'n gewilde binnelandse
   vakansieoord vir mense wat aan die kus in Port Elizabeth en omstreke
   woon. Van die dorp se aantreklikehede is onder meer 'n museum, die
   Walter Battis-kunsmuseum en 'n nabygeleë natuurreservaat. Daar is ook
   'n woonwapark met alle moderne geriewe. Die geskatte bevolking in 2007
   was 16 176, sowat 500 meer as in 1996.

   Inhoud

        * 1 Geskiedenis
        * 2 Opvoeding
        * 3 NG gemeente
        * 4 Eksterne skakels

[wysig] Geskiedenis

   Die dorp is in 1825 gestig en genoem na lord Charles Somerset (1767 -
   1831), goewerneur van die Kaapkolonie van 1814 tot 1826 en die eienaar
   van die plaas waarop die dorp aangelê is. Dit het munisipale status in
   Februarie 1884 verkry. Die dorp was dikwels betrokke in die
   Grensoorloë, maar is vandag 'n sentrum vir wol- en ander
   boerderybedrywighede.

[wysig] Opvoeding

   Somerset-Oos is die tuiste van een van die roemrykste skole in die
   Oos-Kaap, die tweetalige Hoërskool Gill-kollege (gestig in 1867), asook
   die gelyknamige laerskool.

[wysig] NG gemeente

   Voor die afstigting as 'n afsonderlike gemeente in 1825, het een deel
   van die distrik Somerset-Oos onder Graaff-Reinet geval en die suidelike
   gedeelte onder Uitenhage.

   Tydens 'n vergadering in die Somersetse Drostdy op 9 Julie 1825 is
   amptelik besluit om by die goewerneur aansoek te doen om 'n kerk op die
   dorp op te rig en 'n afsonderlike gemeente te stig. Die goewerneur het
   die versoek deurgestuur aan die destydse koloniale sekretaris, graaf
   Bathurst en na onderhandelinge is toestemming tot die stigting van die
   15de gemeente in Suid-Afrika verleen.

   In Oktober van die stigtingsjaar is ds. George Morgan as eerste
   predikant van Somerset-Oos aangestel, asook 'n kerkraad bestaande uit
   twee ouderlinge (Robert Hart en F.J. van Aardt), en vier diakens
   (Gideon Joubert, Michael Bosch, Willem Prinsloo en P.M. Bester).

   Die lidmaattal van die gemeente het in 1973 meer as 1 200 getel, in
   1990 was dit 960 en in 2007 962 - 'n uitsondering op die gewone patroon
   van plattelandse ontvolking.

[wysig] Eksterne skakels

     * Die dorp se amptelike webwerf
     * Inligting vir toeriste

   Kategorieë: Oos-Kaap • Dorpe in Suid-Afrika

