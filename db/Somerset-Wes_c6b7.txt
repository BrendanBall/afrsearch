Somerset-Wes


   'n Vroeë skildery van Somerset-Wes
   'n Vroeë skildery van Somerset-Wes

   Somerset-Wes is 'n aantreklike dorp in Suidwes-Kaap binne die
   munisipale gebied van die stad Kaapstad in die gebied Helderberg geleë,
   sowat 45 km suidoos van Kaapstad. Dit is een van die rykste en
   snelgoeiendste dorpe in die land en die tuiste van 'n groot Duitse,
   Engelse, Nederlandse sowel as oud-Namibiese bevolking, vandaar die
   bynaam "Sommer Suidwes". Die bevolking het na raming die afgelope sowat
   15 jaar verdubbel, terwyl die sakekern van die dorp uit die hoofstraat
   na die omgewing van die winkelkompleks Somerset Mall verskuif het, wat
   die sakekern van die hele Helderberg-kom (Somerset-Wes, die Strand en
   Gordonsbaai) geword het.

   Inhoud

        * 1 Geskiedenis
        * 2 NG gemeente
        * 3 Opvoeding
        * 4 Bronne

[wysig] Geskiedenis

   Die dorp is in 1822 gestig en na goewerneur lord Charles Somerset (1763
   - 1831), goewerneur van die Kaapkolonie van 1814 tot 1826, vernoem. Dit
   was tot en met die huidige bedeling die oudste munisipaliteit nadat dit
   dié status in Januarie 1822 verkry het.

   Die opgetekende geskiedenis strek egter verder terug, wat dit is die
   eerste keer in 1657 deur Europeërs besoek. Hulle het 'n klein
   Hottentot-stam teëgekom wie se skape in die vallei gewei het. DIe
   Europese besoekers het die gebied half as 'n grap en half uit nostalgie
   na hulle vaderland Hottentots-Holland genoem. Vir omtrent R1 500 se
   handelsware het hulle hul "Holland" aan die Europeërs verkoop en met
   hulle skaaptroppe weggedwaal.

   Pragtige plase is in die kom aangelê. Parelvallei en Vergelegen was die
   tuiste van twee van die seuns van goewerneur Simon van der Stel. Een
   van die seuns, Wilhelm, het sy pa as goewerneur opgevolg, maar het baie
   van sy tyd gewy aan die uitbouing van sy plaas en die versameling van
   sy persoonlike skatte sodat hy aangekla is daarvan dat hy sy plig
   afgeskeep het. Die Van der Stel-seuns is uit die Kaap verdryf en hulle
   plase is opverdeel. 'n Gemeenskap boere het die broers se plek ingeneem
   en vandag nog is daar wingerde, plantasies, groentelande en weiding in
   die kom.

[wysig] NG gemeente

   In 1819 is 'n wyk van die gemeente Stellenbosch tot 'n afsonderlike
   gemeente met die naam Hottentots-Holland afgestig. Die naam is later
   verander na Somerset, maar in 1844 noem die ringskriba die gemeente nog
   Somerset, Hottentotsholland (sic).

   'n Aantal invloedryke mense het reeds in 1818 die plaas Cloetenburg
   gekoop en met die oprigting van 'n kerkgebou begin. In 1819 is die
   gebou deur die konsulent, ds. M. Borcherds van Stellenbosch, ingewy. In
   dieselfde jaar het 'n oorstroming groot skade an die kerkgebou en
   pastorie aangerig. Die gemeente was klein en arm, maar met die hulp van
   D.J. van Ryneveld, landdros van Stellenbosch, kon die gemeente die
   regering oorreed om 'n predikant aan te stel en te salarieer. Die
   eerste predikant, ds. Johannes Spyker, is in 1823 hier bevestig.

   Die gemeente Hottentots-Holland is in 1976 van die moedergemeente
   afgestig. Die belydende lidmate van daardie gemeente het in 1990 1 152
   getel en in 2007 1 272. Die moedergemeente groei nie meer nie. Die
   belydende lidmate het in 1990 1 684 getel en in 2007 1 118. Die NG
   gemeente Helderberg (1969) omvat egter die snelgroeiendste dele van die
   dorp en is 'n sogenaamde makrogemeente met 2 435 belydende lidmate in
   1990 en 3 831 in 2007, die grootste in die Wes-Kaap naas Stellenberg se
   4 028 en Vredelust, Bellville se 3 990 belydende lidmate.

[wysig] Opvoeding

   Die Hoërskool Parelvallei het in 2007 1 155 leerders gehad met ietwat
   meer Engelse as Afrikaanse leerders. Die Hoërskool Hottentots-Holland,
   tussen Somerset-Wes en die Strand geleë, het in 2007 965 leerders
   gehad, waarvan sowat driekwart Engels was. Die grootste skool op die
   dorp was in 2007 Gordon Sekondêre Skool wat hoofsaaklik die bruin
   gemeenskap bedien en 1 315 leerders gehad het waarvan die meeste in
   Afrikaanse klasse was. Daar was in 2007 sowat 30 skole op die dorp, van
   privaat en staatskleuterskole tot talryke laerskole (waarvan drie groot
   voormalige Model C-laerskole met altesaam sowat 2700 leerders) en 'n
   aantal privaat skole.

[wysig] Bronne

     * Olivier, ds. P.J., Ons gemeentelike feesalbum, N.G. Kerk-uitgewers,
       Kaapstad en Pretoria, 1952.
     * Raper, P.E., Dictionary of South African Place Names, Lowry
       Publishers, Johannesburg, 1987.
     * Mayhew, Vic (red.), Reader’s Digest Illustrated Guide to Southern
       Africa, The Reader’s Digest Association South Africa (Pty.)
       Limited, Kaapstad, 1980.

   Kategorieë: Wes-Kaap • Dorpe in Suid-Afrika

