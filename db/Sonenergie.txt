Sonenergie


   Sonenergie (soms ook sonkrag genoem) is sonstraling wat deur die son
   uitgestraal word. Sonenergie is al vir eeue in baie tradisionele
   tegnologieë gebruik. Dit word ook wyd gebruik op plekke waar ander
   energiebronne afwesig is, soos op afgeleë gebiede en in die ruimte.
   Sonenergie word as hernubaar beskou, omdat dit nog vir baie miljoene
   jare gebruik kan word.

   By die ewenaar verskaf die son ongeveer 1 000 watt per vierkante meter
   op die aarde so oppervlak.

   Sonenergie word vir verskye aanwendings gebruik:
     * Hitte (waterverhitting, gebouverhitting, kosmaakdoeleindes,
       ensovoorts).
     * Opwekking van elektrisiteit (fotovoltaïese energie, hitte-enjins,
       ensovoorts). Wanneer sonenergie in elektrisiteit omgeskakel word,
       word daarna verwys as “sonkrag”.
     * Vervoer (sonmotors).
     * Ontsouting van seewater.

[wysig] Oorsprong

   'n Ingewikkelde reeks kernreaksies binne-in die son is verantwoordelik
   vir die vrystelling van energie. Die temperatuur in die kern van die
   son word op 20 000 000 °C geraam.

   Sonenergie beweeg ongeveer 150 miljoen kilometer voordat dit die
   atmosfeer van die aarde bereik. Sonenergie bereik die aarde se
   atmosfeer in die vorm van sonstraling. Baie daarvan is direkte sonlig,
   terwyl die res deur die atmosfeer verstrooi word om die
   agtergrondstraling te vorm. Slegs 'n klein gedeelte van die straling,
   bekend as die sigbare spektrum, is sigbaar vir die menslike oog. Aan
   albei kante van die sigbare spektrum is onsigbare infrarooi en
   ultraviolet straling. Die atmosfere van die son sowel as die aarde
   absorbeer sekere bande van die spektrum sodat dit in werklikheid die
   absorpsiespektrum van die lig is wat na die aarde deursypel. Indien
   slegs 0,01 % van hierdie straling in hoëgraadse energie omgesit kan
   word, sou dit voldoende gewees het om in die huidige behoeftes van die
   mensdom te voorsien.

[wysig] Die energiekrisis

   Die sonenergie wat die oppervlak van die aarde bereik, is meer as
   voldoende vir die energiebehoeftes van die mens. Ongelukkig gaan
   hierdie energie meesal verlore omdat daar tot dusver nog nie
   doeltreffender metodes gevind is om dit op te vang vir verbruik in die
   vorm van sonkrag nie.

   Die energiekrisis verteenwoordig die mens se groeiende bewuswording van
   sy beperkte bronne om hoëgraadse energie te produseer in 'n tyd waarin
   die brandstofreserwes vinnig besig is om te kwyn. Selfs al is die
   probleem vir ons huidige tegnologie te groot, is daar verskeie maniere
   waarop die ergste gevolge bekamp kan word. Ten eerste is daar die
   bewaring van ons waardevolle en beperkte energiebronne. Ten tweede sal
   die gebruik van kern- en biologiese brandstowwe ál belangriker word vir
   die voortbestaan van die mens. Ten derde sal baie geld gewillig moet
   word vir navorsing na doeltreffender metodes om alternatiewe bronne te
   benut.

[wysig] Sien ook

     * Fotovoltaïese energie
     * Hernubare energie

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Saadjies • Energie

