Sonkrag


   Sonkrag is die energie van die son, waarsonder geen lewe op aarde
   moontlik sou wees nie. Sonkrag word al vir jare wyd beskou as ‘n
   ernstige bron van energie omdat daar soveel enorme hoeveelhede van
   hierdie energie vrylik beskikbaar is, indien dit deur die moderne
   tegnologie ingespan sou kon word.

   ‘n Eenvoudige voorbeeld om die energie van die son voor te stel, kan
   gesien word wanneer ‘n mens ‘n vergrootglas gebruik om sonstrale op ‘n
   stuk papier te fokus. Nie lank nie, en die papier sal in vlamme opgaan.
   Hierdie is net een manier om die son se energie te gebruik. Vlamme is
   egter gevaarlik en moeilik om te beheer. ‘n Veel veiliger en praktiese
   manier om die son se energie in te span, is om dit te gebruik om water
   mee te verhit.

[wysig] Sonakkumulators

   Sonakkumulators word dikwels op dakke met 'n suidelike front gemonteer
   om sowel die direkte as verstrooide straling op te vang. Vir
   maksimumdoeltreffendheid moet die kante en die rug van enige
   versamelstelsel uit isoleermateriaal bestaan, terwyl die plaatoppervlak
   dofswart moet wees om soveel straling as moontlik op te vang. Die hele
   stelsel kan dan met enkel- of dubbelglaspanele bedek word.

   Ongeveer 50 % van die klein hoeveelheid energie wat die swart plaat
   weerkaats, word weer deur die glaspaneel op die plaat teruggekaats. Die
   terugkaatsing van hierdie energie deur die glaspaneel staan bekend as
   die kweekhuis-beginsel omdat dit die manier is waarop die temperatuur
   in 'n kweekhuis hoër gehou kan word as dié van die omringende lug.

   'n Vloeistof, gewoonlik water en 'n vriesweringsmiddel, vloei in 'n
   geslote stelsel onder die plate. 'n Hitteruiler word gebruik om die
   energie uit die verhitte vloeistof te trek. Dit vind plaas deur die
   oordrag van hitte tussen vloeistowwe sonder dat die vloeistowwe meng.

   In gematigde klimaatstreke kan 'n paar versamelplate voldoende energie
   vir die warmwaterstelsel van 'n huis verskaf. Plat plaatversamelaars
   kan net warmte verskaf tot temperature laer as 100 °C. Wanneer
   temperature hoër as 100 °C verlang word, is dit nodig om spieëls te
   gebruik om die sonstrale te fokusseer.

   Volgens oorlewering het Archimedes meer as 2 000 jaar gelede 'n
   soortgelyke stelsel gebruik om die Romeinse vloot aan die brand te
   steek wat sy geboortestad, Sirakuse, beleër het. Fokusversamelaars is
   afhanklik van die energie van direkte sonlig en kan dus net
   doeltreffend gebruik word op helder, sonnige dae. Konkawe
   fokusversamelaars moet voortdurend die son op sy baan deur die lug
   volg.

[wysig] Sonselle

   Die batterye van sonselle kan direkte of verstrooide sonlig in
   elektriese energie omsit. Hierdie proses (fotogalvaniese energie) is
   nie afhanklik van warmte nie, soos onlangse eksperimente met sonselle
   by die Suidpool bewys het.

   Halfgeleiers kan gebruik word om ligenergie direk in elektrisiteit om
   te sit. Kadmiumsulfied (CdS) en silikon (Si) is die mees algemene
   halfgeleiers. CdS-selle is minder stabiel, maar goedkoper om te
   vervaardig. Op die oomblik is sonbatterye te duur om oorweeg te word
   vir grootskaalse gebruik in kragsentrales. Chemiese opgaarbatterye word
   dikwels saam met sonenergiestelsels gebruik as 'n soort
   versekeringspolis. Die oortollige energie wat op sonnige dae vervaardig
   word, kan geberg word vir bewolkte dae sonder direkte sonlig.

[wysig] Sien ook

     * Elektrisiteit
     * Energie
     * Hernieubare energie
     * Sonenergie

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorie: Saadjies

