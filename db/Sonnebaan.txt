Sonnebaan


   Die vlak van die sonnebaan kan mooi gesien word in hierdie foto in 1994
   deur die Clementine ruimtetuig. Clementine se kamera wys hier (van regs
   na links) die Maan verlig deur die aarde se weerkaatsing, die Son se
   gloed wat oor die donker deel van die maan opkom en die planete
   Saturnus, Mars en Mercurius (die drie kolle na links onder).
   Die vlak van die sonnebaan kan mooi gesien word in hierdie foto in 1994
   deur die Clementine ruimtetuig. Clementine se kamera wys hier (van regs
   na links) die Maan verlig deur die aarde se weerkaatsing, die Son se
   gloed wat oor die donker deel van die maan opkom en die planete
   Saturnus, Mars en Mercurius (die drie kolle na links onder).

   Die sonnebaan (ook die Ekliptika genoem) omskryf die vlak wat die
   wentelbaan van die Aarde bevat. Die wentelbaan van die meeste planete
   in die sonnestelsel lê baie na aan die vlak. Van die Aarde gesien is
   dit 'n reusesirkel wat deur die hemelsfeer loop en die verskillende
   punte van die son se pad daarop bevat relatief tot die sterre in die
   agtergrond oor die verloop van 'n jaar. Die diereriem lê ook op die
   sonnebaan. Die sonnebaan maak 'n hoek van ~23.5° met die hemelewenaar
   vanweë die helling van die aarde se as met betrekking tot sy
   wentelbaan. Die wentelbaan van die Maan maak 'n helling van ~5° met
   betrekking tot die sonnebaan.

   Omdat daar ~365.25 dae in 'n jaar is en daar 360 grade in 'n sirkel is,
   lyk dit asof die son met ongeveer 'n graad per dag langs die sonnebaan
   beweeg. Hierdie beweging is van wes na oos wat teenoorgesteld is van
   die skynbare oos-wes beweging van hemelsfeer.

   Die sonnebaan en die hemelewenaar sny mekaar op twee punte direk
   teenoor mekaar. Hierdie punte is die dag-en-nag ewenings waar die dag
   en nag op alle liggings op aarde ongeveer 12 ure lank is.

   Die punt op die sonnebaan wat die verste noord is van die hemelewenaar
   word die winterskeerpunt of sonnestilstand genoem of die somerkeerpunt
   in die Noordelike halfrond en wanneer die son die punt verste suid van
   die van die hemelewenaar is, is die omgekeerde waar. Die son se
   skynbare jaarlikse beweging langs die sonnebaan is die gevolg van die
   Aarde se wentelbeweging en hellingshoek en word in die onderstaande
   beeld geïllustreer. Die absis (horisontale as) is die regte klimming
   van die son en die ordinaat (vertikale as) sy deklinasie. Die
   hemelverwysingsraam waaroor die son beweeg word gedefinieer deur 'n
   agtergrond van vaste sterre waarvan sommige van die helderstes
   aangetoon word.

   Die jaarlikse beweging van die son langs die sonnebaan

   As die Maan die sonnebaan kruis (genoem nodes) tydens nuwe maan of
   volmaan sal 'n sonverduistering plaasvind.
   Kategorie: Sterrekunde

