Sorbies


   Sorbies (soms ook Wendies) is die taal van 'n Wes-Slawiese minderheid
   van sowat 60 000 mense in die Lausitz, 'n gebied wat 80 kilometer
   suid-oos van die Duitse hoofstad Berlyn in die deelstate Brandenburg en
   Sakse lê. Daar is twee variante van die standaardtaal - Opper-Sorbies
   en Neder-Sorbies.
   Die Sorbiese taalgebied in Duitsland
   Die Sorbiese taalgebied in Duitsland

   Die Sorbe is die laaste oorlewendes van die Slawiese stamme, wat eeue
   gelede die gebied tussen die riviere Elbe en Oder bewoon, en nou
   verwant met die Tsjegge en Pole. Hoewel die Sorbe nooit meer dan enkele
   honderdduisend mense tel, word hulle steeds as 'n eie etniese groep
   beskou. Met die stigting van Duitse nedersettings in die oostelike
   Sentraal-Europa verloor die Sorbe tydens die 11de eeu hulle
   onafhanklikheid. Die volk slaag egter daarin om sy eie taal steeds te
   bewaar, en danksy die onstaan van 'n eie stedelike burgery en
   werkersklas in die 19de eeu verdwyn die Sorbiese taal ook nie tydens
   die industrialisering van Duitsland nie. In 1842 verskyn die eerste
   Sorbiese koerante.

   Die Panslawiese beweging, wat beweer dat die Slawiestalige volke 'n
   gemeenskaplike kulturele bestemming het, raak veral onder die Sorbiese
   burgery baie gewild, terwyl ook die romantiese stroming in die destydse
   kulturele lewe van Duitsland die taal as die grondslag van elke nasie
   beskou en waardeer. Sorbiese studenteverenigings, wat by die
   universiteite van Leipzig en Praag gestig word, beywer hulle saam met
   die kulturele organisasie Macica Serbska vir die erkenning van die
   Sorbiese taal en kultuur. Die lede van Macica Serbska bevorder die
   ontwikkeling van 'n Sorbiese standaardtaal en gee ook 'n eie tydskrif
   uit. Daarnaas is hulle op taalwetenskaplike, literêre, ekonomiese,
   opvoedkundige en musikale gebied aktief. Die hoofkwartier van die
   beweging, die Serbski Dom (Sorbiese Huis), en die biblioteek van die
   Macica is die sentrum en simbool van die Sorbiese taal en kultuur.
   Tweetalige straatbord in Cottbus (Chosebuz)
   Tweetalige straatbord in Cottbus (Chosebuz)

   Sedert 1912 beskik die Sorbe oor hulle eie organisasie, die Domowina.
   Terwyl die Nasionaalsosialiste beplan om die Sorbe geleidelik te
   assimileer, erken die Duitse Demokratiese Republiek (DDR) sedert 1948
   en die Bondsrepubliek Duitsland sedert 1990 die regte en kulturele
   selfstandigheid van die Sorbiese minderheid. In die DDR kan ouers vir
   hulle kinders 'n skool kies wat Sorbies as onderwystaal het ("tipe A")
   of 'n skool wat Sorbies as 'n hoofvak aanbied ("tipe B").

   Ondanks die pogings om die Sorbiese taal en kultuur te beskerm, neem
   die aantal Sorbiestaliges tussen 1868 en vandag sterk af. Van die
   166 000 mense, wat Sorbies teen die middel van die 19de eeu as huistaal
   praat, het net sowat 60 000 oorgebly. Almal is tweetalig en gebruik ook
   die Duitse taal in die daaglikse lewe. Eentalige Sorbiese dorpe bestaan
   tot by die jaar 1945, alhoewel die taal op die platteland nog steeds 'n
   groter rol speel. Die grootste stede in die Sorbiestalige gebied,
   Bautzen (Sorbies: Budysin), Cottbus (Chosebuz) en Lubbenau (Lubnjow) is
   oorwegend Duitstalig.

   Een van die bekendste Sorbiese skrywers is Jurij Brězan; sy meer as 50
   werke is in 25 tale vertaal.

   Die publieke uitsaaikorporasies van Berlyn en Brandenburg (RBB) en die
   Middelduitse Uitsaaikorporasie van Sakse, Sakse-Anhalt en Thuringe
   (MDR) bied 'n Sorbiestalige televisie-reeks met nuusberigte uit die
   Lausitz en radioprogramme aan.

   Aangesien die klousule van die Duitse verkiesingswet, wat bepaal dat 'n
   party tenminste 5% van die stemme moet wen vir parlementêre
   verteenwordiging, nie vir die minderhede in Duitsland geld nie, is in
   Maart 2005 'n eie Sorbiese party, die Sorbiese Volksparty (Serbska
   Ludowa Strona) gestig.

[wysig] Grammatikale besonderhede

   Die taalgebied en tradisionele kleredragte van die Sorbe
   Die taalgebied en tradisionele kleredragte van die Sorbe

   Die Sorbiese taal beskik oor sewe naamvalle:
     * nominatief
     * genitief
     * datief
     * akkusatief
     * instrumentalis
     * lokatief
     * vokatief

   Verder ken Sorbies as een van die laaste Europese tale naas die enkel-
   en meervoud nog 'n tweevoudsvorm:
     * ruka die hand - enkelvoud
     * ruce twee hande - tweevoud
     * ruki meer dan twee hande - meervoud

   Slegs die Opper-Sorbiese taalvariant maak nog gebruik van 'n ou verlede
   tydsvorm, die sintetiese preteritum.

[wysig] Woordelys Afrikaans - Opper-Sorbies - Neder-Sorbies - Pools -
Tsjeggies - Russies

   Afrikaans Opper-Sorbies Neder-Sorbies Polabies Pools Tsjeggies Russies
   mens čłowjek cłowjek clawak, clôwak człowiek člověk человек (čelovék)
   aand wječor wjacor vicer wieczór večer вечер (véčer)
   broer bratr bratš brot brat brat брат (brat)
   dag dźeń źeń dôn dzień den день (deń)
   hand ruka ruka ręka ręka ruka рука (ruká)
   herfs nazyma nazyma prenja zaima, jisin jesień podzim осень (óseń)
   sneeu sneh sněg sneg śnieg sníh снег (sneg)
   somer lěćo lěśe let lato léto лето (léto)
   suster sotra sotša sestra siostra sestra сестра (sestrá)
   vis ryba ryba ryba ryba ryba рыба (rýba)
   vuur woheń wogeń widin ogień oheň огонь (ogóń)
   water woda wóda wôda woda voda вода (vodá)
   wind wětr wjatš wjôter wiatr vítr ветер (véter)
   winter zyma zyma zaima zima zima зима (zimá)

[wysig] Eksterne skakels

     * Webwerf van die kulturele vereniging Domowina
     * Inligting oor die Neder-Sorbiese taal en Duits-Sorbiese woordeboek

    Indo-Europese tale: Satem-tale: Slawiese tale
                 Wes-Slawiese tale:
    Kasjoebies | Polabies | Pools | Slowaaks | Sorbies | Rusyn (Rusnak) |
                                 Tsjeggies
                 Oos-Slawiese tale:
            Oekraïens | Russies | Rusyn (Roeteens) | Wit-Russies
                 Suid-Slawiese tale:
      Bulgaars | Macedonies | Kerkslawies | Sloweens | Serwo-Kroaties
                        (Bosnies, Kroaties, Serwies)

   Kategorie: Wes-Slawiese taal

