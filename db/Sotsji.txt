Sotsji


                                                  Sotsji
                                                                 Сочи
                                                 Kaart               Wapen

                                                                      Vlag

                                                  Land  Russiese Federasie
                                            Deelgebied      Krasnodar Krai
                                      Federale distrik        Suid-Rusland
                                            Koördinate  43°35′ N, 39°44' O
                                              Stigting 1838 (Aleksandrija)
                                            Oppervlak:
                                              - Totaal         3 508 vk km
                                     Hoogte bo seevlak             0-700 m
                                            Bevolking:
                                       - Totaal (2006)             329 481
                                  - Bevolkingsdigtheid            94/vk km
                                               Tydsone              UTC +3
                                          Burgemeester  Wiktor Kolodjasjni
                                     Amptelike Webwerf         sochiadm.ru

   Sotsji (Russies: Сочи) ['soʨɪ]) is 'n Russiese vakansieoord in
   Krasnodar Krai net noord van die Russiese Federasie se suidelike grens
   met 328 809 inwoners volgens die sensus van 2002. Die stad strek oor 'n
   lengte van meer as 140 kilometer langs die kus van die Swart See en lê
   aan die voet van die Kaukasus-bergreeks se sneeubedekte bergspitse.
   Sotsji is in Julie 2007 deur die Internasionale Olimpiese Komitee as
   die gasheerstad van die XXII Olimpiese Winterspele 2014 gekies.

[wysig] Geografie

   Die Swart See naby Sotsji (foto geneem in 1915)
   Die Swart See naby Sotsji (foto geneem in 1915)

   Sotsji se stadsgebied, wat oor 'n lengte van 145 kilometer langs die
   noordoostelike kus van die Swart See strek, is een van die langstes ter
   wêreld.

   Die Sjepsi-rivier suid van Toeapse vorm die noordwestelike grens van
   Sotsji, die Psou-rivier sowel Sotsji asook Rusland se suidoostelike
   grens met die Republiek Abchasië, wat voor sy eensydige
   onafhanklikheidsverklaring deel uitgemaak het van Georgië. Met 'n
   bevolkingsdigtheid van minder as 100 inwoners per vierkante kilometer
   is Sotsji een van die mees yl bevolkte stede ter wêreld.

   Die voorgebergte van die Kaukasus-bergreeks strek tot digby die kus en
   bereik hier reeds hoogtes van omtrent 1 000 meter. Danksy die beskermde
   ligging word Sotsji se klimaat deur baie milde winters gekenmerk.

   Die hoofberge van die Kaukasus sowat 25 tot 40 kilometer van die kus af
   bereik egter hoogtes van meer as 3 000 meter soos byvoorbeld die
   bergspits Zachwoa (3 345 meter).

   'n Aantal bergriviere soos Psesoeapse, Sjache, Sotsji en Msimta vloei
   deur Sotsji se stadsgebied en mond hier in die Swart See uit.

[wysig] Klimaat

   Danksy sy ligging word die kusgebied van Sotsji deur 'n subtropiese
   klimaat met lang en baie warm somers, warm najare en kort en milde
   winters gekenmerk.

   Die gemiddelde jaarlikse temperatuur is +14 °C. Januarie en Februarie
   is die koudste maande van die jaar met sowat +6 °C, Julie en Augustus
   die warmstes met sowat +23 °C. Die laagste temperatuur wat ooit in
   Sotsji aangeteken is was -13,4 °C op 25 Januarie 1892, die hoogste +39
   °C op 28 Julie 1981. Op 22 Januarie 1948 het die kwik tot +21,2 °C
   gestyg, terwyl temperature in die maande Julie en Augustus nog nooit
   benede +10 °C gedaal het.
   Krasnaja Poljana
   Krasnaja Poljana

   Die gemiddelde temperatuur van die Swart See se water is in Augustus
   +24,1 °C.

   Die gebied kry 'n gemiddelde jaarlikse reënval van meer as 1 600
   millimeter. Die meeste reën val in die wintermaande met 'n maksimum van
   190 millimeter in Desember en Januarie. Die minimum word in die
   somermaande tussen Mei en Junie met sowat 90 tot 100 millimeter bereik.
   Gewoonlik is daar net enkele reëndae met sterk, kort reënbuie.

   Die wintertemperature daal dikwels tot vriespunt in die berggebiede
   soos Krasnaja Poljana (600 meter bo seevlak), waar die Olimpiese
   Winterspele 2014 sal plaasvind. Die skigebiede is tussen die middel van
   Januarie en Maart deurgaans met sneeu bedek, en die sneeuhoogtes beloop
   2 meter of selfs meer in Maart. In die hoër geleë berggebiede duur die
   skiseisoen selfs van November tot die begin van Junie.
   Kategorie: Rusland

