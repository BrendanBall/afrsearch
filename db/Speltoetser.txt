Speltoetser


   ’n Speltoetser is sagteware wat die spelling van woorde in tekslêers
   nagaan en vergelyk met ’n ingeboude woordelys. Dit kan ook voorstelle
   maak vir die korrekte spelling van woorde. Sommige kan op hul eie
   gebruik word vir ’n stuk teks, terwyl ander deel uitmaak van ’n groter
   program soos ’n woordverwerker, elektroniese woordeboek of soekenjin.

[wysig] Werking

   Speltoetsers vergelyk elke woord in ’n dokument met ’n ingeboude
   woordelys en merk woorde wat nie daarin voorkom nie. Die meeste moderne
   speltoetsers sal ook ’n alternatiewe spelling voorstel wat die
   gebruiker kan aanvaar of ignoreer, of die gebruiker kan self vakkundige
   terme, eiename, ensovoorts byvoeg wat daarna erken sal word.

   Sommige programme kan selfs grammatikafoute uitwys of woorde binne
   konteks beskou. Sulke speltoetsers sal byvoorbeeld nie die woord
   "verassing" miskyk as dit "verrassing" moet wees omdat albei woorde in
   die woordelys voorkom nie, maar sal die woord binne konteks as ’n fout
   herken.

   Die meeste speltoetsers kan verskeie woordeboeke gebruik, soos vir
   ander tale of spesifieke vakrigtings – of die gebruiker kan dit self
   opstel.
   Kategorieë: Taal • Rekenaar

