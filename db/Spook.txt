Spook


   Hierdie gefabriseerde foto wys 'n vroulike spook op 'n trap
   Hierdie gefabriseerde foto wys 'n vroulike spook op 'n trap

   Die geloof in spoke is een van die mees algemene kenmerke van die
   bonatuurlike en mistiese filosofie en spruit voort uit die oortuiging
   dat die mens 'n individuele skepsel is, wat uit twee heeltemaal
   verskillende substansies gevorm is, wat onafhanklik van mekaar kan
   bestaan: Gees (die menslike siel) en materie (die menslike liggaam).

   Die meeste godsdienste aanvaar hierdie dualistiese sienswyse en beskou
   die liggaam as 'n tydelike en verganklike verskynsel, terwyl die
   menslike siel of gees as 'n ewigdurende fenomeen voorgestel word, wat
   nie deur die menslike dood geraak word nie. Daar word aangeneem dat die
   siel ná die afsterwe van 'n mens na 'n ander wêreld toe gaan
   (byvoorbeeld die "Hemel" of "Paradys" van die Christendom en Islam, die
   "Nirvana" van die Boeddhisme of enige ander "Wêreld van Geeste").

   Af en toe slag 'n siel volgens sommige filosofiese en godsdienstige
   oortuigings egter nie daarin om na die ander wêreld toe te gaan nie en
   bly gevolglik in die stoflike wêreld gevange. Tradisionele legendes
   beweer dat dit veral voorkom as die dood van 'n mens deur enige
   tragiese gebeure soos moord of selfmoord veroorsaak is. Daar word
   dikwels aangeneem dat die gees van die oorledene gereeld as 'n spook by
   die toneel van sy tragiese afsterwe verskyn.

   Die spoke van volksverhale is nie-stoflike wesens met bonatuurlike
   vermoëns, wat nogtans oor menslike eienskappe beskik. Hulle is die
   oorsaak van onnatuurlike verskynsels of staan in nou verband daarmee.
   Volgens tradisionele oortuigings verskyn spoke veral tydens die
   spookuur (tussen middernag en een uur) as deurskynende wesens met 'n
   menslike gedaante of as wesens met 'n laken oor hulle hoof.

   Die geloof in spoke is 'n kenmerk van die meeste kulture, alhoewel die
   woord spook in sy meer presiese betekenis net na die geeste van
   oorledenes verwys.

   Inhoud

        * 1 Kategorieë van spoke
        * 2 Spoke in die antieke wêreld
        * 3 Spoke en geeste in die Keltiese wêreld
        * 4 Wetenskaplike verklarings

[wysig] Kategorieë van spoke

   Die Skotse koning Macbeth sien die spook van Banquo. Skildery deur
   Théodore Chassériau
   Die Skotse koning Macbeth sien die spook van Banquo. Skildery deur
   Théodore Chassériau

   Volgens die skrywer George Tyrrell en ander deskundiges is daar vier of
   vf hoofkategorieë van spoke:
     * Eksperimentele spoke, waarby die geeste van lewende mense deur
       misterieuse magte op verskillende plekke verskyn.
     * Spoke, wat tydens 'n persoonlike krisis van mense by hulle verwante
       verskyn. Dikwels word mense, wat as dergelike spoke verskyn, deur
       'n noodlottige ongeluk bedreig.
     * Sogenaamde "post-mortem-spoke", wat eers ná die dood van 'n mens
       verskyn en baie op die oorledene lyk. Mense, by wie hierdie soort
       spoke verskyn, ly daarna dikwels aan skok.
     * "Egte" spoke, wat die meeste verskyn en geen verbintenis met die
       mense het vir wie hulle verskyn nie. Hulle verskyn soms eeue ná die
       afsterwe van 'n mens en is gewoonlik aan 'n bepaalde omgewing,
       byvoorbeeld 'n "spookhuis", gebonde.
     * "Astraalgeeste", wat in die antieke oosterse godsdienste as die
       geeste van sterre en planete beskou is. In die middeleeuse
       emonologie is astraalgeeste sowel gevalle engele asook die siele
       van oorledenes of geeste, wat uit vuur ontstaan het en tussen
       aarde, hemel en hel sweef en by geen van hierdie drie sfere behoort
       nie.
     * Klopgeeste tree veral snags op en veroorsaak geraas soos
       byvoorbeeld die tipiese klopgeluide.

[wysig] Spoke in die antieke wêreld

   Die Romeine het spoke as die rustelose siele van oorledenes beskou,
   alhoewel hierdie soort oortuigings deur destydse skrywers en filosowe
   dikwels belaglik gemaak is. Volgens die tradisionele Romeinse
   oortuigings, wat deur skrywers soos Plinius, Plutargus en Plinius
   oorgelewer is, het spoke veral snags by die begraafplekke van hulle
   sterflike oorskotte verskyn. Dikwels het die spoke van vermoordes hulle
   moordenaars gepla: Die spook van sy vermoorde broer het gereeld aan
   keiser Caracalla verskyn, en keiser Nero is deur die spook van sy
   moeder Agrippina gepla. Ná sy dood het Nero self 'n spook geword, net
   soos Caligula, wat verskyn het totdat sy susters sy liggaam verbrand
   het.

   Dit was vir Romeine belangrik om met die geeste van oorledenes te
   versoen, onder meer deur hulle begrafnis volgens die Romeinse tradisies
   te reël. Tydens die fees van die sogenaamde Lemoeralië (afgelei van
   Latyns lemures, die "gieriges" of geeste van die oorledenes) op 9, 11
   en 13 Mei het Romeinse huisvaders teen middernag opgestaan, kaalvoet na
   buite gegaan en met die vingers geklap om sodoende die spoke te
   verdryf. Daarna was hulle verplig om hul hande met pure fonteinwater te
   was, swart bone in die mond te neem, die bone agter hulle te gooi en
   hierdie prosedure nege keer te volg, om hulle en hul gesinne los te
   koop van die spoke.

[wysig] Spoke en geeste in die Keltiese wêreld

   Die Kelte van Wes-Europa het meer as 2 000 jaar gelede 1 November as
   die Keltiese Nuwejaarsdag en die Tamanfees ter ere van die Songod
   gevier. 31 Oktober, die Keltiese Oujaarsaand (volgens sommige
   deskundiges is dit moontlik slegs as die Einde van die Somer gevier),
   was egter gewy aan Samhain, die God van die Doderyk.

   Volgens die Keltiese oortuigings was die siel van 'n sondaar met sy
   afsterwe gewoonlik in die liggaam van 'n dier gevange. 31 Oktober was
   die dag van Samhain se regspraak, en op hierdie feesdag kon mense hom
   oorreed om die siele van oorledenes vry te laat.

   Samhain was ook die dag van besondere rituele, wat die lewende mense
   met hulle verlede en hulle voorvaders in aanraking gebring het. Die
   Kelte het geglo dat die geeste en demone van oorledenes en voorvaders
   op hierdie dag uit hulle grafte verrys om in huise te spook en die oes
   te bederf. Spys en drank is voor die huise geplaas om die geeste te
   versoen.

   Aangesien die geeste volgens die Keltiese godsdiens kennis van die
   geheime van die hiernamaals en die toekoms gehad het, was Samhain 'n
   geskikte dag vir die Druïde, waarop hulle voorspellings meer presies
   sou kon wees en voortekens deur hulle noukeuriger gelees kon word.

[wysig] Wetenskaplike verklarings

   Veral in die laat 19de eeu het wetenskaplikes belang gestel in spoke,
   en daar is selfs pogings onderneem om spoke in laboratoria te laat
   verskyn. Hierdie belangstelling is aangewakker deur die destydse
   gewildheid van die spiritualistiese filosofie, wat baie aanhangers in
   Engelstalige lande gehad het. Nogtans is daar geen wetenskaplike bewys
   opgelewer dat spoke wel bestaan nie, en die belangstelling is eerder
   misbruik deur twyfelagtige mediums, wat steeds as bedrieërs ontmasker
   is.

   Aangesien daar geen materialisties-empiriese bewyse vir spoke opgelewer
   kan word nie, erken die moderne wetenskap nie die bestaan van geeste of
   soortgelyke fenomene nie. Vanuit 'n historiese perspektief gesien, is
   die beweerde verskynings van spoke meestal subjektiewe en onopsetlike
   waarnemings van natuurfenomene.

   Psigologiese verklarings beskou spoke as fenomene, wat deur die
   waarnemers slegs ingebeeld is. Alhoewel die verskynings van geeste in
   verskillende kulture deur die eeue heen baie ooreenkomste toon, het dit
   eerder te make met die besonderhede van die menslike psige as met die
   bestaan van egte spoke.

   Britse wetenskaplikes van die Universiteit van Coventry het gedurende
   hulle navorsings oor spookverskynings 'n belangrike ontdekking gemaak.
   Volgens hulle word die waarneming van spoke deur infraklank veroorsaak
   - onhoorbare klankgolwe met lae frekwensies. Hierdie infraklank word
   gewoonlik deur wind, voertuie, elektriese apparate, branders van die
   see of aardbewings veroorsaak en lei by mense - wat dit nie kan hoor
   nie, maar wél aanvoel - tot vreesreaksies, ademloosheid en siddering.
   Aangesien die frekwensie van die infraklank 16 hertz beloop, begin die
   menslike oogappels, wat 'n resonansfrekwensie van 18 siklusse per
   sekonde het, saam met die infraklank tril en vae visioene waarneem.

   Misterieuse verskynings in spookhuise en -kastele is dus meestal die
   gevolg van wind, wat teen die mure waai en infraklank in die gange en
   ander dele van die geboue veroorsaak.
   Kategorie: Bonatuurlike

