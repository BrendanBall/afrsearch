Springbok, Noord-Kaap


          Hierdie artikel handel oor die dorp Springbok in die Noord-Kaap.
          Vir die artikel oor die soogdier, sien asseblief Springbok.

   blommeprag van Namakwaland
   blommeprag van Namakwaland
   Goegap-natuurreservaat
   Goegap-natuurreservaat

   Springbok is die hoofdorp van Namakwaland, ongeveer 555 km noord van
   Kaapstad en 40 km suid van Steinkopf aan die N7- nasionale pad geleë
   tussen skilderagtige granietkoppies. Die nabygeleë Okiep en Nababeep
   was lank belangrike kopermynbousentra. Die naam is waarskynlik afgelei
   van die troppe springbokke wat by 'n plaaslike fontein gesuip het voor
   die ontdekking van koper. Dit is die setel van talle van die Noord-Kaap
   se regeringsdienste, asook die sentrum van die handel, nywerheid,
   vervoer en administrasie van Namakwaland.

   Inhoud

        * 1 Geskiedenis
        * 2 NG kerk
        * 3 Besienswaardighede
        * 4 Opvoeding
        * 5 Bevolking

[wysig] Geskiedenis

   Die gebied is in 1685 deur goewerneur Simon van der Stel op sy beroemde
   ekspedisie besoek toe hy 'n prospekteerskag hier naby gesink het. Die
   dorp was oorspronklik bekend as Springbokfontein en is in 1862 gestig,
   danksy die ontginning van koper in die omgewing. Dit is vir die eerste
   keer kommersieel deur ene King in 1850 ontgin. Die dorp het in 1933
   munisipale status verkry. Dit is in die Tweede Vryheidsoorlog beleër en
   verower deur generaal S.G. Maritz. 'n Gedenkteken by die bekende
   klipkoppie in die middel van die dorp gedenk die simboliese Ossewatrek
   van 1938 wat Springbok aangedoen het.

[wysig] NG kerk

   Hoewel die eerste NG kerk in Namakwaland in 1864 by Bowesdorp naby die
   teenswoordige Kamieskroon gebou is, word die stigting van die NG
   gemeente Namakwaland, wat vandag op Springbok gesetel is, as 1850
   aangegee. Daar is ook 'n tweede NG gemeente op die dorp, die NG
   gemeente Boesmanland in die sogenaamde nuwe uitbreiding (Simonsig) aan
   die oostekant van die N7-hoofpad.

[wysig] Besienswaardighede

   Die dorp is naby aan die Goegap-natuurreservaat geleë en is die basis
   van waar blommekykers jaarliks in die lente die blommeprag van
   Namakwaland verken. Daar is twee hotelle en talle gastehuise asook die
   bekende geel-en-wit gastekamers van 'n bekende inwoner, mnr. Jopie
   Kotze. Die dorp beskik ook oor woonwaparke, 'n vliegveld en 'n baan vir
   motorwedrenne. Die dorp het vroeër jare 'n vooruitstrewende Joodse
   gemeenskap gehad. Vandag word die sierlike ou sinagoge as museum
   gebruik, terwyl 'n klein klipkerkie van die Anglikaanse kerk as
   toeriste-inligtingsentrum dien. Dit is sowat 150 km van die see oor
   Steinkopf geleë. In die nabyheid is ook Spektakelpas, 22 km wes van die
   dorp en net oos van die Buffelsrivier, waar volgens oorlewering 'n
   ossewa omgeval het en die vrouepassasiers 'n spektakel veroorsaak het
   toe hulle uitgeval het.

   Die Hester Malan-natuurreservaat naby Springbok beslaan 'n oppervlak
   van 6 500 hektaar en pronk met inheemse flora, vetplante (sukkulente)
   en aalwyne, wat ook hier gekweek word.

[wysig] Opvoeding

   Die Primêre Skool Springbok is die dorp se enigste voormalige Model
   C-laerskool, terwyl daar ook 'n laerskool in die sogenaamde bruin
   woonbuurt Bergsig is. Daar is 'n hoër meisieskool wat deur die
   Rooms-Katolieke Kerk in die sogenaamde bruin woonbuurt Matjieskloof
   onderhou word, die Sekondêre Skool S.A. van Wyk in Bergsig en die
   Hoërskool Namakwaland op die dorp. Leerders van Springbok gaan selfs na
   skole so ver as Concordia en Steinkopf. Meer inligting oor van die
   skole wat uitblink, is te kry by die jaarlikse aanwysing van top skole
   in die Noord-Kaap.

[wysig] Bevolking

   Volgens die World Gazetteer het Springbok se bevolking gedaal van 10
   705 in 1996 tot 10 393 in 2007.
   Kategorieë: Noord-Kaap • Dorpe in Suid-Afrika

