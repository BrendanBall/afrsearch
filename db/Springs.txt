Springs


   Springs is 'n pragtige myndorp (stad) aan die Oos-Rand van die
   Gauteng-provinsie, Suid-Afrika, oos van Johannesburg. Die naam van die
   stad kom van die groot aantal fonteine (Engels: springs) in die
   omgewing. Dit het 'n populasie van meer as 200 000.

   Die oorspronklike 7 km²-plaas waarop die stad later gebou sou word, The
   Springs, is opgemeet in 1883. Steenkool is in die omgewing ontdek in
   1887 en drie jaar later is Transvaal se eerste spoorlyn gebou om
   steenkool van die Oos-Randse steenkoolvelde na die goudmyne van die
   Witwatersrand te vervoer.

   Die Springs-steenkoolmyne is later gesluit nadat steenkool verder oos
   in Witbank ontdek is. Intussen is goud ook in die omgewing ontdek. 'n
   Dorp is uitgelê in 1904 en in 1908 het die eerste goudontginning begin.
   Munisipale status is in 1912 aan Springs toegeken. In die laat 1930's
   was daar agt goudmyne naby Springs, wat dit die grootste enkele
   goud-produserende area ter wêreld gemaak het.

   Springs het verskeie voorstede onder andere :- Petersfield, Strubenvale
   en Struisbult.

   Springs is huidig een van die industriële sentra van die Witwatersrand.
   Mynbou is vervang deur vervaardiging en ingenieurs-industrieë. Produkte
   van die streek sluit chemikalieë, papier en voedselstowwwe in.

   Springs is tans deel van die Ekurhuleni Metropolitaanse Munisipaliteit
   wat die groter Oos-Rand insluit.
   Kategorieë: Gauteng • Dorpe in Suid-Afrika

