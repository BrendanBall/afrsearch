Sprinkaan


   Rooi sprinkaan, Nomadacris septemfasciata
   Rooi sprinkaan, Nomadacris septemfasciata
   Wyfie van die groot groen sabelsprinkaan, Tettigonia viridissima
   Wyfie van die groot groen sabelsprinkaan, Tettigonia viridissima

   Sprinkane is plantetende insekte van die orde Orthoptera en suborde
   Caelifera. Hulle kan ver spring met hul sterk agterpote en baie soorte
   kan ook vlieg. Sprinkane wat in swerms vlieg word treksprinkane genoem.
   Sommige sprinkane het kort voelhorings (veldsprinkane) en andere het
   voelhorings wat langer is as hul liggaam (langhoringsprinkane).

   Sprinkane se lengtes wissel van 10 tot 110 mm. Hulle kom in baie kleure
   voor, soms selfs groen en bruin in dieselfde spesie. Sommiges het
   helder kleure om roofdiere te waarsku dat hulle giftig of onsmaaklik
   is. Suid-Afrika se bekende groen en rooi melkbossprinkaan is giftig
   omdat dit giftige melkbosse vreet.

   Die gehoorsintuie is op die sykante van die eerste agterlyfsegment. Die
   meeste sprinkane striduleer (sing) deur 'n vyl op die agterpote, teen
   die voorvlerke te skuur.

   Die meeste veldsprinkane lê hul eiers in pakkies in die grond, soms tot
   100 mm diep. Die wyfies het 'n lêboor wat aangepas is om te grawe. Die
   eierpakkies kan vanaf tientalle tot meer as honderd eiers bevat. Baie
   soorte se eiers maak 'n diapouse deur om die winter of droogtes te
   oorlewe. Wanneer die weerstoestande reg is, broei die eiers uit. Die
   nimfe, soos die larwe van hemimetaboolinsekte genoem word is aanvanklik
   voetgangers. Hulle ondergaan tydens hul ontwikkeling vyf tot sewe
   vervellings, waarby elke volgende stadium groter is as die vorige met
   langer vlerkstompies. Die laaste vervelling lei tot die volwasse
   stadium. Die jong volwasse het enigiets van dae tot weke nodig om
   geslagsryp te word. Soorte met 'n diapouse in die volwasse stadium neem
   selfs maande daarvoor.

   Die lewensiklus van die langhoringsprinkaan is soortgelyk aan die
   bogenoemde, maar die eiers word dikwels op of in plante gelê. Die
   wyfies het 'n sabelvormige lêboor hiervoor.

   Op baie plekke in die wêreld word sprinkane geëet. Hulle is 'n goeie
   bron van proteïen. Soldate word dikwels aangeraai om sprinkane te vang
   en te eet indien hulle sou verdwaal en die voedsel opraak.

   Treksprinkane kan geweldige skade aan oeste aanbring.

   Daar is ongeveer 650 spesies in Suid-Afrika, waarvan 4 treksprinkane
   is. Ons identifiseer drie soorte gebiede met treksprinkane in Suidelike
   Afrika: By die opbougebied bou die digthede van die alleenlopers op.
   Die swerms ontwikkel in die permanente tuisgebied, en val dan gereeld
   die invalsgebied binne. Die permanente tuisgebiede val grotendeels in
   die droë sentrale gedeeltes van Suid-Afrika en suidelike Namibië.

[wysig] Bronne

     * Erik Holm en Elbie de Meillon, Insekte, Struik Uitgewers, Kaapstad,
       1987.

   Kategorie: Insekte

