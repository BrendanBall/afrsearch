Spysverteringstelsel


   Die spysverteringstelsel is die orgaanstelsel van 'n liggaam waar
   voedselsoorte soos koolhidrate, vette en proteïene afgebreek en verteer
   word voordat dit deur die dermkanaal geabsorbeer kan word.

   Vertering is die afbreek van voedsel tot kleiner en oplosbare
   voedseldeeltjies sodat dit deur selle gebruik kan word. Vertering word
   op twee maniere bewerkstellig: meganies en chemies.

   Inhoud

        * 1 Meganies vertering
        * 2 Chemiese vertering
        * 3 Betrokke organe
        * 4 Verskillende dele van die spysverteringskanaal
             + 4.1 Mond
                  o 4.1.1 Tande
                  o 4.1.2 Speekselkliere
                  o 4.1.3 Tong
             + 4.2 Slukderm
             + 4.3 Maag
             + 4.4 Dunderm
             + 4.5 Dikderm

[wysig] Meganies vertering

   Die kos word fisies deur kou, skeur, roer, druk, meng en maal opgebreek
   en fyngemaak tot kleiner deeltjies. Byvoorbeeld, die tande kou, skeur
   en maal die kos, terwyl die maag dit maal, meng en roer. Peristaltiese
   bewegings in die dunderm help ook met meganies vertering. Dít is die
   onwillekeurige sametrekking van die spysverteringstelsel, wat gewoonlik
   ongemak veroorsaak.

[wysig] Chemiese vertering

   Die fyngemaakte kos word nog verder afgebreek tot kleiner eenhede deur
   spysverteringsensieme. Dié ensieme verteer die voedsel tot die
   eenvoudigste vorm wat deur die bloed opgeneem kan word en dan deur
   selle gebruik kan word.

[wysig] Betrokke organe

   Die onderstaande organe speel 'n rol by die eet, vertering en absorpsie
   van voedsel, sowel as die uitskeiding van onverteerde voedsel (feses).
     * Mondholte
     * Speekselkliere
     * Lugpyp
     * Slukderm
     * Maag
     * Lewer
     * Galblaas
     * Pankreas
     * Dunderm
     * Dikderm (kolon)
     * Blindederm (appendiks)
     * Rektum
     * Anus

[wysig] Verskillende dele van die spysverteringskanaal

[wysig] Mond

   Drie strukture in die mond help met vertering:
     * Tande
     * Speekselkliere
     * Tong

[wysig] Tande

    Soort tande   Funksie
      Snytande    Byt/sny voedsel in kleiner stukkies
   Hoek-/oogtande Skeur taai voedsel af
   Voorkiestande  Maal voedsel fyn
   Ware kiestande Maal voedsel fyn

   'n Mens besit eers 'n melkstel wat uit twintig tande bestaan en dan 'n
   permanente stel wat uit 32 tande bestaan.

[wysig] Speekselkliere

   Die mens besit ses speekselkliere in pare van twee (so daar is drie
   pare).

   Die posisie van die speekselkliere is:
     * Voor die ore
     * Onder die tong
     * Onder die onderkaak

   Die afskeiding van die speekselkliere word speeksel genoem.

   Die funksies van die speeksel is:
     * Los droë voedsel op sodat dit geproe kan word
     * Maak voedsel sag en glad sodat dit maklik ingesluk kan word
     * Neutraliseer die sure in die kos om tandbederf te keer

[wysig] Tong

   Die funksies van die tong is:
     * Stoot kos tussen die tande tydens die kouproses
     * Meng voedsel met die speeksel
     * Rol voedsel in 'n bolletjie om te sluk
     * Help om voedsel af te sluk
     * Stel jou in staat om die kos te kan proe

[wysig] Slukderm

   Die funksie van die slukderm is om die voedsel van die mondholte na die
   maag te vervoer. Daar vind geen vertering in die slukderm plaas nie,
   omdat daar geen ensieme afgeskei word wat die voedsel kan verteer nie.
   Die onwillekeurige spiersametrekkings wat die voedsel na die maag
   vervoer staan bekend as peristaltiese bewegings (peristalse).
   Peristaltiese bewegings vind ook plaas in die maag, slukderm en
   dikderm.

[wysig] Maag

   Die maag is in die buikholte, net onder die diafragma, geleë. Die maag
   voer kragtige karringbewegings uit om die voedsel in kleiner dele op te
   breek sodat ensieme daarop kan inwerk. Die verteringsap van die maag
   staan bekend as maagsap. Twee stowwe, naamlik soutsuur en die ensieme,
   speel 'n rol in die verteringsproses in die maag. Soutsuur in die maag
   het twee funksies:
     * Maak kieme dood
     * Skep 'n suur omgewing in die maag waarin die ensieme kan werk

   Die soutsuur word eers afgeskei as daar reeds voedsel in die maag is,
   en 'n slymlaag aan die binnekant van die maag keer die soutsuur se
   verterende aksie. Die voedsel bly ongeveer twee tot vier ure in die
   maag. Wanneer die voedsel die maag verlaat, is dit 'n vloeibare grys
   massa.

[wysig] Dunderm

   Die mens se dunderm is vyf meter lank. Die lengte is noodsaaklik as
   gevolg van die volgende redes:
     * Dit moet die voedsel volledig verteer totdat dit opneembare
       voedingstowwe is
     * Dan moet dit ook al dié opneembare voedingstowwe, uit die aard van
       die saak, opneem

   Die verteringsap wat deur die dunderm afgeskei word, word dermsap
   genoem. Daar is vyf miljoen vingeragtige uitgroeisels aan die binnekant
   van die derm, wat dermvlokkies genoem word. Die dermvlokkies se funksie
   is om die absorpsie-oppervlak te vergroot.

   Die dunderm het twee hooffunksies:
     * Verteer die voedsel tot voedingstowwe
     * Absorbeer voedingstowwe

   (Dié redes is ook hoekom die derm so lank moet wees)

   Die verteerde voedsel wat uit die dunderm geabsorbeer is, word deur
   middel van bloedvate na die lewer vervoer en daarna na die res van die
   liggaam.

   Daar is twee ondersteunende organe wat met die dunderm verbind is,
   naamlik:
     * Die lewer (en die galblaas)
     * Die pankreas

   Die lewer produseer gal, wat in die galblaas geberg word. Gal het twee
   funksies:
     * Dit emulsifiseer vette (breek dit op in vetdruppeltjies)
     * Help vette absorbeer

   Die pankreas skei pankreassap af wat ensieme bevat vir die vertering
   van voedsel. Dit skei ook hormone af wat 'n rol speel in die regulering
   van die suikerbalans van die liggaam.

[wysig] Dikderm

   Die dikderm is 1,5 meter lank. Dit het drie funksies:
     * Dit berg die feses (onverteerde voedsel)
     * Absorbeer water, sout en minerale
     * Skei slym af

   Daar is 'n vingeragtige sakkie wat aan die begin van die dikderm
   vassit, en dit word die blindederm of appendiks genoem. Die rektum is
   die laaste gedeelte van die dikderm. Die feses verlaat die liggaam deur
   'n opening genaamd die anus.
   Kategorie: Anatomie

