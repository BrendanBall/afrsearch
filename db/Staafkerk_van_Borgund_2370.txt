Staafkerk van Borgund


   Die Staafkerk van Borgund
   Die Staafkerk van Borgund

   Die Staafkerk van Borgund is in die Noorse munisipaliteit Lærdal
   (provinsie Sogn og Fjordane) word as een van die uitmuntendste
   voorbeelde van die Noorse staafboukuns beskou. Dit is een van die
   oudste houtgeboue in Europa en 'n trekpleister vir toeriste.

   Inhoud

        * 1 Ligging, betekenis en datering
        * 2 Argitektuur
             + 2.1 Plattegrond
             + 2.2 Opbou
             + 2.3 Binneruimte
             + 2.4 Kloktoring
        * 3 Die staafkerk vandag
        * 4 Namaaksels
        * 5 Verwysings
        * 6 Bronliteratuur
        * 7 Eksterne skakels

[wysig] Ligging, betekenis en datering

   Die ligging van Borgund
   Die ligging van Borgund

   Die Staafkerk van Borgund is sowat 30 kilometer oos van die dorp
   Lærdalsøyri aan die grootpad E16 tussen Fagernes en Sogndal in die
   Lærdal en aan die oewer van die rivier Lærdalselva en 345 meter bo
   seevlak geleë. Die kerk is net soos Germaanse heiligdomme nie in 'n
   dorp opgerig nie, maar op 'n afgeleë plek wat vroeër ook as
   vergaderplek vir die boere van die omgewing gedien het.

   Die staafkerk is ná die jaar 1181 opgerig en aan die apostel Andreas
   gewy. Dit is tans een van die oudste bewaarde houtgeboue in Europa. Van
   die oorspronklik meer as 1 000 staafkerke in Noorweë het slegs 28
   bewaar gebly. Naas die Staafkerk van Heddal het ook die kerkgebou in
   Borgund grotendeels in sy oorspronklike toestand bewaar gebly en het in
   baie gevalle as voorbeeld vir herstelwerk en restourasies van ander
   staafkerke gedien.

   Die oudste dokumente, wat na die Staafkerk van Borgund verwys, dateer
   uit die jaar 1342. Die kerkgebou is nogtans ouer en het in die tydperk
   tussen 1150 en 1200 ontstaan. Volgens dendrochronologiese ondersoeke is
   die hout, wat as boumateriaal gedien het, in die winter van 1180/81
   gekap, en ook rune-inskrifte op die hout verwys na hierdie datum.^[1].

   Argeologiese ondersoeke is in die jare 1969 en 1985 gedoen, en onder
   die bodem van die staafkerk is spore van 'n ouer gebou ontdek.

[wysig] Argitektuur

[wysig] Plattegrond

   Die staafkerk se plattegrond
   Die staafkerk se plattegrond
   Wesportaal met spookdrumpel
   Wesportaal met spookdrumpel
   Dakkonstruksie met spane
   Dakkonstruksie met spane

   Die kenmerkende argitektoniese karakteristieke van die Staafkerk van
   Borgund het die aanleiding tot die vakterm "Borgund-tipe" gegee wat nou
   na 'n aantal soortgelyke staafkerke verwys.

   Die saaldak van die verhoogde hoofskip rus op twaalf houtpilare. Aan
   die oostelike kant sluit 'n koorkamer met 'n halfronde koornis by die
   hoofskip aan. Rondom die hoofskip is 'n sybeuk opgerig, maar in
   teenstelling met die klassieke argitektoniese verdeling van 'n
   kerkgebou in hoofskip en sybeuk moet hierdie gedeeltes in Borgund as
   die staafkerk se sentrale ruimte beskou word aangesien net die
   neweruimte vroeër oor kerkbanke beskik het. Die koorruimte is in
   argitektoniese opsig sowel in sy binneste asook sy buitenste duidelik
   van die sentrale ruimte geskei.

   Rondom die kerk en sy koorruimte loop die sogenaamde svalgang, 'n
   oordakte galery wat vroeër ná die kerkdienste as 'n vergaderplek vir
   kerkgangers gedien het. Daarnaas kon kerkgangers hier hul wapens neerlê
   voordat hulle die kerkgebou betree het. Sowel die svalgang asook die
   sybeuke is van plat lessenaarsdakke voorsien.

[wysig] Opbou

   Die Staafkerk van Borgund beskik oor ses vlakke. Die hoofskip en die
   reghoekige koorruimte is van geweldakke voorsien. Oor die dak van die
   hoofskip is drie bykomende klein geweldakke aangebring wat in 'n spits
   torinkie met windwyser toeloop. Die hoeke van hierdie dakke se gewels
   is met draakkoppe versier wat volgens 'n heidense tradisie simboliese
   beskerming aan die kerk verleen.

   In 1738 is dele van die dak se nok, die draakkoppe en ander gedeeltes
   van die dakversierings vervang. Een orspronklike draakkop uit die
   Middeleeue is nogtans opbewaar. Die sybeuk se gewelhoeke en die kleiner
   gewels van die svalgang is daarenteen met kruise versier wat vanweë hul
   groot aantal as magiese beskermingstekens beskou kan word.

   Die dakke is met houtspane bedek, en ook die naels, waarmee die spane
   vasgespyker is, is van hout vervaardig. 'n Aantal spane dateer
   waarskynlik nog uit die Middeleeue. Vanweë die gebrek aan materiaal is
   metaal slegs vir die deurslotte en skarniere gebruik.

   Die kerk beskik oor 'n westelike en 'n suidelike portaal wat albei van
   archivolte (halfronde boë) en halfsuile omraam word en met
   dierornamente en blaarranke versier is. Die suidelike portaal met sy
   effens meer beskeie dekorasie is van kapitele met gesnyde beelde van
   leeus. Die westelike portaal toon naas die ranke ook vegtende,
   draakagtige diere. Die kerkingang by die wesportaal beskik oor 'n
   sogenaamde spookdrumpel: 'n Traptree wat keer dat spoke die kerk
   binnekom. Die ingang is om hierdie rede ook betreklik smal.

   Die wesportaal toon sekere invloede van die destydse steenboukuns, en
   die pilare regs en links van die portaal het die gedaantes van pilare
   met basis en kapiteel. Die portaal met sy ronde boë is ryk versier. Ook
   die koorruimte beskik oor 'n portaal in suidelike rigting, alhoewel dit
   ernstig beskadig is. Die koorruimte se dak is keëlvormig en het -
   analoog met die portale - 'n kort toring met 'n keëlvormige dak en 'n
   kruis.

[wysig] Binneruimte

   Die dakkonstruksie met sint-andrieskruise
   Die dakkonstruksie met sint-andrieskruise
   Tekening van G.A. Bull
   Tekening van G.A. Bull

   Die Middeleeuse binneruimte het goed bewaar gebly en is in sy
   oorspronklike toestand gelaat. Slegs die Middeleeuse koorhek is ná die
   Reformasie verwyder. Die Middeleeuse houtvloer en die sitbanke langs
   die mure het gedeeltelik, die steenaltaar en die doopvont uit speksteen
   volledig bewaar gebly.

   Die preekstoel dateer uit die periode tussen 1550 en 1570, terwyl die
   altaartafel in 1654 en die raam van die altaarskildery in 1620. Die
   skildery toon in sy middel die kruisiging van Jesus van Nasaret, terwyl
   die Jonkvrou Maria aan die linker- en Johannes die Doper aan die
   regterkant uitgebeeld word. Die timpaanveld vertoon 'n swewende duif op
   'n blou agtergrond. Onderaan die skildery is 'n inskrif met goue
   letters op 'n swart agtergrond.

   Die staafkerk beskik daarnaas oor 'n tabernakel uit die tydperk tussen
   1550 en 1570, terwyl die kerk se inwydingskruise nog steeds aan die
   suidelike binnemuur van die kerkskip. Die figure en runes, wat aan die
   binnekant van die koor ingesny is, dateer vermoedelik uit die
   Middeleeue.

   Die dakkonstruksie rus op houtpilare wat onderling deur
   sint-andrieskruise gestut word. Die pilare se eindpunte is met
   houtsnywerk versier wat maskers van mense en fabelwesens uitbeeld.
   Vroeër het kykgate in die muurplanke van die verhoogde sentrale ruimtes
   as vensters gedien. Die groter vensters, wat laster ingebou is, is
   tydens die restourasie weer verwyder.

[wysig] Kloktoring

   Aan die suidkant van die begraafplaas is 'n kloktoring opgerig waar met
   die uitsondering van 'n klein klok in die dakruiter alle klokke van die
   staafkerk opgehang is. Die toringkonstruksie het sy oorspong in die
   Middeleeue, en daar word aangeneem dat dit gelyktydig met die kerkgebou
   opgerig is.^[2] Aan sommige gedeeltes van die kloktoring is planke
   aangebring om die ou boumateriale te beskerm.

[wysig] Die staafkerk vandag

   Detail van die kloktoring
   Detail van die kloktoring
   Die ou en nuwe kerkgebou met die kloktoring
   Die ou en nuwe kerkgebou met die kloktoring

   Die staafkerk is tot by die jaar 1868 gereeld vir kerkdienste gebruik;
   daarna het 'n nuwe kerkgebou 100 meter wes van die staafkerk sy funksie
   oorgeneem. Die begraafplas is steeds gebruik. In 1877 het die
   Fortidsminneforeningen, 'n verenging wat hom vir die bewaring van die
   staafkerk beywer het, die historiese gebou gekoop wat vinnig tot 'n
   toeristetrekpleister ontwikkel het. Reeds in 1898 is 'n toeristegids
   met Noorse en Engelse teks gepubliseer. Die staafkerk dien tans as 'n
   museum, aangesien hier geen kerkdienste meer gehou word nie.

   Die toerisme het egter tot slytasie gelei, en in 1973 is 'n houtvloer
   ter beskerming van die kerk se oorspronklike vloer aangebring. Ook die
   rune-inskrifte is van 'n kunststofafdekking voorsien. Die svalgang is
   vir besoekers gesluit. Weens die groot aantal toeriste bly slytasie
   steeds 'n probleem.

   Die Staafkerk van Borgund staan tans tussen die begin van Mei en die
   einde van September oop vir besoekers. Op 2 Mei 2005 is 'n
   uitstallingsentrum naby die kerk geopen wat die geskiedenis van
   staafkerke en die godsdiens in die Middeleeue behandel. Die
   kerkgemeente Borgund maak deel uit van die Noorse Kerk. Saam met Tønjum
   en Hauge is Borgund 'n deel van die groot gemeente van Lærdal in die
   bisdom Bjørgvin (Bergen).

[wysig] Namaaksels

   Die Staafkerk van Borgund het reeds twee keer as 'n voorbeeld vir
   namaaksels gedien: Die Chapel in the Hills in Rapid City in die
   Amerikaanse deelstaat Suid-Dakota uit die jaar 1969 is 'n kopie van die
   Noorse kerk, terwyl die Gustav-Adolf-staafkerk in die Duitse dorp
   Hahnenklee in die Harz-gebergte slegs rofweg volgens sy Noorse eweknie
   ontwerp en in 1908 ingewy is.

[wysig] Verwysings

     * Hierdie artikel, of gedeeltes daarvan, is uit die volgende
       Wikipedia artikel vertaal: Stabkirche Borgund

    1. ^ www.arild-hauge.com: Inskrifte
    2. ^ www.etojm.com: Die Staafkerk van Borgund

[wysig] Bronliteratuur

     * Hauglid, Roar: Norske stavkirker. Oslo: Dreyer 1977, ISBN
       82-09-00938-9
     * Burger, Erich: Norwegische Stabkirchen. Geschichte, Bauweise,
       Schmuck. Köln: DuMont 1978 (DuMont Kunst-Taschenbücher, ISBN
       3-7701-1080-3.
     * Sakuma, Yasuo en Ola Storsletten: Die Stabkirchen Norwegens.
       Meisterwerke nordischer Baukunst. Augsburg: Bechtermünz 1997, ISBN
       3-86047-239-9

[wysig] Eksterne skakels

     * Die amptelike webwerf van Fortidsminneforeninga: Die Staafkerk van
       Borgund
     * www.trolljenta.net: Gedetailleerde argitektoniese beskrywing van
       staafkerke

   Commons
   Multimedia oor hierdie onderwerp is te vinde op Wikimedia Commons onder
   die titel:
   Category:Borgund Stave Church
   Kategorieë: Noorweë • Argitektuur

