Staal


   Staal is 'n legering wat hoofsaaklik uit yster bestaan met 'n
   koolstof-inhoud tussen 0.2 en 2.04% op 'n massabasis
   (C:1000–10,8.67Fe), afhangende van die graad. Koolstof is die mees
   kostedoeltreffende legeringsmetaal vir yster. Verskeie ander
   legeringselemente word egter ook gebruik soos mangaan, chroom, vanadium
   en wolfram.^[1] Koolstof en ander elemente dien as verhardingsmiddels
   en verhoed dat die dislokasies van die ysteratoom kristalstruktuur
   oormekaar gly. Deur die hoeveelhede en die vorm waarin die
   legeringselemente in die staal voorkom kan eienskappe soos die
   hardheid, smeebaarheid en treksterkte van die staal beheer word.
   Die staalkabel van 'n koolmyn se skag.
   Die staalkabel van 'n koolmyn se skag.

   Staal met 'n verhoogde koolstofinhoud kan harder en sterker gemaak word
   as yster, maar word dan ook meer bros. Die maksimum oplosbaarheid van
   koolstof in yster (in die austenitiese gebied) is 2.14% op 'n
   gewigsbasis en kom voor by 1149 °C; hoër konsentrasies van koolstof of
   laer temperature sal sementiet tot gevolg hê. Legerings met 'n hoër
   koolstofinhoud as hierdie staan bekend as gietyster as gevolg van hulle
   laer smeltpunt en gietvermoë. Staal kan ook van smeeyster onderskei
   word wat slegs 'n klein hoeveelheid vreemde elemente bevat, maar soveel
   as 1-3% op 'n gewigsbasis slak in die vorm van verlengde partikels wat
   in een rigting voorkom wat 'n kenmerkende grein in die yster
   veroorsaak. Smeeyster is meer roesbestand as staal en kan makliker
   gesweis word.

   Ten spyte daarvan dat staal lank voor die Renaissance met behulp van
   verskeie ondoeltreffende metodes vervaardig is, het die gebruik daarvan
   eers algemeen geword nadat meer doeltreffende vervaardigingsmetodes in
   die 17^de eeu ontwikkel is. Met die ontdekking van die Bessemer-proses
   in die middel 19^de eeu het staal 'n betreklik goedkoop,
   massavervaardigde materiaal geword. Verdere verfynings van die proses,
   soos die Linz-Donawitz verwerkingstegniek oftewel die basiese
   suurstofproses, het die vervaardigingskoste verder verlaag en ook die
   kwaliteit van die metaal verhoog. Vandag is staal 'n algemene
   boumateriaal in die wêreld en is 'n belangrike komponent in geboue,
   gereedskap, voertuie en huishoudelike- en ander toebehore.

   Moderne staal word geïdentifiseer deur verskeie grade wat deur
   verskillende standaarde organisasies daargestel word.

[wysig] Materiaaleienskappe

   Yster word soos die meeste ander metale gewoonlik nie in as 'n
   onverbonde element in die aarde se kors aangetref nie.^[2] Yster word
   slegs in verbinding met suurstof of swael in die aarde se kors gevind.
   Tipiese ysterbevattende minerale sluit Fe[2]O[3]-die vorm waarin
   ysteroksied in die mineraal hematiet voorkom en FeS[2]—piriet.^[3]
   Yster word ontgin vanuit erts deur die suurstof te verwyder deur dit
   met 'n ander chemiese element te verbind soos koolstof. Die smeltproses
   is eers toegepas op metale met laer smeltpunte. Koper smelt net bokant
   1000 °C, terwyl tin rondom 250 °C. Daarteenoor smelt gietyster wat meer
   as 1.7% koolstof in legering bevat by ongeveer 1 370 °C. Al hierdie
   temperature kon bereik word met antieke metodes wat vir ten minste 6000
   jaar lank in gebruik was (sedert die bronstydperk). Aangesien die
   oksidasietempo baie vinnig toeneem na 800 °C, is dit belangrik dat die
   smeltproses in 'n omgewing plaasvind waar daar min suurstof is.

   Anders as koper en tin los koolstof geredelik op in vloeibare yster,
   wat meebring dat die smeltproses 'n legering tot gevolg het wat te veel
   koolstof bevat om staal genoem te word.^[4] Selfs in die nouer
   konsentrasiebestek van staal, kan die mengsels van koolstof en staal 'n
   verskeidenheid strukture vorm waarvan die eienskappe merkbaar verskil.
   Dit is baie belangrik dat 'n mens hierdie verskille verstaan om goeie
   kwaliteit staal te kan vervaardig. By kamertemperatuur is die mees
   stabiele vorm van yster die liggaamsgesentreerde kubiese struktuur
   ferriet of α-yster, wat 'n betreklik sagte metaal is wat slegs 'n klein
   hoeveelheid koolstof kan oplos (nie meer as 0.021 % op 'n massabasis
   teen 910 °C). Bo 910 °C ondergaan ferriet 'n fase-oorgang vanaf die
   liggaamsgesentreerde kubiese struktuur na 'n vlakgesentreerde kubiese
   struktuur wat austenitiese of γ-yster genoem word, wat ook 'n sagte
   metaal is maar beduidend meer koolstof kan oplos (soveel as 2.03 % op
   'n massabasis teen 1154 °C)^[5]

   Aangesien koolstofryke austeniet verkoel, poog die mengsel om terug te
   keer na die ferrietfase wat 'n oormaat koolstof tot gevolg het. Een
   manier waarop die koolstof die austenietfase kan verlaat is vir die
   sementiet om uit die mengsel te presipiteer wat yster agterlaat wat
   suiwer genoeg is om ferriet te vorm en 'n gevolglike
   sementiet-ferrietmengsel tot gevolg het. Sementiet is 'n
   stoichiometriese fase met die chemiese formule Fe[3]C. Sementiet vorm
   in gebiede waar die koolstofinhoud hoër is terwyl ander gebiede daar
   rondom na die ferrietfase terugkeer. Sodoende word herhalende patrone
   gevorm wat aanleiding gee tot lae wat as perliet (Fe[3]C:6.33Fe) bekend
   staan vanweë die pêrelagtige voorkoms of die soortgelyke maar minder
   aantreklike bainietfase.
   'n Yster-koolstof fase-diagram, toon die toestande wat nodig is vir die
   verskillende fases om te vorm aan.
   'n Yster-koolstof fase-diagram, toon die toestande wat nodig is vir die
   verskillende fases om te vorm aan.

   Die belangrikste polimorfiese vorm is waarskynlik martensiet, 'n
   chemies metastabiele stof wat ongeveer vier keer sterker is as ferriet.
   'n Minimum van 0.4 massapersent koolstof (C:50Fe) word benodig om
   martensiet te vorm. Wanneer austeniet geblus word om martensiet te
   vorm, word die koolstof op die plek "vasgevang" wanneer die
   selstruktuur oorskakel vanaf 'n vlakgesentreerde kubiese tot 'n
   liggaamsgesentreerde kubiese struktuur. Die koolstofatome is veels te
   groot om in die interstellêre ruimtes te pas en verwring die
   selstruktuur na 'n liggaamsgesentreerde tetragonale struktuur.
   Martensiet en austeniet het 'n identiese chemiese samestelling. Daarom
   vereis dit uiters min termiese aktiveringsenergie om te vorm.

   Die hittebehandelingsproses vir die meeste soorte staal behels die
   verhitting van die legering totdat austeniet vorm en die daaropvolgende
   blus van die warm metaal in water of olie, wat dit so vinnig afkoel dat
   die omskakeling na ferriet of perliet nie genoegsame tyd het om te vorm
   nie. Die omskakeling na martensiet in teenstelling gebeur bykans
   onmiddelik vanweë die laer aktiveringsenergie.

   Martensiet het 'n laer digtheid as austeniet, dus het die omskakeling
   tussen die twee fases 'n verandering in volume tot gevolg, wat in
   hierdie geval 'n uitsetting tot gevolg het. Interne spanning van
   hierdie uitsetting veroorsaak dat die martensietkristalle saamgepers
   word en trekspanning word op die oorblywende ferriet uitgeoefen met 'n
   beduidende hoeveelheid skuifspanning op beide fases. As die blus nie
   behoorlik gedoen word nie kan die spannings veroorsaak dat die
   onderdeel uitmekaarspat wanneer dit afkoel; en indien nie kan dit
   werksverharding en ander mikroskopiese gebreke tot gevolg hê. Dit is
   algemeen dat bluskrake vorm wanneer staal met water geblus word, al is
   dit nie altyd sigbaar nie.^[6]
   Korrels Ystererts vir die vervaardiging van staal.
   Korrels Ystererts vir die vervaardiging van staal.

   Op hierdie stadium is die koolstofinhoud hoog genoeg om 'n beduinde
   hoeveelheid konsentrasie martensiet te vorm, wat 'n uiters harde dog
   bros materiaal lewer. Dikwels word staal aan 'n verdere lae temperatuur
   proses blootgestel om van die martensiet te vernietig (deur genoeg tyd
   toe te laat vir sementiet om te vorm) en help ook om die interne
   spannings en gebreke te verminder. Dit maak die staal sagter en lewer
   'n meer smeebare en breukbestande metaal. Hierdie stap waarin tyd so 'n
   belangrike deel speel word tempering genoem en lewer getemperde
   staal.^[7]

   Ander materiale word dikwels by die yster/koolstofmengsel gevoeg om die
   uiteindelike eienskappe te beheer. Nikkel en mangaan in staal verleen
   daaraan 'n hoër treksterkte en maak austeniet chemies meer stabiel,
   chroom verhoog die hardheid en smeltpunt en vanadium verhoog ook die
   hardheid terwyl dit metaalvermoeiïing verminder. Groot hoeveelhede
   chroom en nikkel (dikwels 18% en 8% respektiewelik) word bygevoeg om
   vlekvrye staal te lewer wat 'n harde oksied op die metaaloppervlak vorm
   en korrosie inhibeer. Wolfram vertraag die vorming van sementiet wat
   meer martensiet laat vorm teen laer blustempos en lewer snelstaal. Aan
   die ander kant maak swael, stikstof en fosfor staal brosser en daarom
   moet hierdie elemente vanuit die erts verwyder word tydens
   verwerking.^[8]

[wysig] Verwysings

    1. ^ Ashby, Michael F.; & David R. H. Jones [1986] (1992). Engineering
       Materials 2, with corrections (in English), Oxford: Pergamon Press.
       ISBN 0-08-032532-7.
    2. ^ Winter, Mark. "Periodic Table: Iron." The University of
       Sheffield. URL besoek op 2007-02-28.
    3. ^ F. Brookins, Theo. (November 1899). "Common Minerals and Valuable
       Ores". Birds and All Nature 6 (4). Retrieved on 2007-02-28.
    4. ^ "Smelting". Britannica. (2007). Encyclopedia Britannica.
       Retrieved on 2007-02-28.
    5. ^ Mittemeijer, E. J.; Slycke, J. T.. "Chemical potentials and
       activities of nitrogen and carbon imposed by gaseous nitriding and
       carburising atmospheres." (PDF) Surface Engineering 1996 Vol. 12
       No. 2. pp. 156 URL besoek op 2006-08-10.
    6. ^ "Quench hardening of steel." INI International. URL besoek op
       2007-02-28.
    7. ^ Pye, David. "Steel Heat Treating." Gardner Publications, Inc..
       URL besoek op 2007-02-28.
    8. ^ "Alloying of Steels." Metallurgical Consultants: 2006-06-28. URL
       besoek op 2007-02-28.

   Kategorieë: Legerings • Metallurgie • Konstruksie

