Staatsmodelschool


   Die Staatsmodelschool is geleë op die hoek van Van der Walt en
   Skinnerstraat in Pretoria, Suid-Afrika. Dit het ontstaan as 'n skool
   wat in 1893 gestig is om onderwysers in die Zuid-Afrikaansche Republiek
   (ZAR) op te lei.

   Sytze Wierda, hoofargitek van die ZAR het die gebou in 1895 ontwerp en
   bouwerk is in 1896 deur Te Groen voltooi. Die struktuur bestaan uit
   stene en sandsteen en is volgens die Neo-Hollandse Renaissance
   argitekskool gebou. F Wagner was die eerste hoof van die skool. Die
   beeldhouer Anton van Wouw het tussen 1895 en Oktober 1896, toe hy van
   Sammy Marks bevestiging ontvang het dat hy moes voortgaan met werk aan
   'n standbeeld van Paul Kruger, by die skool en by die
   Staatsmeisjesschool lesse gegee. ^[1]

   Op 11 Oktober 1899 is die skool gesluit as gevolg van die uitbreek van
   die Anglo-Boere Oorlog. Gedurende die oorlog is Britse offisiere in die
   gebou aangehou en die ontsnapping van Winston Churchill, wat later
   eerste minister van die Verenigde Koninkryk geword het het legendariese
   geword. Churchill is op 15 November 1899 by Chieveley in Natal deur
   boeremagte gevangene geneem en het op 18 November in Pretoria aangekom.
   Hy het op 12 Desember 1899 ontsnap en te voet en per trein na Lourenço
   Marques gevlug. Drie andere gevangenes, Haldane van die Gordon
   Highlanders, luitenant Mesurier van die Dublin Fusiliers en sersant
   Brockie 'n koloniale vrywillige. Britse krygsgevangenes het 'n aantal
   sketse teen 'n muur van die skool aangebring wat bewaar word deur glas
   wat daaroor aangebring is. Die sketse sluit in 'n kaart wat die slag
   velde in Natal en die opmars na Pretoria uitbeeld. Na die Britse
   besetting van Pretoria is die skool en die nabygeleë
   Staatsmeisjesschool as 'n militêre hospitaal gebruik. ^[2]

   Die skool het weer aan die lewe gekom toe dit op 3 Junie 1901 met 32
   leerlinge as die Pretoria High School geopen is met Charles Hope as
   skoolhoof. In 1903 het die meisies na die Staatsmeisjesschool geskuif
   en is die skool tot 1909 as die Pretoria College for Boys bedryf, wat
   later Pretoria Boys High School geword het. In 1910 het die kollege na
   'n groter perseel by Waterkloofkop geskuif en daarna het die gebou
   verskeie ander skole gehuisves. Die meisieskool is later as die
   Pretoria High School for Girls in Hatfield gevestig.

   In 1951 het die Biblioteekdienste van die Transvaal Onderwysdepartement
   (TOD) het in 1951 in die gebou ingetrek. Die gebou is op 8 April 1960
   tot nasionale monument verklaar.

[wysig] Verwysings

    1. ^ UP, The Anton van Wouw Collection , Besoek op 14 Januarie 2007
    2. ^ PJ Greyling, Pretoria en die Anglo-Boere Oorlog, 'n Gids, Protea
       Boekhuis, Pretoria, Suid-Afrika, 2000, p66

   Kategorieë: Monumente en gedenkwaardighede in Suid-Afrika • Geskiedenis
   van Suid-Afrika • Pretoria • Geboue in Suid-Afrika

