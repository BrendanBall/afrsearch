Stalin


   Joseph Stalin
   Joseph Stalin

   Josef Stalin (gebore Iosif Vissarionovich Dzhugashvili) (geb 18
   Desember 1878 – † 5 Maart 1953) was die algemene sekeretaris van die
   Kommunistiese Party van die Sowjet-Unie se sentrale komitee vanaf 1922
   tot en met sy dood in 1953. Tydens hierdie tydperk het hy 'n
   staatsbestel gevestig wat deesdae na verwys word as Stalinisme. As een
   van verskeie sekretarisse van die sentrale komitee was Stalin se
   formele posisie aanvanklik beperk gewees maar hy het geleidelik sy mag
   gekonsolideer en die de facto leier van die party en diktator van die
   Sowjet-Unie geword^[1].

   Stalin het 'n staatsbeheerde ekonomie in die Sowjet-Unie gevestig en
   vinnige industrialisasie afgedwing op 'n grootliks landelike bevolking
   en ook kollektiewe landbou afgedwing. Terwyl die Sowjet-Unie omgeskakel
   is vanaf 'n landelike ekonomie tot 'n groot nywerheidsmag in 'n kort
   tydjie, het miljoene mense gesterf as gevolg van hongersnood en armoede
   wat gevolg het as gevolg van ernstige ekonomiese omverwerping en die
   Kommunistiese party se beleid. Teen die einde van die 1930's het Stalin
   ook die Groot Suiwering van stapel gestuur, wat 'n groot veldtog van
   verdrukking was. Miljoene mense wat daarvan verdink is dat hulle 'n
   bedreiging vir die party ingehou het is om die lewe gebring of na
   Goelag arbeiderskampe in ver afgeleë gebiede van Siberië of
   Sentraal-Asië gestuur. 'n Aantal etniese groepe in Rusland is ook
   onderwerp aan gedwonge hervestiging^[2].

   Tydens Stalin se heerskappy het die Sowjet-Unie 'n deurslaggewende rol
   gespeel om Nazi-Duitsland tydens die Tweede Wêreldoorlog (1939-1945) te
   verslaan. Onder Stalin se leierskap het die Sowjet-Unie een van net
   twee groot supermoondhede in die na-oorlogse tydperk geword, 'n status
   wat die Sowjet-Unie vir bykans vier dekades na sy dood sou behou tot en
   met die ontbinding van die Sowjet-Unie in 1990.

[wysig] Inleiding

   Stalin is gebore Ioseb Vissarionovich Jugashvili 18 Desember 1878^[3]
   maar was beter bekend onder die self aangenome naam, Josef Stalin
   (stalin beteken "gemaak van staal"^[4]). Stalin het die Algemene
   Sekretaris van die Kommunistiese Party van die Sowjet-Unie in 1922
   geword. Na die dood van Wladimir Lenin in 1924 was hy in 'n magstryd
   met Leon Trotsky gewikkel wat hy gewen het. Trotsky is uit die party
   geskop en uit die Sowjet-Unie verban.

   In die 1930's het Stalin 'n suiwering van die Kommunistiese Party van
   die Sowjet-Unie van stapel gestuur wat later as die Groot Suiwering
   bekend gestan het. Dit was 'n veldtog van politiese verdrukking,
   vervolging en teregstelling sonder gelyke wat sy hoogtepunt in 1937
   bereik het.

   Stalin se heerskappy het 'n langdurige impak gehad op die Sowjet-Unie
   tot en met die ineenstorting daarvan in 1991. Stalin het beweer dat sy
   beleid om Marxisme en Leninisme geskoei was. Tans word daar algemeen na
   sy politiese en ekonomiese stelsel as Stalinisme verwys. Maoiste, en
   ander groepering beweer dat hy die laaste ware sosialistiese leier in
   die geskiedenis van die Sowjet-Unie was. Stalin het die sogenaamde Nuwe
   Ekonomiese Beleid van die 1920's vervang met sy vyfjaarplanne in 1928
   en gemeenskapsboerderye rondom ongeveer dieselfde tyd. Die Sowjet-Unie
   is omgeskakel vanaf 'n grootliks landelike gemeenskap tot 'n groot
   nywerheidsmag teen die einde van die 1930's.^[5]^[6]^[7]

   Konfiskasie van graan en ander voedsel deur Sowjet owerhede op sy bevel
   het bygedra tot 'n hongersnood tussen 1932 en 1934, veral in die
   sleutel landboustreke van die Sowjet-Unie, die Oekraïne, Kazakhstan en
   die noordelike Kaukasus het dit gelei tot die dood van miljoene mense.
   Baie plattelandse boere wat die gedwonge kollektivisme en beslaglegging
   op graan teengestaan het, is onderdruk, veral die welvarendes wat as
   "kulak's" beskou is.^[8]

   Die hewigste aanvalle van die Nazi's in Duitsland was op die
   Sowjet-Unie gemik (sowat 75% van die Wehrmacht se magte) en daarmee kan
   die Sowjet-Unie onder se Stalin se leiding se bydrae tot die verslaan
   van Nazi Duitsland in die Tweede Wêreldoorlog (in die Sowjet-Unie het
   die oorlog as die Groot Patriotiese Oorlog bekend gestaan) as
   deurslaggewend beskou word. Na die oorlog het Stalin die Sowjet-Unie as
   een van die twee supermoondhede gevestig, 'n status wat die Sowjet-Unie
   gehandhaaf het vir bykans vier dekades na sy dood in 1953.

   Stalin het tydens sy heerskappy, versterk deur 'n
   persoonlikheidskultus, verskeie werklike en denkbeeldige vyande beveg
   deur sy sekuriteitsorgane, soos onder andere die NKVD. Miljoene mense
   het omgekom deur hongersnood, menseslagtings en gedwonge verskuiwings
   asook in die Gulag. Nikita Khrushchev, Stalin se opvolger, het Stalin
   se heerskappy en sy persoonlikheidskultus in 1956 verwerp en 'n proses
   van deStalinisasie van stapel gestuur wat deels gelei het tot die
   skeuring in die verhouding van die Sowjet-Unie met Sjina.

[wysig] Jeugjare, 1878 tot 1899

   Stalin is in Georgië gebore, die seun van Vissarion Bzhugashvili en
   Ekaterina Geladze. Stalin se moeder was 'n gebore horige/lyfeiene. Sy
   vader was 'n skoenmaker wat sy eie winkel besit het. Stalin was hulle
   derde kind; hul twee vorige seuns het beide vroeg gesterf.^[9]^[10]

   Aanvanklik het die Dzhugashvili's 'n gelukkige en vooruitstrewende
   bestaan gevoer maar Stalin se pa het 'n alkoholis geword^[11], wat
   geleidelik daartoe gelei het dat sy besigheid misluk het en dat hy ook
   toenemend geweldadig opgetree teenoor sy vrou en kind. Soos hulle
   geldelike toestand versleg het, moes Stalin se gesin noodgedwonge
   gereeld rondtrek; ten minste nege keer in Stalin se eerste tien
   lewensjare.^[12]

   Die dorp waar Stalin grootgeword het was 'n geweldadige, wettelose
   plek. Daar was slegs 'n klein polisiemag en 'n kultuur van geweld wat
   bende-oorloë, georganiseerde straatgevegte ingesluit het. Daar is ook
   stoeigevegkompetisies gereël op 'n gereelde grondslag. Stalin het ook
   aan die straatgevegte deelgeneem as kind en was nie bang om
   teenstanders aan te durf wat baie sterker as hyself was nie en is hy
   dan ook dikwels ernstig beseer in sulke gevegte.^[12]

   Op sewejarige ouderdom het Stalis pokke gekry en is sy gesig lelik
   geskend deur die siekte. Hy het later sy fotos laat dokter om die merke
   minder opsigtelik te maak.

   Stalis se moedertaal was Georgies gewees. Hy het eers op agt- of
   negejarige ouderdom begin leer om Russies te praat en het altyd 'n
   sterk Georgiaanse aksent gehad.

   Op die ouderdom van 10 het Stalin begin skoolgaan by die Gori
   Kerkskool. Sy skoolmaats was meestal seuns van welvarende priesters,
   amptenare en handelaars. Hy en sy maats het meestal Georgies gepraat
   maar hulle is egter in die skool gedwing om Russies te praat ('n Beleid
   van Tsar Alexander III). Stalin was egter 'n skrander leerling en het
   hoë punte in al sy vakke behaal. Hy het in die koor gesing en is selfs
   soms gehuur om by troues te sing. Hy het selfs gedigte geskryf en was
   later jare bekend vir sy vaardigheid in die verband.^[12]

[wysig] Verwysings

    1. ^ Bullock, p. 548, "both dictators".

                Ulam, p. xiv, "the dictator not only deprived".
                Davies, Harris, p.108, "Stalin as dictator".
                Mawdsley, p. 1, "effectively a dictator".
                Overy, p. 17, "and, later, as dictator"

    2. ^ Hakim, Joy (1995). A History of Us: War, Peace and all that Jazz.
       New York: Oxford University Press. ISBN 0-19-509514-6.
    3. ^ Al die bronne rondom Stalin se geboortedatum is nie heeltemal
       konsekwent nie dus bestaan daar twyfel oor die presiese datum, daar
       is egter 'n inskrywing in die rekords van die Uspensky Kerk in
       Gori, Georgië wat 'n Iosif Dzhugashvili aangee as gebore op 18
       Desember 1878. Hierdie geboortedatum is ook op sy
       Skeelverlatingsertifikaat aangedui, in sy polisie-lêer tydens die
       Tsaar se bewind, ook in 'n arrestasie rekord van 18 April 1902 wat
       sy ouderdom as 23 jaar aangee en al die ander voor-rewolusionêre
       dokumente. Stalin het ook 18 Desember 1878 in 'n curriculum vitae
       aangedui as sy geboortedatum in 1921 in sy eie handskrif. Na sy
       oorname in 1922 is die datum egter verander na 21 Desember 1879 en
       dit was dan ook die datum waarop sy geboortedag in die Sowjet-Unie
       gevier is.
    4. ^ Halfin, Igal. Terror in My Soul: Communist autobiographies on
       trial, bl. 15.[1]
    5. ^ Simon Sebag Montefiore. Stalin: The Court of the Red Tsar, Knopf,
       2004 (ISBN 1-4000-4230-5).
    6. ^ Russia's War: A History of the Soviet Effort: 1941–1945, ISBN
       0-14-027169-4.
    7. ^ Richard Overy, The Dictators: Hitler's Germany, Stalin's Russia,
       ISBN 0-393-02030-4.
    8. ^ http://www.hup.harvard.edu/catalog/COUBLA.html The Black Book of
       Communism
    9. ^ http://books.guardian.co.uk/poetry/features/0,,2083062,00.html
   10. ^ http://www.newcriterion.com/articles.cfm/birth-of-a-despot-3654
   11. ^ Ludwig, Arnold M., King of the Mountain: The Nature of Political
       Leadership, University Press of Kentucky, 2002, ISBN 0813190681
       p.152
   12. ^ ^12,0 ^12,1 ^12,2 Simon Sebag Montefiore. Young Stalin. 2007.
       ISBN 978-0-297-85068-7

   Kategorieë: Russiese politici • Sowjetunie

