Statkraft


   Statkraft is 'n staatsbeheerde Noorse elektrisiteitsverskaffer. Met 'n
   totale kragopwekking van 42 TWh is die Statkraft Groep die derde
   grootste elektrisiteitsverskaffer in die Nordiese lande en die tweede
   grootste verskaffer van krag uit hernubare energiebronne in Europa.
   Hernubare energiebronne voorsien in sowat 40 persent van Noorweë se
   elektrisiteitsbehoeftes. Saam met sy dogtermaatskappye Skagerak Energi
   en Trondheim Energi het Statkraft Groep sowat 2 100 werknemers in
   diens. Die maatskappy se hoofkwartier is in die Noorse hoofstad Oslo.

   Waterkrag is Statkraft se beduidendste produksiebedrywigheid. Die groep
   beskik oor 133 waterkragsentrales in Noorweë, twaalf in Swede en vier
   in Finland, asook twee windkragsentrales in Noorweë - Smøla en Hitra.
   Ander belangrike aktiwiteite sluit warmtedistribusie in Trondheim en 'n
   biogasaanleg in Duitsland in.

   Statkraft besit 100 persent van Trondheim Energi. Die groep beheer
   daarnaas 66,62 persent van Skagerak Energi, 50 persent van Naturkraft,
   49,9 persent van Bergenshalvøens Kommunale Kraftselskap, 45,5 persent
   van Agder Energi en 44,6 persent van E.ON Sverige, SN Power Invest en
   Småkraft.

[wysig] Geskiedenis

   Die Noorse staat het sy eerste kragsentrale (Paulafossen) in 1895
   gekoop. In 1921 is Norges vassdrags- og energiverk gestig wat onder
   meer die bedrywighede van staatsbeheerde kragsentrales beheer het. Die
   kragsentrales en die sentrale transmissiestelsel is in 1986 opgesplits
   in die maatskappy Statkraftverkene, wat op sy beurt in 1992 in
   Statkraft en Statnett opgedeel is. Statkraft SF is as 'n staatsbeheerde
   maatskappy gestig.

   In die 1990's en die vroeë 21ste eeu het Statkraft 'n aantal plaaslike
   kragsentrales in Noorweë gekoop en sy bedrywighede na die buiteland
   uitgebrei. Statkraft is in 2004 herorganiseer as 'n beperkte
   maatskappy, alhoewel dit nog steeds volledig deur die Noorse staat
   beheer is.
   Kategorieë: Energieverskaffers • Noorweë

