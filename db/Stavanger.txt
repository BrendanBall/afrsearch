Stavanger


                                        Stavanger
                                              Kaart                  Wapen

                                                       Ligging in Rogaland

                                               Land                Noorweë
                                  Provinsie (Fylke)               Rogaland
                                         Koördinate   58° 57' N, 05° 43' O
                                           Stigting                   1125
                                       Oppervlakte:
                                           - Totaal             71,4 vk km
                                  Hoogte bo seevlak                    - m
                                         Bevolking:
                         - Totaal (1 Januarie 2008)                119 586
                           - Metropolitaanse gebied                181 300
                               - Bevolkingsdigtheid            1 675/vk km
                                            Tydsone           UTC +1 (MET)
                           Klimaat (uk.weather.com)
                                             - Tipe   Gematigde seeklimaat
                 - Gemiddelde jaarlikse temperatuur                 7,4 °C
                        - Gem. temp. Januarie/Julie          1,0 / 14,0 °C
                    - Gemiddelde jaarlikse neerslae                1180 mm
                                       Burgemeester Leif Johan Sevland (H)
                                  Amptelike Webwerf   stavanger.kommune.no

   Stavanger [staˈvaŋər] is die vierde grootste stad in Noorweë met 'n
   oppervlakte van 71,4 vierkante kilometer en 'n bevolking van 119 586
   mense (1 Januarie 2008). Die metropolitaanse gebied van
   Stavanger-Sandnes is die derde grootste in die land met 181 300
   inwoners.

   Stavanger lê op 'n skiereiland in die noorde van die tradisionele
   Jæren-distrik in die Wes-Noorse provinsie (fylke) Rogaland en vorm 'n
   stedelike munisipaliteit (kommune).

   Stavanger het al vroeg 'n belangrike rol in die Noorse geskiedenis
   gespeel. Naby die Hafrsfjord het koning Harald I Hårfagre in 872 'n
   oorwinning oor sy mededingers behaal en die Koninkryk van Noorweë
   sodoende verenig.

   Die stad het sy ekonomiese welvaart oorspronklik aan olyfolie te danke
   gehad - dit was sedert die vroeë 20ste eeu 'n belangrike bestanddeel
   vir ingeblikte sprotte en het van Stavanger sowat 'n eeu lank 'n
   beduidende sentrum van die viswerkingsbedryf gemaak.

   Nadat die Amerikaanse oliemaatskappy Phillips in 1969 Ekofisk, die
   destyds grootste olieveld van Europa sowat 300 kilometer voor die
   Suidwes-Noorse kus met tans omstreeks dertig olieplatvorms ontdek het,
   is Stavanger se ekonomie deur die oliebedryf oorheers, en die stad
   staan intussen as die "Oliehoofstad van Noorweë" bekend. Stavanger dien
   as die ekonomiese basis en vervoersentrum vir olieplatvorms en
   tenkskepe, maar ook as die vermaaklikheidsentrum vir die werkers van
   die oliebedryf.

   Stavanger is saam met Liverpool (Verenigde Koninkryk) aangewys as
   Europa se Kulturele Hoofstad van die Jaar 2008.

[wysig] Kultuur

[wysig] Kulturele lewe

   Die Noorse Oliemuseum (Norsk Oljemuseum)
   Die Noorse Oliemuseum (Norsk Oljemuseum)

   Stavanger staan in Noorweë vir sy ryk kulturele lewe bekend. Die stad
   is saam met Rogaland, Sandnes en Liverpool Europa se Kulturele Hoofstad
   in 2008. Stavanger beskik oor 'n aantal musea en versamelings van
   plaaslike en nasionale betekenis wat in 2005 altesaam 201 551 besoekers
   gelok het. Die Noorse Oliemuseum (Noors: Norsk Oljemuseum), die enigste
   van sy soort in Europa, was die gewildste museum met 67 400 besoekers.
   Die museum, wat oos van die stadsentrum geleë is, verduidelik met sy
   uitstalling hoe ruolie en gas miljoene jare gelede ontstaan het.
   Daarnaas word die eksplorasie, ontginning, verwerking en gebruik van
   ruolie asook die geskiedenis van die Noorse oliebedryf behandel.

   Argeologiese vondse uit die hele provinsie word in die Argeologiese
   Museum (Arkeologisk museum i Stavanger) in Våland vertoon wat in 2005
   39 529 besoekers gelok het.

   Die Rogaland Kunsmuseum (Rogaland Kunstmuseum) naby Mosvannet beskik
   oor 'n aantal bekende kunswerke, waaronder die grootste versameling van
   werke deur die Noorse skilder Lars Hertervig (1830-1902), asook
   skilderye van ander beroemde skilders soos Edvard Munch, Christian
   Krogh, Eilif Peterssen en Harriet Becker. Die versameling sluit
   daarnaas talle werke van Kitty Kielland en ander Rogalandse kunstenaars
   soos Knud Baade, Nicolai Ulfsten, Carl Sundt-Hansen, Olaf Lange en Åge
   Storstein. Die kunsmuseum het in 2005 31 997 besoekers gelok.

   Die Stavanger Museum beskik naas sy hoofgebou in die Muségaten 16 oor
   verdere afdelings soos die Seevaartmuseum van Stavanger (Stavanger
   Sjøfartsmuseum), die Noorse Blikmuseum (Norsk Hermetikkmuseum), Ledaal,
   die Breidablikk-museum, die vroeëre hospitaal en huidige museum Den
   kombinerede Indretning, die Noorse Grafiese Museum (Norsk Grafisk
   Museum) en die Noorse Kindermuseum (Norsk Barnemuseum).
   Kategorie: Noorweë

