Steentydperk


   Gereedskap soos hierdie, wat uit steen of met behulp van steen
   vervaardig is, was tydens die Steentydperk gebruik.
   Gereedskap soos hierdie, wat uit steen of met behulp van steen
   vervaardig is, was tydens die Steentydperk gebruik.

   Die Steentydperk is die deel van die geskiedenis van die wêreld wat die
   eerste wydverspreide gebruik van tegnologie in menslike evolusie
   aantoon, asook die verspreiding van die mens van die grasvelde van
   Oos-Afrika na die res van die wêreld. Die tydperk eindig met die
   ontwikkeling van landbou, die temming van sommige diere en die smelting
   van kopererts om metaal te vervaardig. Daar word na dié tydperk verwys
   as voorgeskiedenis, aangesien die mensdom nog nie kon skryf nie en daar
   dus geen opgetekende rekords uit die tydperk dateer nie.

   Die Steentydperk strek oor 'n tydperk van ongeveer 2,5 miljoen jaar
   gelede (2,3 miljoen jaar v.C) tot ongeveer 3500 v.C. Die datums is
   egter slegs 'n riglyn, aangesien die oorgang tot die bronstydperk (en
   in sommige kulture direk na die ystertydperk) van streek tot streek
   verskil. Die Steentydperk bestaan uit die Paleolitikum (ook genoem die
   Ou of die Vroeë Steentydperk) en die Neolitikum (ook genoem die Nuwe
   Steentydperk). In sommige gebiede was daar ook 'n tussenfase wat bekend
   staan as die Mesolitikum of die Epipaleolitikum.

   Inhoud

        * 1 Ontwikkeling van die mens
             + 1.1 Paleolitikum
             + 1.2 Mesolitikum / Epipaleolitikum
             + 1.3 Neolitikum
        * 2 Kultuur
             + 2.1 Voedsel en drank
             + 2.2 Beskutting en habitat
             + 2.3 Kuns
                  o 2.3.1 Rotsskilderings
        * 3 Rituele en gelowe
        * 4 Aantekeninge en verwysings
        * 5 Bronnelys
        * 6 Eksterne skakels

[wysig] Ontwikkeling van die mens

[wysig] Paleolitikum

   Die Ou Steentydperk, ook genoem die Paleolitikum, dek 'n era van meer
   as 'n miljoen jaar. Die tydperk begin ongeveer 2,5 miljoen jaar gelede
   met die ingebruikneming van gereedskap wat uit steen vervaardig word.

   Vir meer as 1 miljoen jaar was die styl van die gereedskap baie
   eenvoudig en is daar die minimum veranderings en verbeterings daaraan
   aangebring.

   Tydens hierdie era het drastiese klimaat- en ander veranderinge
   plaasgevind wat die evolusie van die mens geaffekteer het. Homo erectus
   dateer ook uit hierdie tydperk: in 1985 het die argeoloog, Richard
   Leakey, die 1,2 miljoen-jaar-oue fossiele van 'n liggaam ontdek naby
   die Turkana-meer in Ethiopië. Die verskyning van Homo erectus word ook
   gekenmerk deur 'n groter verskeidenheid gereedskap. Die gereedskap van
   erectus suggereer dat die jag en aas van vleis reeds 'n belangrike deel
   van hulle dieet gevorm het. Vindplekke is ontdek wat karkasse bevat het
   wat meet steengereedskap bewerk was, te blyke aan die merke aan die
   bene.

[wysig] Mesolitikum / Epipaleolitikum

   In sommige gebiede word die oorgang van die Paleolitikum na die
   Neolitikum gekenmerk deur die Mesolitikum. Dié periode vanaf die einde
   van die laaste ystydperk (ongeveer 10 000 jaar gelede) tot ongeveer
   6000 jaar gelede was gekarakteriseer deur stygende seevlakke en die
   behoefte om by 'n veranderende omgewing te kan aanpas asook nuwe
   voedselbronne te vind. Die ontwikkeling van gereedskap van mikroliet
   het begin as 'n reaksie op hierdie omgewingsveranderinge. Die
   gereedskap was gewysigde weergawes van vorige Paleolitiese gereedskap,
   vandaar die term "Epipaleolitikum". In Europa word die term Mesolitikum
   egter gebruik om na die mid-Steentydperk te verwys, aangesien die
   gereedskap daar, asook die manier van lewe, vanaf die Nabye Ooste
   ingevoer is. Daar het mikrolietiese gereedskap doeltreffende jagtogte
   verseker, terwyl meer komplekse vestigings, soos Lepenski Vir, om
   visvang ontwikkel het. Die tem van honde vir jagdoeleindes dateer
   waarskynlik uit hierdie era.

[wysig] Neolitikum

   Japannese Jomon-erdewerk is van die oudste in die wêreld. Hierdie stuk
   dateer uit die jaar 10,000 tot 8,000 v.C. en verskyn Nasionale Museum
   van Tokio in Japan.
   Japannese Jomon-erdewerk is van die oudste in die wêreld. Hierdie stuk
   dateer uit die jaar 10,000 tot 8,000 v.C. en verskyn Nasionale Museum
   van Tokio in Japan.

   Die Neolitikum was gekarakteriseer deur die ingebruikneming van landbou
   (soms verwys na as die Neolitiese Revolusie), die ingebruikneming van
   meer gevorderde gereedskap, die ontwikkeling van erdewerk en meer
   komplekse en groter vestings soos Çatal Hüyük en Jerigo. Die tydperk
   begin ongeveer 10 000 jaar gelede en eindig met die begin van die
   Bronstydperk. Die eerste Neolitiese kulture begin in die vrugbare
   halfmaan. Landbou en die daaropvolgende kultuur het versprei na die
   area om die Middellandse See, die Indus-vallei, Sjina en Suidoos-Asië.

   Alhoewel mense steeds gejag en geaas het vir vleis, was die proses van
   landbou ontdek. Dié ontdekking het 'n sneeubal-effek gehad: waar mense
   vroeër agter dieretroppe moes aantrek om 'n versekerde bron van voedsel
   te hê, was hulle nou verseker van voedsel vanaf die land. Aangesien die
   landerye op een plek gevestig was en aanhoudende sorg benodig het, het
   mense hulself ook in een plek begin vestig. Skuilings en wonings was
   nou meer permanent en mense het begin soek na maniere om hul wonings
   meer standvastig te maak. By Mezhirich in die Oekraïne is
   15 000-jaar-oue wonings gevind wat bestaan het uit 'n komplekse,
   versigtig inmekaar-geweefde massa van die ribbene, dybene en
   rugwerwelse van mammotte.

   Mense het ook begin eksperimenteer met klei en gras om hulle wonings
   ekstra sterkte te verleen en daar is gou ontdek dat klei ook gebruik
   kan word om potte en ander erdewerk te skep. Dié ontdekking het daartoe
   gelei dat voedsel, wat vroeër verlore gegaan het, nou in erdewerk
   gebêre kon word, in gedroogde vorm of deur die potte te begrawe. Die
   nuwe oorvloed van beskikbare voedsel het gelei tot 'n verdubbeling van
   die bevolking.

   Danksy die toenemende behoefte vir oesting en die prosesering van
   plante, het afgewerkte stene en polysde steenprodukte meer algemeen
   geword, insluitende gereedskap om mee te slyp, te sny en te kap. Die
   eerste grootskaalse konstruksies was gebou, insluitende torings en mure
   om vestigings (soos by Jerigo) en seremoniële plekke (bv. Stonehenge).
   Sulke konstruksies wys dat daar genoeg bronmateriaal en onderlinge
   samewerking was wat groot groepe in staat gestel het om aan sulke
   projekte te werk. Daar word egter steeds gedebateer tot watter mate
   hierdie aktiwiteite die basis vir die ontwikkeling van sosiale
   hiërargie gevorm het. Die vroegste bewys van gevestigde handel kom uit
   die Neolitikum, waar nuut-gevestigde mense eksotiese produkte oor
   honderde kilometers sou invoer. Skara Brae, geleë op die Orkney-eilande
   naby Skotland, is een van Europa se beste voorbeelde van 'n Neolitiese
   dorpie. Die gemeenskap bevat onder ander steenbeddens, rakke en selfs
   'n binnenshuise toilet wat aan 'n stroompie gekoppel is.
   'n Toneel in Skara Brae, Skotland. Europa se volledigste Neolitiese
   dorpie.
   'n Toneel in Skara Brae, Skotland. Europa se volledigste Neolitiese
   dorpie.

[wysig] Kultuur

[wysig] Voedsel en drank

   Die voedselbronne van die jagter-versamelaar-kultuur van die
   Steentydperk het die diere en plante wat deel van dié mense se
   natuurlike omgewing was, ingesluit. Verskeie organe van diere was ook
   genuttig, waaronder die lewer, die niere en harsings. Hulle het slegs
   'n klein aantal suiwel en koolhidraat-ryke voedsel soos grane en
   peulgewasse genuttig.

   Huidige ondersoek toon aan dat twee derdes van hul energie van
   dierprodukte afkomstig was.^[1] Alhoewel daar geglo word dat die
   vetinhoud van hul diëte vergelykbaar met die vetinhoud van die huidige
   menslike dieet is, was die verhouding van die verskillende soorte vet
   verskillend as wat tans die geval is: die verhouding tussen die Omega-6
   vetsuur tot die Omega-3 vetsuur was destyds ongeveer 3:1, in
   vergelyking met die huidige verhouding van 12:1.

   Naby aan die einde van die laaste ystydperk, 15 000 tot 9 000 jaar
   gelede, het 'n grootskaalse uitsterwing van groot soogdiere (die
   Megafauna) in Asië, Europa, Noord-Amerika en Australië plaasgevind. Dit
   was die eerste massa-uitsterwing van die Holoseen. Dit is moontlik dat
   hierdie gebeurtenis die mense van die tydperk geforseer het om hul
   dieet te verander en dat, saam met die verskyning van landboumetodes,
   plantstowwe 'n algemene onderdeel van hul dieet geword het.

   'n Verslag in die National Geographic News dui aan dat die eerste
   wynproewery moontlik plaasgevind het to Neolitiese mense die sap van
   wilde druiwe, wat op 'n natuurlike manier gegis het, uit diervelsakke
   of kru-gemaakte houtbakke gedrink het.^[2]

[wysig] Beskutting en habitat

   Daar word beraam dat die eerste mensgemaakte struktuur ongeveer 2
   miljoen jaar gelede deur Homo habilis in Oos-Afrika gebou is. Die
   struktuur het bestaan uit eenvoudige rangskikkings van stene om die
   takke van bome in sekere posisies te hou. 'n Kringvormige
   kliprangskikking wat 'n beraamde 500 000 jaar oud is, was ontdek by
   Terra Amata, naby Nice, Frankryk. Verskeie menslike habitatte wat blyk
   uit die Steentydperk te dateer is in verskeie dele van die wêreld
   ontdek. Hierdie sluit in:
     * 'n Tentagtige struktuur binne-in 'n grot naby die Grotte du Lazaret
       by Nice, Frankryk.
     * 'n struktuur met 'n dak wat deur hout ondersteun word, ontdek by
       Dolní Věstonice, Tsjeggië, dateer uit 23 000 v.C. Die mure van die
       struktuur was gemaak van gepakte kleiblokke en klippe.

   Poulnabrone dolmen in County Clare, Ierland.
   Poulnabrone dolmen in County Clare, Ierland.
     * In Oos-Europa en Serwië is talle hutte gevind wat uit mammoetbene
       gebou is. Dié hutte is gebou deur mense wat gespesialiseerde
       mammoetjagters was. Sulke hutte is gevind in die vallei langs die
       Dniepr-rivier in die Oekraïne, asook naby Tsjernihiw in Tsjeggië en
       in die suide van Pole.
     * 'n Tent van dierhuid wat dateer uit ongeveer 15 000 tot 10 000 was
       ontdek by Plateau Parain, Frankryk.
     * Metalitiese grafkelders (met meerdere kamers) en dolmens
       (enkelkamer) was grafte met 'n reuse klipplaat wat oor soortgelyke,
       gerangskikte klipplate geplaas was. Sulke grafte is regoor Asië en
       Europa ontdek en was tydens die Neolitikum gebou.

[wysig] Kuns

   Prehistoriese kuns kan slegs deur bestaande voorbeelde bestudeer word.
   Die vorm van prehistoriese musiek word afgelei van ontdekte
   instrumente, terwyl wandstandige kuns op talle soorte rotse gevind is.
   Die laasgenoemde word verdeel in petrogliewe (rotstekeninge) en
   rotsskilderings. Die soorte kuns mag moontlik ook 'n religieuse doel
   gedien het, alhoewel daar geen bewyse daarvoor is nie.

[wysig] Rotsskilderings

   'n Rotsskildering by Bhimbetka, India ('n wêrelderfenisgebied).
   'n Rotsskildering by Bhimbetka, India ('n wêrelderfenisgebied).

   Rotsskilderings was op rotse "geskilder" en was meer natuurlike
   afbeeldings as petrogliewe. In Paleolitiese tye was die teenwoordigheid
   van mense in grotskilderings seldsaam. Dit was meestal diere wat
   uitgebeeld was: nie slegs diere wat as voedsel gedien het nie, maar ook
   diere wat as 'n simbool vir iets gedien het, soos die renoster of groot
   katte (soos in die Chauvet-grot in die suide van Frankryk) wat 'n
   simbool vir sterkte en mag was. Sommige beelde wat wel mense
   verteenwoordig het was handafdrukke en half-mens/half-dierlike figure.
   Die Chauvet-grot in die Ardèche département in Frankryk, bevat sommige
   van die belangrikste beware grotskilderings van die Paleolitiese era en
   dateer uit ongeveer 31 000 v.C. Die Altamira-grot in Spanje bevat
   skilderings wat uit 14 000 tot 12 000 v.C. dateer en sluit, onder
   andere, ook bisons (Amerikaans buffels) in.

   Die doel of betekenis van die skilderings, indien enige, is onbekend.
   Die grotte was nie in bewoonde areas geleë nie, so dit is moontlik dat
   hulle slegs vir seisoenale rituele gebruik was. Die diere word vergesel
   deur verskeie tekens, wat 'n moontlike bonatuurlike gebruik voorstel.
   Pylagtige simbole in die grotte van Lascaux, Frankryk, word soms
   geïnterpreteer as deel van primitiewe kalenders, alhoewel die bewyse
   daarvoor twyfelagtig is.^[3] Die belangrikste werk van die Mesolitiese
   era is die Marsende Krygers, 'n rotsskildering by Cingle de la Mola,
   Castellón, Spanje wat vanuit die jaar 7,000–4,000 v.C. Daar word geglo
   dat die skildering gemaak is deur die pigmente na die rots te spoeg of
   te blaas. Alhoewel die skilderings gestileer is, is hulle tog natuurlik
   in voorkoms. Die figure is twee-dimensioneel, alhoewel hulle mekaar
   oorvleuel.^[4]

[wysig] Rituele en gelowe

   Moderne studies en die omvattende analise van vondse wat uit die
   Steentydperk dateer, dui op sekere rituele en gelowe van dié
   prehistoriese mense. Daar word nou geglo dat die aktiwiteite van die
   Steentydperkse mense verder gestrek het as slegs die verkryging van
   voedsel, kleding en skuiltes. Spesifieke plegtighede rakende die
   afsterfte en begrafnis van mense was beoefen, alhoewel daar verskille
   is tussen verskillende kulture in die styl en uitvoering van hierdie
   gebruike. Daar was ook rituele vir geboorte, puberteit en huwelik.
   Verskeie Steentydperkse vindplekke, in verskeie dele van die wêreld,
   dui op spore van 'n gedans (enkel en in rye), asook
   ontgroeningsplegtighede.^[5]

[wysig] Aantekeninge en verwysings

          Hierdie artikel is grotendeels vertaal van die Engelse Wikipedia
          artikel, "Stone Age".

    1. ^ Diet and Eating Habits in the Stone-Age, by annecollins.com.
       Laaste besoek op 11 Junie 2005.
    2. ^ William Cocke. "First Wine? Archaeologist Traces Drink to Stone
       Age. National Geographic News. 21 Julie 2004. Laaste besoek op 11
       Junie 2005.
    3. ^ M. Hoover, "Art of the Paleolithic and Neolithic Eras," uit Art
       History Survey 1, San Antonio College. Julie 2001. Besoek op 11
       Junie 2005).
    4. ^ Paleolithic, Mesolithic and Neolithic Art (lesing 2, Rice
       University, Houston, Texas. 2 September, 1998. Besoek op 11 Junie
       2005).
    5. ^ Burial and mysticism in prehistory by die webwerf van die Museum
       of Antiquities. Laaste besoek op 2 Augustus 2007.

[wysig] Bronnelys

     * Scarre, Christopher (ed.) (1988). Past Worlds: The Times Atlas of
       Archaeology. London: Times Books. ISBN 0-7230-0306-8.
     * Schick, Kathy D.; and Nicholas Toth (1993). Making Silent Stones
       Speak: Human Evolution and the Dawn of Technology. New York: Simon
       & Schuster. ISBN 0-671-69371-9.
     * Richard Fortey (1997). Life: An unauthorised biography. Londen:
       Flamingo uitwegers. ISBN: 0-00-638420-X.

[wysig] Eksterne skakels

   Commons
   Multimedia oor hierdie onderwerp is te vinde op Wikimedia Commons onder
   die titel:
   Stone Age
     * The Stone Age
     * Stone Age Handaxes
     * Stone Age Habitats

   Kategorie: Geskiedenis

