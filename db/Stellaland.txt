Stellaland


   Kaart van Stellaland en omliggende gebied
   Kaart van Stellaland en omliggende gebied

   Stellaland was vanaf 1882 tot 1885 'n onafhanlike republiek in die
   noordelike deel van die destydse Kaapkolonie en nou deel van
   Suid-Afrika.

   Vandag word die naam steeds gebruik om die streek aan te dui wat die
   dorpe Vryburg, Stella en Reivilo insluit, asook kleiner plekke soos
   Bray, Tosca en Vostershoop.

   Die naam kom van Stella, die Latynse woord vir ster en is blykbaar
   gekies omdat daar 'n komeet in die nagruim sigbaar was tydens die
   gevegte wat aanleiding gegee het tot die stigting van die republiek.
   Daar is ook 'n dorp met die naam Stella naby Vryburg.

   Inhoud

        * 1 Geskiedenis
        * 2 Vlag
        * 3 Posseëls
        * 4 Bronnelys

[wysig] Geskiedenis

   Die republiek het ontstaan nadat Boere betrokke geraak het by 'n
   konflik tussen twee swart stamme, die Batlaping en die Korannas. Albei
   groepe het wit huursoldate gewerf. David Massouw, die leier van die
   Korannas, het aan die Boere plase beloof. Toe die konflik in Julie 1882
   beëindig is, het 416 van die Boere wat plase ontvang het, hulleself as
   vryburgers beskou en Stellaland op 26 Julie 1882 as hulle eie
   onafhanklike republiek uitgeroep.

   Vryburg, die hoofdorp, is toe uitgelê op 'n plek wat die Tswanas as
   Huhudi (Tswana vir "lopende water") ken.

   Gerrit Jacobus van Niekerk (1849-1896) was die eerste (en enigste)
   president van die republiek wat in Augustus 1883 formeel geproklameer
   is.

   Stellaland het 'n eenvoudige administrasiestelsel ontwikkel en op 23
   Februarie 1883 ’n Volksraad in plek gestel. Die grondwet van die
   Zuid-Afrikaansche Republiek is aanvaar.

   Op 7 Augustus 1883 verenig dit met Goosen, 'n naburige onafhanklike
   gebied, om die "Verenigde State van Stellaland" te vorm. Stellaland wou
   met die Transvaalse Republiek verenig, maar die Britse regering het dit
   teengestaan en wou hê dat die westelike grens van die Transvaal
   gehandhaaf moet word. In Februarie 1885 het 'n Britse ekspedisiemag
   onder Sir Charles Warren die dorp ingeneem en op 30 September 1885 die
   gebied by Brits-Betsjoenaland ingelyf, wat toe in 1895 deel van die
   Kaapkolonie geword het. In 1910 het die Kaapkolonie die Kaapprovinsie
   (een van die vier provinsies van die Unie van Suid-Afrika en later die
   Republiek van Suid-Afrika) geword. Gedurende die tuisland-era, was
   Vryburg en omstreke 'n "wit eiland" in die onafhanklike tuisland
   Bophutatswana. Sedert 1994, toe die land in nege provisies ingedeel is,
   is hierdie gebied deel van die Bophirima("Westelike")-streek van die
   Noordwes-provinsie van Suid-Afrika.

[wysig] Vlag

   Vroeë vlag van Stellaland
   Vroeë vlag van Stellaland
   Latere vlag van Stellaland
   Latere vlag van Stellaland

   Die eerste vlag, wat in 1882 in gebruik geneem is, het Stellaland se
   wapen op 'n groen agtergrond vertoon. In 1883 is die wapen vervang deur
   'n wit ster. Die agtergrond van die finale weergawe het uit twee
   helftes bestaan - groen aan die linkerkant en rooi aan die regterkant.

   Een van die redes waarom Stellaland so baie verskillende vlae gehad
   het, was blykbaar dat mev. Van Niekerk, die president se vrou, al die
   vlae self moes maak en nie altyd materiaal en garing van die vereiste
   kleure byderhand gehad het nie.

[wysig] Posseëls

   Posseël van Stellaland
   Posseël van Stellaland

   In Februarie 1884 het Stelland hulle eie posseëls uitgegee, met 5
   verskillende waardes. Hierdie seëls is vandag baie skaars en sommige
   eksemplare is meer as R5000 werd.

[wysig] Bronnelys

     * Erasmus, B.P.J., Op Pad in Suid-Afrika, Jonathan Ball Uitgewers,
       Johannesburg, 2004.
     * Vertaalde gegewe uit Standard Encyclopædia of Southern Africa
     * Flags of the World

   Boererepublieke

   Goosen | Klein Vrystaat | Oranje-Vrystaat | Natalia | Nieuwe Republiek
   | Kliprivier | Lydenburg | Stellaland | Upingtonia | Utrecht |
   Zoupansberg | Zuid-Afrikaansche Republiek

   Kategorieë: Noordwes • Geskiedenis van Suid-Afrika

