Stelte


   'n Franse posbode op stelte (Pays de Buch, in die vroeë jare van die
   20ste eeu)
   'n Franse posbode op stelte (Pays de Buch, in die vroeë jare van die
   20ste eeu)

   Stelte is pale uit hout of metaal, wat al eeue lank deur mense gebruik
   word om hoog bo-oor die grond te kan staan. Hulle is dikwels van 'n
   trappie voorsien, waarop 'n mens met sy voete kan staan, of van rieme
   waarmee die stelte aan die bene vasgebind is. Stelte is gewoonlik
   tussen 20 en 75 sentimeter hoog, maar daar is ook hoër variante van tot
   by sewe of agt meter. Die wêreldrekord is met stelte van meer as tien
   meter opgestel.

   Naas 'n gewilde vermaak in sirkusse en by straatteateropvoerings word
   stelte orals ter wêreld as 'n nuttige hulpmiddel gebruik, byvoorbeeld
   in moerasgebiede. Ook geboue in oorstromingsgebiede, op strande en op
   onstabiele grond word dikwels op stelte opgerig, om skade deur water,
   golwe en aard- en sandbewegings te voorkom.

[wysig] Geskiedenis en gebruik

   Stelte is vermoedelik reeds in die Middeleeue vir vermaak gebruik,
   terwyl hulle in die Suid-Amerikaanse Andes-gebergte en in Asië as
   kinderspel gewild geraak het. Stelte het vir Franse stukadore en
   Marokkaanse en Kaliforniese vrugteplukkers as 'n nuttige werkgereedskap
   gedien.

   In verskillende kulture speel die dans op stelte 'n besondere rol. Een
   van die bekendste voorbeelde is die bergers landais in Frankryk.
   Oorspronklik was dit skaapwagters in die département Landes, wat
   vermoedelik sedert die 18de eeu met behulp van stelte wag oor hulle
   skape gehou het. Later is hierdie stelte by volksdanse en wedlope
   gebruik.

   Die tradisie van steltloop het ook in ander Europese lande gebiede soos
   België, Noord-Spanje en Nederland ontwikkel. In Namur (Wallonië) vind
   sportwedstryde met steltlopers al sedert die 15de eeu plaas.

   Steltloop speel ook in Afrikalande 'n belangrike rol, veral in
   Wes-Afrikaanse lande soos Togo, Benin, Mali, Ghana en Côte d'Ivoire
   (Ivoorkus). Daar is egter uiteenlopende gebruike en simbolieke. Die
   Dogon in Mali en mense in Togo beoefen steltloop net tydens bepaalde
   plegtighede; hier word stelte van tussen twee en vier meter gebruik.

[wysig] Eksterne skakels

   Steltedans in Frankryk: Les Échassiers Landais, Mondial'Folk 2006,
   Plozévet, Bretagne - vir Realplayer-sagteware
   Ongekategoriseerd: Dit moet eers gekategoriseer word voordat dit saam
   met soortgelyke artikels gelys sal word.
   Kategorie: Ongekategoriseerd

