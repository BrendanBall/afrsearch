Stephanus Jacobus du Toit


   Ds. Stephanus Jacobus du Toit was een van die belangrikste figure in
   die vroeë stryd om die erkenning van Afrikaans.

   Hy is in 1847 gebore op Daljosafat naby die Paarl in die Wes-Kaap en
   kry sy skoolopleiding aan die Paarlse Gimnasium-skool onder Arnoldus
   Pannevis. In 1874 word hy gelegimeer as leraar in die NG Kerk.

   Dit was waar sy belangstelling in die Afrikaanse taal begin het. As
   leraard van die NG gemeente Paarl-Noord (die sogenaamde Toringkerk),
   het hy die Genootskap van Regte Afrikaners in 1875 gestig. Deur die
   G.R.A. het hy die koerantjie Di Patriot opgerig, die eerste Afrikaanse
   koerant, waarvan hy ook redakteur geword het.

   Du Toit het gehelp om die Afrikanerbond in 1879 te stig, waarna hy in
   1882 aangestel is as superintendent van onderwys in die
   Zuid-Afrikaansche Republiek. Hy het as sulks bedank in 1889 om terug te
   keer na die Kaap en sy belange by Di Patriot te hervat. Hy was
   redakteur van 1890 tot 1904, en het ook die kinderblad Ons Klyntji in
   1896 begin en Ons Taal in 1907.

   Du Toit was van die eerste mense wat 'n poging aangewend het om die
   Bybel in Afrikaans te vertaal. Hy het baie boeke geskryf, onder meer
   drama, fiksie, geskiedenis en grammatika.

   Vroeg in die dekade ná 1890 het hy bevriend geraak met Cecil John
   Rhodes, saam met wie hy na Rhodesië gereis het. Sy houding na die
   Jameson-inval het baie Afrikaners van hom vervreem, maar hy het
   nietemin sy ereplek as een van die grondleggers van die Afrikaanse taal
   behou. Hy is in 1911 oorlede.

[wysig] Bronnelys

     * Rosenthal, Eric, Encyclopaedia of Southern Africa, Juta and Company
       Limited, Kaapstad en Johannesburg, 1978.
     * Albertyn, C.F. (hoofred.), Die Afrikaanse kinderensiklopedie, derde
       uitgawe, Nasou Beperk, Kaapstad, (jaartal onbekend).

[wysig] Eksterne skakels

     * Patriot woordeboek, by
       http://www.dbnl.org/tekst/toit001patr01_01/index.htm. 'n
       Engels-Afrikaans/Afrikaans-Engels woordeboek wat deur Du Toit
       geskryf is en in 1902 uitgegee is. (Slegs die Afrikaans-Engels
       gedeelte is beskikbaar.)

   Kategorie: Afrikaans

