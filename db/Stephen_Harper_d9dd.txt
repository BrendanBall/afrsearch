Stephen Harper


   Stephen Harper
   Stephen Harper

   Stephen Joseph Harper (Toronto, Ontario, 30 April 1959) is sedert 6
   Februarie 2006 die 22^ste Eerste Minister van Kanada. Harper is die
   voorsitter van die Konserwatiewe Party van Kanada. Hy is sedert 1991
   getroud en is die vader van twee kinders. Sy party het die federale
   verkiesing op 23 Januarie 2006 met 37 persent van die stemme gewen.
   Alhoewel die Konserwatiewe Party vir die eerste keer in dertien jaar
   weer die sterkste groepering in die parlement geword het, beskik dit
   nie oor die absolute meerderheid van setels nie. Stephen Harper word
   gevolglik die Eerste Minister in 'n minderheidsregering.

[wysig] Politieke profiel

   Stephen Harper se regse politieke opvattings is meer gewild in die
   Christelik-plattelandse gebiede van Kanada, terwyl sy Konserwatiewes in
   die groot metropolitaanse gebiede van Montréal en Toronto geen direkte
   setels gewen het nie. In die negentigerjare pleit Harper vir die
   privatisering van die Kanadese gesondheidsdienste. Hy is gekant teen
   die onlangse uitbreiding van burgerregte soos byvoorbeeld die wetgewing
   aangaande gay- en lesbiese huwelike en omgewingsbeskermingsmaatreëls
   soos besluit in die Kyoto-protokol. Harper pleit aanvanklik vir 'n
   Kanadese betrokkenheid by die Irak-veldtog van die VSA en die Verenigde
   Koninkryk.

   Tydens sy verkiesingsveldtog slaag hy daarin om eerder as 'n gematigde
   politikus op te tree. Alhoewel hy nou die bestaande
   gesondheidsorgstelsel ondersteun, word daar verwag dat Kanada se binne-
   en buitelandse beleid duidelik gaan verander. Harper beoog 'n
   verligting van belasting en die instelling van toelaes vir gesinne.
   Nouer bande met die VSA-bewind onder George Walker Bush is net soos die
   verhoging van militêre uitgawes op sy agenda geplaas.

   In November 2006 het Stephen Harper eise vir die onafhanklikheid en
   selfbeskikking van die Franstalige provinsie Québec van die hand gewys,
   maar tegelykertyd beklemtoon dat Québec 'n "nasie in die boesem van
   Kanada" (nation au sein du Canada) is.
   Kategorie: Kanadese politici

