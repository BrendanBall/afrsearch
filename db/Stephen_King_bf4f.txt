Stephen King


   Stephen King
   Stephen King

   Stephen Edwin King (gebore 21 September, 1947) is 'n Amerikaanse
   skrywer mees bekend vir sy uiters gewilde romans.

   Die protagonis in King se verhale is dikwels 'n doodgewone mens uit die
   middelklas, 'n kind of 'n skrywer. Met die verloop van die verhaal
   beweeg die persoon van sy of haar alledaagse lewe al dieper in
   bo-natuurlike en buitengewone omstandighede in.

   Inhoud

        * 1 Biografie
        * 2 Skryfstyl
        * 3 Familie
        * 4 Ander skrywers
             + 4.1 Invloed op King
             + 4.2 Beïnvloed deur King
             + 4.3 Samewerkings
        * 5 Bibliografie
        * 6 Eksterne skakels

[wysig] Biografie

   Stephen King is in 1947 in Portland, Maine gebore, vanuit 'n
   Skots-Ierse agtergrond. Sy pa loop weg toe King twee jaar oud is, en sy
   ma, Ruth Pillsbury King, maak hom en sy aangenome ouer broer David
   alleen groot. Hulle kry finansieel swaar. King word groot in Durham,
   Maine, Ruth se tuisdorp, maar hulle is ook vir kort periodes in Fort
   Wayne,Indiana en Stratford, Connecticut.

   King skryf stories vandat hy klein is. Op dertien ontdek hy 'n klomp
   van sy pa se ou boeke in sy tante se huis, veral van die gruwelfiksie-
   en wetenskapsfiksiegenre. Hy is onmiddelik versot daarop.

   Hy behaal 'n B.A. in Engels aan die Universiteit van Maine in 1971, en
   trou ook dieselfde jaar met Tabitha Spruce. Hy gee Engels by die
   Hampden-Akademie, 'n hoërskool in Hampden, Maine. Hulle woon in 'n
   woonwa gedurende dié jare, en King ontwikkel alkoholafhanklikheid. (Hy
   oorwin dié en ander afhankliksheidsprobleme teen die vroeë 1980s). Hy
   begin heelwat romans, maar hulle word òf nie voltooi nie, òf nie
   aanvaar vir publikasie nie. Een daarvan gooi hy in die snippermandjie.
   Tabitha haal dit weer uit en moedig hom aan om dit te voltooi. Dié
   roman, Carrie, word uiteindelik sy eerste gepubliseerde roman. Tot op
   hede (2006) het hy 60 romans geskryf. Ses daarvan is onder die
   skuilnaam Richard Bachman, om te toets of sy vroeë ongepubliseerde
   romans sonder sy naam gekoppel daaraan kan verkoop.
   Richard Bachman se skrywersfoto. Die fotograaf is Claudia y Inez
   Bachman, ook 'n fiktiewe persoon
   Richard Bachman se skrywersfoto. Die fotograaf is Claudia y Inez
   Bachman, ook 'n fiktiewe persoon

   In 1999 word hy ernstig beseer as voetganger toe 'n motorvoertuig hom
   tref. Sy beserings verminder sy stamina en hy kondig aan in 2002 dat hy
   gaan ophou skryf. Hy het egter weer van besluit verander en sy nuutste
   roman word in Oktober 2006 verwag.

   Hy beskou sy meesterwerk as die Donkertoringreeks, 'n reeks van sewe
   boeke. Omtrent al sy ander werk is intertekstueel verwant aan hierdie
   reeks.

[wysig] Skryfstyl

   King glo dat goeie stories nie bewustelik opgeroep en vooraf uitgekaart
   kan word nie. Dit is beter, dink hy, om op 'n "saadjie" te fokus en die
   storie vanself vandaar af te laat vloei. Hy begin verhale gereeld
   sonder om te weet hoe dit gaan eindig. Hy is bekend vir sy goeie oog
   vir detail, vir goeie kontinuïteit en vir die voorgemelde digte
   intertekstuele styl van al sy werk. Hy verwys baie na Amerikaanse
   geskiedenis en kultuur. Teenoor sy donker gruwelinhoud staan sy
   informele volksvertellerstyl in sterk kontras.

   Hy het twee eenvoudige gedagtes oor die verkryging van goeie
   skryfvermoë en oor die bepaling of 'n skrywer talent het:
     * Lees vier uur lank elke dag en skryf vier uur lank elke dag. As 'n
       mens nie die tyd daarvoor kry nie, kan 'n mens nie verwag om 'n
       goeie skrywer te kan word nie.
     * As jy iets geskryf het en iemand het vir jou 'n tjek daarvoor
       gestuur, as jy die tjek gaan wissel het en dit het nie gehop nie,
       en as jy jou kragrekening dan met die geld betaal het, beskou ek
       jou as talentvol.

[wysig] Familie

   Stephen King woon in Bangor, Maine met sy vrou. Sy is ook 'n
   romanskrywer. Hulle drie kinders, Naomi Rachel, Joe Hill en Owen
   Phillip, is volwasse en woon op hul eie.

[wysig] Ander skrywers

[wysig] Invloed op King

     * H.P. Lovecraft, vir dié skrywer se eienaardige, antieke gode;
       subtiele verbintenis tussen al sy werk; en die integrasie van
       koerantuitknipsels, verhoortranskripsies en dokumente as
       verhaaltegnieke. King kritiseer hom egter vir sy openlike rassisme
       en antisosiale beskouings.
     * Edgar Allan Poe, vir baie parallelle frases en
       verhaalontwikkelings; asook vir die tema van die dubbelganger.
     * Shirley Jackson.
     * John D. MacDonald.

[wysig] Beïnvloed deur King

     * Dean Koontz
     * Bentley Little

[wysig] Samewerkings

     * Peter Straub, met twee romans, The Talisman, en dié se opvolg Black
       House.
     * Stewart O'Nan, met 'n non-fiksiewerk, Faithful, oor bofbal.

[wysig] Bibliografie

   Sien die artikel hier.

[wysig] Eksterne skakels

     * Stephen King se amptelike webwerf
     * Die Donkertoring
     * Die Stephen & Tabitha King-stigting
     * Die O.Henry-toekenningwenners

   Wikiquote het 'n versameling aanhalings deur of oor Stephen King.
   Hierdie artikel is in sy geheel of gedeeltelik vanuit die Engelse
   Wikipedia vertaal.

   Klik vir info oor hierdie sjabloon.
   Kategorie: Amerikaanse skrywers

