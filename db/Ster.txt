Ster


   Die Sewegesternte, 'n oop sterrehoop in die sterrebeeld Stier.
   NASA-foto
   Die Sewegesternte, 'n oop sterrehoop in die sterrebeeld Stier.
   NASA-foto

   'n Ster is 'n swaar, ligkragtige bol plasma. Die naaste ster aan die
   aarde is die son, die bron van amper alle energie op aarde. Ander
   sterre is sigbaar aan die sterrehemel as hulle nie deur die son
   oorbelig word nie. 'n Ster skyn omdat kernfusie in sy kern energie
   vrystel wat deur die binneste van die ster gaan en vervolgens
   uitgestraal word in die ruimte. Amper alle elemente swaarder as
   waterstof en helium is gevorm in die kerne van sterre.

   Sterrekundiges kan die massa, leeftyd, skeikundige samestelling en baie
   andere eienskappe van 'n ster bepaal deur sy spektrum, ligkrag en
   beweging deur die ruimte waar te neem. Die totale massa van 'n ster is
   die beslissende faktor in sy evolusie en uiteindelike lot. Andere
   eienskappe van 'n ster word bepaal deur sy evolusionêre geskiedenis,
   soos die straal, draaiing, beweging en temperatuur. 'n Grafiek van die
   temperatuur van baie sterre teen hulle ligkrag, die sogenaamde
   Hertzsprung-Russelldiagram (H-Rdiagram) kan gebruik word om die leeftyd
   en evolusionêre toestand te bepaal.

   'n Ster begin as 'n ineenstortende wolk materiaal wat veral bestaan uit
   waterstof, saam met helium en swaarder spoorelemente. Wanneer die ster
   se kern 'n hoog genoeg digtheid bereik het, word waterstof omgesit in
   helium deur kernfusie. Die oorblyfsel van die ster se binnenste dra
   energie weg van die kern deur 'n kombinasie van stralings- en
   konvektiewe prosesse. Hierdie prosesse voorkom die ineenstorting van
   die ster, en die energie sorg vir 'n sterrewind aan die oppervlak en
   stuur straling die ruimte in.

   Dubbelsterre en stelsels met meer sterre bestaan uit twee of meer
   sterre wat gebonde is deur die swaartekrag en draai in die algemeen
   rondom mekaar in stabiele bane. As twee van sulke sterre naby aan
   mekaar wentel, kan hulle swaartekraginteraksie 'n belangrike invloed hê
   op hulle evolusie.

[wysig] Waarneemgeskiedenis

   Deur die eeue heen het beskawinge uit alle dele van die wêreld belang
   gestel in sterre. Hulle is gebruik vir godsdienstige gebruike en vir
   sterrenavigasie en plekbepaling. Baie ou sterrekundiges het geglo dat
   sterre permanent verbonde is aan 'n hemelse bol en dat hulle
   onveranderlik is. Sterrekundiges het die sterre ingedeel in
   sterrebeelde en hulle gebruik om die beweginge van die planete en die
   son te volg. Die beweging van die Son teen die agtergrondsterre (en die
   horison) is gebruik om kalenders te maak, wat gebruik kon word om die
   landbou te reël. Die Gregoriaanse kalender, wat teenwoordig amper oral
   in die wêreld gebruik word, is 'n sonnekalender gebaseer op die hoek
   van die Aarde se wentelas ten opsigte van die naaste ster, die Son.

   Die oudste, noukeurig gedateerde sterrekaart is gemaak in die Ou Egipte
   in 1534 v. C. Islamitiese sterrekundiges het Arabiese name gegee aan
   baie sterre, wat teenwoordig nog steeds gebruik word en hulle het 'n
   aantal sterrekundige instrumente uitgevind wat die plek van die sterre
   kon bereken. In die 11de eeu het Abu Raihan Al-Biruni die Melkweg
   sterrestelsel beskryf as 'n klomp fragmente wat die eienskappe het van
   newelagtige sterre en het ook die breedtegraad gegee van party sterre
   tydens 'n maansverduistering in 1019.

   Kategorie: Sterrekunde

