Steve Biko


   Stephen Bantu Biko (18 Desember, 1946 – 12 September 1977) word beskou
   as een van die voorste politieke denkers en aktiviste in die stryd teen
   apartheid. Sy voortydige dood in polisie-aanhouding op 12 September
   1977, op die ouderdom van 30 jaar, was 'n groot aanleiding tot die
   politieke mobilisasie van swartmense in hul vryheidstryd. Biko sal
   veral onthou word vir sy rol in die uitbouing van die
   Swartbewussynsbeweging in Suid-Afrika en vir sy werk om die opheffing
   van swart gemeenskappe, veral die jeug. Sy dood het 'n skokgolf deur
   swart Suid-Afrika gestuur en sy begrafnis, wat deur sowat 20 000 mense
   bygewoon is, was die eerste van 'n reeks massabegrafnisse wat
   swartmense in die Tagtigerjare sou saamsnoer in hul stryd teen
   apartheid. Die situasie is vererger deur die opmerking van die destydse
   minister van polisie, Jimmy Kruger, wat gesê het dat Biko se dood hom
   koud gelaat het. Die oproer wat ná sy dood opgevlam het, het tot die
   verbanning van verskeie individue (insluitende Donald Woods) en
   organisasies gelei en die Veiligheidsraad van die Verenigde Nasies
   genoop om wapensanksies teen die land in te stel.

   Vandag word Steve Biko se nalatenskap vereer deur die Steve
   Biko-stigting, 'n nie-winsgewende organisasie wat hom sedert 1998
   beywer vir gemeenskapsgebaseerde jeugleierskap en jeugdeelname aan die
   openbare lewe. Die Biko-stigting het onder meer sedert 2000 'n
   jaarlikse herdenkingslesing aangebied. In 2000 is die lesing gegee deur
   prof Njabulo Ndebele, die vise-kanselier van die Universiteit van
   Kaapstad; in 2001 deur prof Zakes Mda, ook van die Universiteit van
   Kaapstad; en in 2002 deur die wêreldberoemde skrywer prof Chinua
   Achebe, wat as titel van sy voordrag die titel van een van sy romans
   gekies het: "A man of the people".
   Kategorie: Suid-Afrikaanse anti-apartheidsaktiviste

