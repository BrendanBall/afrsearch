Steven Spielberg


   Filmregisseur en -vervaardiger

[wysig] Belangrikste prestasies

   Min filmregisseurs en -vervaardigers behaal dieselfde sterstatus as die
   akteurs wat in hulle films optree. Steven Spielberg, waarskynlik die
   wêreld se mees gewilde regisseur deur die laaste kwart van die
   twintigste eeu, is 'n uitsondering. Sedert 1975, toe sy tweede
   vollengte speelfilm, Jaws, ongewone sukses behaal het, was meeste van
   sy films buitengewoon suksesvol by die loket. ET, wat in 1982
   vervaardig is, het daarin geslaag om filmiese vakkundigheid en vermaak
   in 'n storie te kombineer wat selfs die mees gesofistikeerde
   fliekkenners in trane gehad het en dit die film gemaak het met die
   grootste bruto-inkomste vir daardie tyd. Ander gewilde films, meestal
   in die wetenskapfiksie- en aksiefantasiegenres sluit die volgende in:
     * Close Encounters of the Third Kind (1977),
     * Raiders of the Lost Ark (1981) en die opvolgfilms,
     * Indiana Jones and the Temple of Doom (1984) en
     * Indiana Jones and the Last Crusade (1989). Spielberg was ook
       verantwoordelik vir Hook (1991) en die wetenskapfiksie-blokbom,
       Jurassic Park (in 1993 vrygestel) wat die loketsukses van ET
       herhaal het en die film met die hoogste bruto-inkomste in die
       fliekgeskiedenis geword het. In Jurassic Park is gebruik gemaak van
       gesofistikeerde rekenaartegnologie om die wêreld van die
       dinosourusse te herskep.

   In The Colour Purple (1985), gebaseer op die roman van die bekende
   Afro-Amerikaanse outeur, Alice Walker, en Empire of the Sun (1987),
   gebaseer op die outobiografiese roman deur JG Ballard, het Spielberg 'n
   ernstiger toon aangeneem. Dit het albei hierdie films in die
   kunsfliekgenre geplaas in teenstelling met die meer gewilde genres
   waaraan hy meeste van sy aandag gewy het. 'n Akademietoekenning het hom
   tot in 1993 ontwyk toe hy vir sy aangrypende swart-en-wit-film
   Schindler's List toekennings ontvang het vir beste film en beste
   regisseur. In 1999 het hy vir die tweede keer die Akademietoekenning
   vir beste regisseur gekry vir Saving Private Ryan 'n verwoestende
   uitbeelding van die Eerste Wêreldoorlog.

[wysig] Lewensgeskiedenis

   Steven Spielberg is in 1946 in Cincinnati, Ohio gebore as die seun van
   Arnold, 'n elektriese ingenieur, en Leah, 'n konsertpianis. Hy was die
   oudste van vier kinders. Sy ouers is geskei en sy ma is weer getroud.
   Steven was van 1979 tot 1989 met Amy Irving getroud. In 1991 is hy met
   Cate Capshaw getroud. Hy het sewe kinders wat 'n bron van kreatiewe
   inspirasie vir hom is. Spielberg het op die ouderdom van 12 begin films
   maak. 'n 24-minuut-film, Amblin, wat hy in 1969 gemaak het, het
   ateljeebase by Universal Studios genoegsaam beïndruk om hom 'n
   sewejaarkontrak aan te bied. Sy eerste speelfilm, Sugarland Express
   (vrygestel in 1974), het in 1974 die toekenning gekry vir beste
   speelfilmteks by die Cannes Filmfees. In 1985 het Spielberg sy eie
   vervaardigingsateljee, Amblin Entertainment, gestig en in 1994 het
   Spielberg, Jeffery Katzenberg en David Geffen die Hollywood-instelling
   uitgedaag deur die eerste nuwe filmateljee in meer as 75 jaar in
   Hollywood te stig. Die maatskappy is Dreamworks SKG genoem en
   aandeelhouers het dit bloot op die drie mans se reputasies ondersteun.
   Baie Hollywood-ringkoppe het gespot oor die idee en nie geglo dat
   Spielberg daarvan 'n sukses kon maak nie. Teen 1998 is daar egter
   geskat dat Steven Spielberg se fortuin 'n miljard Amerikaanse dollar
   beloop.
   Kategorie: Amerikaanse rolprentregisseurs

