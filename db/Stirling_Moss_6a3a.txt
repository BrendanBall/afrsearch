Stirling Moss


   Moss in 'n Lotus by die Nürburgring 1961
   Moss in 'n Lotus by die Nürburgring 1961

   Sir Stirling Moss OBE (gebore 17 September, 1929 in Londen) was 'n
   Britse renjaer. Hy was die seun van Alfred Moss wat die veertiende plek
   behaal het in die Indianapolis 500 wedren van 1924.

   Stirling Moss was 'n pionier in die Britse Formule Een wedrenbedryf en
   word as een van die beste renjaers beskou om nog ooit die
   Wêreldkampioenskap vir Renjaers te gewen het. Hy het vier keer die
   tweede plek die tweede plek behaal tussen 1955 en 1958.

   Moss het 194 van sy totale 497 wedrenne tussen 1948 en 1962 gewen, wat
   16 Formule Een Grand Prix-oorwinnings insluit. Vir Moss was die manier
   waarop die stryd gevoer is net so belangrik as die uitslag en sy goeie
   sportmansgees het hom moontlik die Wêreldkampioenskap gekos toe hy sy
   teenstander Mike Hawthorn verdedig het toe daar in Portugal oorweeg is
   om hom weens 'n oortreding te straf. Hawthorn het Moss toe uiteindelik
   met 'n enkele punt gewen ten spyte van die feit dat hy slegs een wedren
   gewen het teenoor Moss se vier oorwinnings.

   In 1962 is Moss ernstig beseer tydens 'n ongeluk te Goodwood in sy
   Lotus. Hy het herstel en 'n te vroeë terugkeer tot motorwedrenne
   probeer maak. Hy het egter agtergekom dat hy nie meer die mas kon opkom
   nie en sy aftrede van Grand Prix wedrenne aangekondig. Hy het egter
   voortgegaan om in veteraanmotorwedrenne deel te neem.
   Stirling Moss en Denis Jenkinson
   Stirling Moss en Denis Jenkinson

   Een van sy beroemdste wedrenne was tydens die Mille Miglia van 1955, 'n
   1500 km oop pad uithouren in Italië, wat hy in 'n rekordtyd van 10 uur
   en 8 minute gewen het (Juan Manuel Fangio het tweede geëindig). Sy
   medebestuurder in die Mercedes-Benz 300 SLR was joernalis Denis
   Jenkinson wat hom ondersteun het met notas oor die besonderhede van die
   lang pad ('n innovasie wat direk gelei het tot die instel van die
   navigator in tydrenne).

   Moss se eerste Formule Een oorwinning was in 1955 by die Britse Grand
   Prix te Aintree. Dit was die enigste wedren waarin hy sy spanmaat,
   vriend, mentor en teenstander by Mercedes, Juan Manuel Fangio uitgestof
   het. Daar word egter dikwels gegis oor die moontlikheid dat Fangio Moss
   op die laaste draai laat verbygaan het sodat hy voor sy tuisskare kon
   wen.

   Tydens sy loopbaan het Moss in verskeie motors gejaag, onder andere in
   'n private Jaguar, vir Maserati, Vanwall, Lotus vir Cooper en dan ook
   vir die magtige Mercedes-Benz.

[wysig] Sien ook

     * Mille Miglia
     * Juan Manuel Fangio

[wysig] Eksterne skakels

     * Sir Stirling Moss - Die Amptelike Webwerf
     * Grand Prix History - Hall of Fame, Stirling Moss
     * Sir Stirling Moss - President van die Brooklands Society
     * - Stirling Moss se pa wat in die dertigs gejaag het

   Kategorie: Formule Een

