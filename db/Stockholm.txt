Stockholm


                                              Stockholm
                                                 Kaart               Wapen

                                                                      Vlag

                                                  Land               Swede
                                             Provinsie      Stockholms län
                                            Koördinate 59° 19' N, 18° 4' O
                                              Stigting            13de eeu
                                          Oppervlakte:
                                              - Totaal           187 vk km
                                     Hoogte bo seevlak                15 m
                                            Bevolking:
                              - Totaal (Desember 2007)             795 163
                                  - Bevolkingsdigtheid         4 252/vk km
                              - Metropolitaanse gebied           1 932 763
                                               Tydsone        UTC +1 (MET)
                                          Burgemeester  Kristina Axén Olin
                                     Amptelike Webwerf    www.stockholm.se

   Stockholm is die hoofstad en grootste stad van Swede met 'n oppervlakte
   van 187 vierkante kilometer en meer as 795 000 inwoners.

   As die politieke, ekonomiese en kulturele sentrum van die land word
   Stockholm veral deur die kontras van land en water (die stad strek oor
   veertien eilande en lê digby 'n eilandgroep met sowat 24 000 klein
   eilandjies), historiese en moderne boukuns (die ou stadskern Gamla Stan
   is een van die grootste Middeleeuse stadsbuurte in Europa), landelike
   voorstede en besige sakesentrum, en die lange, helder nagte van die
   Skandinawiese somer en kort winterdae gekenmerk.
   Riddarholmen en die ou stadskern Gamla Stan (Ou Stad)
   Riddarholmen en die ou stadskern Gamla Stan (Ou Stad)

   Vanweë sy ligging op veertien eilande word Stockholm dikwels ook die
   "Venesië van die Noorde" genoem; sy 13de eeuse stigter het 'n
   strategiese plek gekies waar die uitgestrekte Mälarmeer in die Oossee
   uitmond. Water beslaan sowat 'n derde van Stockholm se oppervlakte
   sodat brûe en jaghawens 'n belangrike bestanddeel van die stad geword
   het. 'n Doeltreffende omgewingsbeleid het verseker dat hengelaars selfs
   in die middestad van Stockholm salms kan vang - die stad se
   wateroppervlaktes pronk in die algemeen met drinkwaterkwaliteit. Danksy
   die invloed van die see en die warm Golfstroom het Stockholm 'n
   gematigde klimaat met aangename somers en sneeuvalle tussen Januarie en
   Maart.

   Stockholm het lankal tot die belangrikste toeristebestemming in
   Skandinawië ontwikkel en vervul in baie opsigte 'n rol as die kulturele
   hoofstad van die Nordiese lande. Stockholm staan daarnaas
   internasionaal bekend as die moederstad van die Nobelprys.

   Inhoud

        * 1 Etimologie
             + 1.1 Die naam in ander tale
             + 1.2 Byname
        * 2 Geografie
        * 3 Verwysings

[wysig] Etimologie

   Die oudste verwysings na die stad, wat die naam Stockholm gebruik,
   dateer uit die 13de eeu en kom in twee Latynse dokumente van Julie 1252
   en 19 Augustus 1252 voor. Daar word aangeneem dat die stadsnaam van die
   versterkings tussen die Mälarmeer en die Oossee afgelei is wat met
   boomstamme (Sweeds: trästockar) gebou is.

   Volgens 'n ander teorie is die naam van die Oud-Sweedse woord stock
   afgelei wat letterlik "'n groep van" beteken het - Stockholm kan dus
   ook as "'n groep van eilande" vertaal word.

[wysig] Die naam in ander tale

   Reeds in sy vroeë geskiedenis - die ontstaantydperk van die eerste
   skriftelike verwysings na Stockholm - het Finssprekende bewoners van
   die Botniese Golf se oostelike kusgebiede in die stad gevestig en dit
   Tukholma genoem (tukki is die Finse woord vir "boomstam"). Die groot
   aantal Duitssprekende inwoners het daarenteen die Sweedse benaming
   Stockhom bybehou.

   In twee van Swede se amptelike minderheidstale, Meänkieli
   (Tornedal-Fins) en Samies, word Stockholm respektiewelik Stokholmi en
   Stockholbma genoem. In Latyn word 'n kort vorm, Holmia, as benaming vir
   Stockholm gebruik.

[wysig] Byname

   Stockholm se talle byname sluit "Venesië van die Noorde" (Nordens
   Venedig), Eken ("Eikeboom"), "Pêrel van Europa" (Europas Pärla),
   Kungsbudane en "Koningin van die Mälarmeer" (Mälardrottningen) in. 'n
   Bekende skertsnaam is Noll-åtta ("Nul-agt").

   Die munisipaliteit Stockholm bemark die hoofstadgebied sedert 2006 as
   The Capital of Scandinavia ("Die Hoofstad van Skandinawië") en wys
   daarop dat die stad homself as die natuurlike middelpunt van
   Skandinawië, sy ekonomiese sentrum en toonaangewende kultuurstad
   beskou. Die bynaam en bewerings, wat daarmee gepaard gaan, het besware
   van ander Skandinawiese hoofstede uitgelok.^[1]

[wysig] Geografie

   Stockholm se landskapsvorm het in die loop van die stad se geskiedenis
   as gevolg van Skandinawië se postglasiale opheffing sterk verander.
   Stadsdele, wat vandag deel van die vasteland uitmaak, was enkele
   honderd jaar gelede nog eilande.
   Die oorgang van die Mälarmeer met sy soet water na die Oossee
   Die oorgang van die Mälarmeer met sy soet water na die Oossee

   'n Seeboesem van die Oossee omsluit die stad in die ooste met talle
   inhamme, landtonge en sowat 24 000 rotseilande (sogenaamde skere).
   Hierdie eilandgebied word in Sweeds Skärgården genoem.

   Stockholm is by die uitmonding van die Mälarmeer (die Riddarfjärden) in
   die Oossee geleë. Die Mälarmeer strek oor 'n afstand van 120 kilometer
   in westelike rigting na die binneland. Slussen, 'n sluis in Stockholm
   se middestad, skei die Mälarmeer se soet water van die Oossee se
   soutwater in die ooste.

   Water bedek sowat dertig persent van die stad se totale oppervlakte.
   Die Mälarmeer is Stockholm se hoofsaaklike drinkwaterbron, en danksy
   die hoë watergehalte kan 'n mens selfs in die stadsentrum vir salms
   hengel. Stockholm is op veertien eilande geleë wat deur 53 brûe met
   mekaar verbind word. Bosgebiede beslaan eweneens 'n groot deel van die
   stadsgebied.

   'n Grintmorene, wat tydens die Ystydperk as gevolg van vergletsering
   ontstaan het en deur die Mälarmeer se uitloop deurbreek is, loop in
   noord-suidelike rigting. Die eilande in die stroom is oorblyfsels van
   hierdie bergrug.

             Panorama oor die Stadshustornet ("Stadshuistoring")

             Panorama oor die Stadshustornet ("Stadshuistoring")

[wysig] Verwysings

    1. ^ Dagsavisen: Stockholm forarger. 16 Maart 2006

   Kategorieë: Swede • Hoofstede in Europa

