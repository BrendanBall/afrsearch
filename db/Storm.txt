Storm


   Die rolwolk van 'n donderbui beweeg oor Enschede (Nederland)
   Die rolwolk van 'n donderbui beweeg oor Enschede (Nederland)

   Die term storm verwys na 'n weerverskynsel in die atmosfeer van 'n
   planeet, wat swaar weer met sterk winde behels. Storms op die Aarde
   word onder meer gekenmerk deur stormwind, donder en bliksems (in die
   geval van 'n donderbui), swaar reën (soms ook ysreën) of
   stormsterkte-wind wat materie beweeg, soos byvoorbeeld 'n sneeustorm,
   haelstorm, sandstorm, werwelwind of tornado, waarvan die drie
   laasgenoemdes groot hoeveelhede sand of stof opskop en soms oor groter
   afstande beweeg.

   Werwelwinde en tornados is selfs in staat om swaar voorwerpe op te tel
   en berokken groot skade in die gebiede wat deur hulle getref word.

   Gewoonlik word winde met 'n snelheid van tenminste 20,8 meter per
   sekonde (74,9 kilometer per uur) of 12 Beaufort in die weerkunde storms
   genoem. Storms met windsnelhede van tenminste 32,7 meter per sekonde
   (117,7 kilometer per uur) of 12 Beaufort word orkaan genoem.

   Storms ontstaan as gevolg van groot drukverskille in die atmosfeer, wat
   oor 'n relatief klein afstand optree. Hierdie verskynsel is kenmerkend
   vir magtige laagdrukgebiede. Stormwinde tree daarnaas ook as gevolg van
   die topografie van 'n bepaalde gebied op, byvoorbeeld wanneer wind in
   'n nou vallei gekanaliseer word soos in die geval van die Franse
   Mistralwind.

[wysig] Tipologie van storms

   Donderbui oor Chaparral, Nieu-Meksiko (VSA)
   Donderbui oor Chaparral, Nieu-Meksiko (VSA)
   Die Groot Rooi Vlek op die planeet Jupiter
   Die Groot Rooi Vlek op die planeet Jupiter

   Daar bestaan 'n groot aantal benamings vir die verskillende tipes van
   storms.
     * 'n Orkaan is 'n buitegewoon sterk stormwind met windsnelhede van
       meer as 117,7 kilometer per uur, wat sy rigting dikwels verander.

     * 'n Sikloon (wat dikwels ook orkaan genoem word) is 'n groot
       voortbewegende laagdrukgebied in die Aarde se atmosfeer, met winde
       wat in die Noordelike Halfrond kloksgewys en in die Suidelike
       Halfrond antikloksgeys waai.

     * Tifoon is die term wat in Oos-Asië en die westelike gebiede van die
       Stille Oseaan gebruik word om 'n sterk orkaan te beskryf.

     * Tornados is - ondanks hulle gewoonlik klein middellyne -
       verwoestende werwelwinde, wat gedurende die reënseisoen op die
       vastelande en eilande van Noord- en Sentraal-Amerika en die
       Karibiese See voorkom. Gewoonlik tree tornados as donker,
       tregtervormige siklone (Engels: funnels) op. Hulle word dikwels
       deur 'n donderbui en 'n muurwolk voorafgegaan. Tornados behoort tot
       die mees verwoestende storms, en alhoewel hulle dwarsoor die wêreld
       voorkom, is veral die Amerikaanse Midweste, en in besonder die
       deelstate Oklahoma en Kansas, geneig tot tornados.

[wysig] Storms op ander planete

   Storms kom ook op ander planete voor, wat oor 'n geskikte atmosfeer
   beskik, soos byvoorbeeld gasreuse. Die bekendste voorbeeld is Jupiter
   se Groot Rooi Vlek, 'n soort tropiese sikloon wat reeds tenminste 340
   jaar lank waai en groter is as ons Aarde. Die storm is eur die
   Italiaanse sterrekundige Galileo Galilei ontdek. 'n Soortgelyke, maar
   minder bekende storm, die sogenaamde Groot Donker Vlek, woed op die
   planeet Neptunus.

   Die Hubble-ruimteteleskoop het in September 1994 ook fotos van die
   storms op die planeet Saturnus geneem, wat ontstaan sodra warmlug
   opstyg - net soos in die geval van 'n Aardse donderbui. Die storm, wat
   die naam Draakstorm gekry het, het oor meer as 7 900 myl in
   oos-westelike rigting gestrek en was dus net so groot soos die
   middellyn van die Aarde.
   Kategorie: Storms

