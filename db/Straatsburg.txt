Straatsburg


                                            Straatsburg
                                              Kaart                  Wapen

                                                                      Vlag

                                               Land               Frankryk
                              Administratiewe gewes                  Elsas
                                        Département               Bas-Rhin
                                         Koördinate      48°35' N, 7°44' O
                                           Stigting 12 v.C. (Argentoratum)
                                         Oppervlak:
                                           - Totaal            78,26 vk km
                                  Hoogte bo seevlak              132-151 m
                                         Bevolking:
                                    - Totaal (2007)                272 700
                               - Bevolkingsdigtheid            3 375/vk km
                           - Metropolitaanse gebied                702 412
                                            Tydsone                 UTC +1
                                         - Somertyd                 UTC +2
                                       Burgemeester       Roland Ries (PS)
                                  Amptelike webwerf      www.strasbourg.fr

   Straatsburg (Frans: Strasbourg [stʀazˈbuʀ]), Elsasser Duits
   (Alemannies): Strossburi, Duits: Straßburg) is die hoofstad van die
   gewes (région) Elsas in die noordooste van Frankryk, met 272 800
   inwoners in die stad (2004) en sowat 650 000 in die metropolitaanse
   gebied (1999). Die stad is ook die hoofstad van die département
   Bas-Rhin. Straatsburg lê teen die Illrivier, die Ryn-Rhône- en die
   Ryn-Marne-kanaal en beskik oor 'n rivierhawe. Die stad is 'n sentrum
   van die motor-, voedsel-, tekstiel- en masjienbounywerhede.

   Straatsburg is die setel van die Europese Raad en die Europese
   Geregshof van Menseregte. Saam met die Belgiese hoofstad Brussel is dit
   ook die setel van die Europese Parlement.

   Inhoud

        * 1 Geskiedenis
        * 2 Besienswaardighede en argitektuur
        * 3 Hoofstad van Europa
        * 4 Museums
        * 5 Kuns en kultuur
        * 6 Tersiêre onderwys en biblioteke
        * 7 Vervoer
             + 7.1 Spoorweë
             + 7.2 Padverkeer
             + 7.3 Openbare vervoer
             + 7.4 Fietsryers
             + 7.5 Lugvervoer
             + 7.6 Waterweë
        * 8 Eksterne skakels

[wysig] Geskiedenis

   Oordekte brûe in La Petite France
   Oordekte brûe in La Petite France

   Straatsburg is tydens die heerskappy van die Romeinse keiser Augustus
   in die jaar 12 v.C. as Argentoratum ("Stad by die Rivier") gestig.
   Aanvanklik was dit 'n militêre kamp van die Agte Legioen naby die
   Romeins-Germaanse grens (limes), wat in dié gebied deur die Ryn gevorm
   is; tog het mettertyd aan die westelike kant van die kamp 'n siviele
   nedersetting (canabae) begin groei. Ingevolge die uitbreiding van die
   Romeinse Ryk is die grens na die ooste verskuif, en Argentoratum het as
   'n belangrike binnelandse hawestad teen die Ryn gedien. Sedert die 4de
   eeu n.C. was die stad 'n biskopsetel. Die Hunne het die stad in die
   jaar 451 beset en verwoes.

   In die jaar 496 is die stad by die Frankiese Ryk ingelyf. In die 6de
   eeu het groepe Alemanne hulle in die gebied gevestig, wat gou
   gegermaniseer is. Die stad het die Germaanse naam Straatsburg gekry
   (wat in dokumente in sy gelatiniseerde vorm Strateburgum gebruik word,
   "Die Vesting by die Straat"). In die jaar 842 is die Straatsburgse Ede
   in die stad afgelê, wat as die oudste teks in die Franse taal en as die
   eerste dokument, wat van die verdeling van die Frankiese Ryk in 'n
   Frans- en Duitstalige gebied getuig, beskou word. Met die Verdrag van
   Mersen het Straatsburg in 870 'n Oos-Frankiese besitting geword. Tussen
   982 en 1262 het die biskoppe daarin geslaag om die stad uit die
   hertogdom te los en onder die heerskappy van die bisdom te bring. In
   die jaar 1015 is 'n basiliek in die Romaanse boustyl opgerig.

   In die Middeleeue het Straatsburg tot 'n belangrike ekonomiese sentrum
   gegroei en in 1262 'n Vrye Ryksstad geword. Hoogaangeskrewe geleerdes
   het die goeie naam van die stad as 'n Europese sentrum van die mistiek
   en later van die humanisme gevestig. Die katedraal van Straatsburg, wat
   in 1439 voltooi is, het tot by die jaar 1874 met sy toring van 142
   meter as die hoogste gebou ter wêreld bekend gestaan. Sedert 1482 was
   die politieke bedeling van die stad volgens stande georganiseer.

   In die 16de eeu het Straatsburg sy bloeitydperk as Vrye Ryksstad
   beleef. Tydens die Reformasie het Straatsburg die Lutheraanse kant
   gekies, die stad het hom egter op die Ryksdag van Augsburg nie by die
   Protestantse Confessio Augustana aangesluit nie, maar verkies om saam
   met die stede Memmingen, Konstanz en Lindau 'n eie belydenis af te lê,
   die sogenaamde Tetrapolitana, wat deur Martin Bucer en Capito opgestel
   is.
   Place de la Cathédrale
   Place de la Cathédrale

   In 1605 het die Straatsburgse drukker en boekhandelaar Johann Carolus
   begin om gedrukte uitgawes van sy tot dusver handgeskrewe
   nuusversamelings uit te gee. Die nuusblad, wat onder die titel Relation
   verskyn het, word in die perswetenskap as die eerste gedrukte koerant
   ter wêreld beskou.

   Vanaf 1648 was die Franse konings die beskermhere van die Elsassiese
   Ryksstede. Franse troepe het die stad in September 1681 beset, en in
   1697 is Straatsburg volgens die Vredesooreenkoms van Ryswyk vir goed by
   Frankryk ingelyf. Alhoewel die stad, sy taal en sy kultuur nog Duits
   gebly het, is Protestante van loopbane in die staatsdiens uitgesluit en
   die katedraal weer as 'n Rooms-Katolieke Kerk gebruik.
   Looiersbuurt in Petite France, Straatsburg
   Looiersbuurt in Petite France, Straatsburg

   In die jare 1770 en 1771 het die bekendste Duitse digter, Johann
   Wolfgang von Goethe, aan die Universiteit van Straatsburg gestudeer.
   Die stad was in dié tydperk een van die sentrums van die literêre
   beweging Sturm und Drang, en digters soos Jakob Michael Reinhold Lenz
   en Johann Gottfried von Herder het hier gewoon. In die tyd van die
   Franse Rewolusie het Claude-Joseph Rouget de l'Isle op 25 April 1792,
   tydens 'n dinee wat deur die burgemeester Frédéric de Dietrich
   georganiseer is, die nuwe Franse volkslied Marseillaise in Straatsburg
   gekomponeer. Die stad was later ook 'n toevlugsoord vir Duitse
   rewolusionêres soos die digter Georg Büchner.

   Met die industrialisering in die 19de eeu het die bevolkingstal tot
   150 000 inwoners verdriedubbel. Na die Franko-Pruisiese Oorlog van 1870
   en 1871 moes Frankryk die gebied Elsas-Lotaringe aan die nuut gestigte
   Duitse Ryk afstaan. Straatsburg was sedert 1870 deur Pruisiese troepe
   beset. Later het dit die hoofstad van die gewes geword, wat net 'n laer
   status as "Reichsland" (Ryksland) toegestaan is.
   Die hoofkwartier van die Duits-Franse televisiekanaal ARTE
   Die hoofkwartier van die Duits-Franse televisiekanaal ARTE

   Naas Metz en Keulen is Straatsburg ná 1871 as een van die belangrikste
   Duitse vestings in die weste versterk, terwyl in die omgewing forte op
   strategiese plekke gebou is.

   As gevolg van die Eerste Wêreldoorlog is Duitsland gedwing om die stad
   in die Vredesoorkoms van Versailles van 1919 weer aan Frankryk af te
   staan. In ooreenstemming met die 14 voorstelle wat deur die Amerikaanse
   president Wilson voorgelê is, het in Elsas-Lotaringe geen referendum
   plaasgevind nie. Die stad was in dié tyd nog oorwegend Duitstalig, en
   daar was ook soldate uit Elsas wat in die oorlog lojaal aan Duitsland
   was.

   In die tyd tussen die Duitse inval in Pole op 1 September 1939 en die
   Franko-Britse oorlogsverklaring teen die Duitse Ryk op 3 September 1939
   is die stad soos ander grensstede en -dorpe ontruim. Behalwe vir die
   soldate in die kaserne het Straatsburg tien maande lank 'n leë stad
   gebly. In Junie 1940 het Duitse troepe Straatsburg beset, tot by sy
   bevryding deur Franse troepe onder die bevel van generaal Lattre de
   Tassigny in 1944.

   Ná die Tweede Wêreldoorlog het die burgemeester Pierre Pflimlin hom tot
   versoening met Duitsland verbind, en Straatsburg het 'n simbool vir die
   vriendskapsbande tussen die twee lande en die Europese samewerking
   geword. Sedert 1948 is Straatsburg die setel van die Europese Raad.

[wysig] Besienswaardighede en argitektuur

   Die katedraal Notre-Dame de Strasbourg
   Die katedraal Notre-Dame de Strasbourg

   Die geskiedkundige stadskern Île de la Cité tussen die twee arms van
   die kronkelende Illrivier, 'n takrivier van die Ryn, het bewaar gebly
   en word in 1988 deur die UNESCO tot wêrelderfenisgebied verklaar. Die
   romaans-gotiese katedraal Notre-Dame van Straatsburg, wat in die
   tydperk tussen 1176 en 1439 opgerig en in 1547 van sy beroemde
   astronomiese horlosie voorsien word, is die bekendste baken van die
   stad, en die plein voor die katedraal is een van die mooiste in Europa.
   Hy word oorheers deur die wesfasade van die katedraal en is omring deur
   talle vakwerkhuise in die Alemannies-Suid-Duitse boustyl met soms vier
   tot vyf verdiepings. Kenmerkend is die steil dakke wat nog eens vier
   tot vyf verdiepings huisves. Die bekende Haus Kammerzell met sy ryk
   versierings staan aan die noordelike kant van die plein.

   Langs die oewer van die Ill en sy talle kanale lê die sogenaamde
   Looiersbuurt (Duits: Gerberviertel, Frans: La Petite France) met sy
   bekoorlike vakwerkboustyl, dakkapelle en klein straatjies.

   Die Temple neuf in die historiese stadskern is in 1908 as die grootste
   Protestantse kerk in Frankryk opgerig. Ander bekende geboue uit die
   Duitse keisertydperk is die stasie en universiteit van Straatsburg.

   Die Synagogue de la Paix (Vredesinagoge) vervang in 1958 die ou
   sinagoge wat verwoes is.
   Straatsburg: Die Illrivier
   Straatsburg: Die Illrivier

[wysig] Hoofstad van Europa

   Die Europese Parlement
   Die Europese Parlement
   Die Europese Hof van Menseregte
   Die Europese Hof van Menseregte

   Die idee om van Straatsburg die hoofstad van Europa te maak gaan
   oorspronklik terug op Winston Churchill. Danksy die tweetalige en
   bikulturele geskiedenis is Straatsburg uiters geskik om as een van die
   Europese hoofstede te dien. Dit is die setel van die Europese Raad, die
   Europese Parlement (saam met Brussel) en die Europese Geregshof van
   Menseregte, wat soms ook net die "Straatsburgse Hof" genoem word.

   Die Europese Parlement beywer hom om 'n einde te maak aan die
   tweeledige stelsel van parlementêre geboue in sowel Brussel asook
   Straatsburg, maar dit is vir die Europese regerings om te besluit.

   Straatsburg huisves ook 'n aantal Europese organisasies soos die
   hoofkommando van Eurocorps, die rekenaarsentrum van die Europese
   polisie Europol, die Sentrale Kommissie van die Skeepvaart op die Ryn
   en die Europese Register van Artsenymiddels. Daarnaas is dit ook die
   hoofkwartier van die tweetalige Duits-Franse kulturele televisiekanaal
   ARTE.

   Frankryk en Duitsland is tans ook besig met onderhandelinge oor die
   stigting van 'n Europese distrik, wat die metropolitaanse gebied van
   Straatsburg en die Duitse distrik Oretenau oorkant die Ryn sal insluit,
   met 'n gesamentlike bevolking van 860 000 mense.

[wysig] Museums

     * Die Musée des Beaux-Arts (Museum van Skone Kunste) vertoon
       skilderye van ou meesters, maar ook van Gustav Klimt.
     * Die Musée d'Alsace behandel die volkskuns en handwerk van Elsas.
     * Die Musée de l'Art moderne et contemporaine (Museum van Moderne en
       Hedendaagse Kuns) met sy kenmerkende perdestandbeeld wat op sy dak
       staan, is een van die bekendste museums van sy soort in Europa.
     * Die Centre Tomi Ungerer behandel die tekenkuns en grafiese werk van
       die internasionaal bekende kunstenaar uit Elsas. Speelgoed, fotos
       en die familieargief is deel van die tentoonstelling.
     * Le Vaisseau (Die Skip), wat in 2005 geopen is, dien as 'n sentrum
       vir wetenskap en tegnologie vir kinders en jeugdiges tussen drie en
       vyftien jaar jaar oud.

[wysig] Kuns en kultuur

     * Die Opéra national du Rhin beskik oor sy eie ballet en orkes, die
       Orchestre Philharmonique de Strasbourg.
     * Die Théâtre de la Choucrouterie is die kabaret van Roger Siffer,
       wat sedert 1984 in die gebou van 'n ou suurkoolfabriek bestaan. Die
       revues word in twee sale in Frans en Elsassies aangebied.

[wysig] Tersiêre onderwys en biblioteke

   'n Brug vir voetgangers verbind Straatsburg sedert 2004 met Kehl
   (Duitsland)
   'n Brug vir voetgangers verbind Straatsburg sedert 2004 met Kehl
   (Duitsland)

   Die Universiteit van Straatsburg is ook die setel van die Franse
   Nasionale Skool vir Administrasie (École nationale d'administration).
   Die universiteit se wortels gaan terug na die jaar 1538, toe Jacques
   Sturm die Protestantse gimnasium stig. In 1556 kry dit die status van
   'n akademie, 1621 dié van 'n universiteit en in 1631 word dit 'n
   koninklike universiteit. Tydens die Franse Rewolusie word die
   instelling gesluit en heropen eers in 1870. In 1918 word Frans in plaas
   van Duits weer as voertaal gebruik. Tydens die Tweede Wêreldoorlog word
   die universiteit na Clermont-Ferrand verskuif (tot 1945).

   Saam met die universiteite van Karlsruhe (Duitsland), Basel
   (Switserland), Mulhouse (Frankryk) en Freiburg im Breisgau (Duitsland)
   is die Universiteit van Straatsburg vandag 'n lid van die Europese
   Konfederasie van Universiteite teen die Opper-Ryn. Dit beskik weens die
   besondere godsdienstige statuut van Elsas oor twee godsdienstige
   fakulteite (Rooms-Katoliek en Protestants), wat deur die staat
   gesubsidieer word. Sedert die sewentigerjare is die universiteit
   verdeel in drie instellings: Université Louis Pasteur (Strasbourg I),
   Université Marc Bloch (Strasbourg II) en Université Robert Schuman
   (Strasbourg III).

   Die grootste openbare biblioteke in Straatsburg is die Bibliothèque
   Nationale et Universitaire en die Bibliothèque Municipale (Stedelike
   Biblioteek).

[wysig] Vervoer

   Moderne tremlyn in Straatsburg
   Moderne tremlyn in Straatsburg
   Moderne treine verbind Straatsburg met die Duitse stad Offenburg
   Moderne treine verbind Straatsburg met die Duitse stad Offenburg

[wysig] Spoorweë

   Straatsburg is 'n belangrike vervoersentrum van die nasionale Franse
   spoorwegmaatskappy SNCF, waar ook Duitsland se nasionale en plaaslike
   spoorweë soos Deutsche Bahn en Ortenau-S-Bahn aandoen. Die sogenaamde
   Europabahn-spoorweg verbind Straatsburg via Offenburg met 'n groot
   aantal Duitse bestemmings. EuroCity-treine ry op die roetes
   Parys-Straatsburg-München-Wene en
   Zürich-Basel-Straatsburg-Luxemburg-Brussel. Tans bestaan daar nog geen
   Franse TGV-verbindings na Duitsland of Duitse ICE-verbindings na
   Frankryk nie. Internasionale hoëspoed-treinverbindings (TGV Est
   Européen) sal egter in die somer van 2007 op die roetes
   Parys-Straatsburg-Kehl-Karlsruhe en -Stuttgart en
   Straatsburg-Basel-Zürich ingestel word.

   Straatsburg is ook die knooppunt vir Elsas se treinstelsel Metralsace;
   sneltreine op hierdie lyne bereik 'n maksimum-snelheid van tot by 200
   kilometer per uur.

[wysig] Padverkeer

   Straatsburg is die beginpunt van die nasionale Franse snelweg A4 in
   rigting van Metz en Parys. Daar is tans nog geen snelwegverbinding na
   die Duitse stad Kehl oorkant die grens nie.

[wysig] Openbare vervoer

   Straatsburg beskik naas talle busdienste oor vier tremlyne met
   ultramoderne waens, wat lankal 'n toeriste-attraksie geword het. Daar
   is tans planne om die lyne tot by Kehl te verleng.

[wysig] Fietsryers

   Die geriewe vir fietsryers is in die laaste jare aansienlik uitgebou,
   en Straatsburg beskik nou oor een van Frankryk se grootste
   fietspadstelsels met talle stasies, waar fietse teen 'n lae bedrag
   verhuur word.

[wysig] Lugvervoer

   Straatsburg se internasionale lughawe in Entzheim, sowat twintig
   kilometer suidwes van die stad, is met jaarliks meer as twee miljoen
   passasiers die sewende grootste in Frankryk.

[wysig] Waterweë

   'n Bateau-omnibus op die Illrivier
   'n Bateau-omnibus op die Illrivier

   Straatsburg is an die oewer van die Illrivier gestig, en danksy die
   uitgestrekte netwerk van waterweë het watervervoer steeds 'n groot rol
   in die plaaslike ekonomie gespeel. Die stad beskik oor belangrike
   hawegeriewe aan die Ryn, die belangrikste waterweg in Europa en die
   wêreld.

   Die setel van die Commission Centrale pour la Navigation du Rhin, 'n
   internasionale instelling wat die watervervoer op die Ryn koördineer en
   beheer, het sy setel reeds in 1920 van die Duitse stad Mannheim na
   Straatsburg verskuif. Die ou keiserlike paleis, wat hernoem is tot
   Palais du Rhin ("Rynpaleis"), dien as sy kantoorgebou.

   Die waterweë bevorder ook die plaaslike riviertoerisme, en die
   sogenaamde bateaux-omnibus ("bus-bote") vervoer jaarliks meer as
   650 000 besoekers op hulle rondvaarte. Straatsburg het met die
   Marne-Ryn-kanaal lankal 'n sentrum van die riviertoerisme geword en
   huisves die grootste Europese redery in dié bedryf, CroisiEurope.

[wysig] Eksterne skakels

     * Die amptelike webwerf van Straatsburg


   Hierdie artikel is gekies as 'n voorbladartikel. Klik gerus hier vir
   meer inligting.

   Kategorieë: Straatsburg • Elsas

