Strand, Wes-Kaap


   Strand is 'n groot dorp aan Valsbaai in die Helderberg-substreek van
   die Kaapstadse munisipale gebied. Dit grens aan sowel Somerset-Wes en
   Gordonsbaai en is sowat 48 km van Kaapstad geleë.

   Inhoud

        * 1 Naam
        * 2 NG gemeente
        * 3 Bevolking
        * 4 Opvoeding
        * 5 Besienswaardighede
        * 6 Bronne
        * 7 Verwysings

[wysig] Naam

   Strand is in 1850 Van Ryneveld's Town genoem deur D.J. van Ryneveld,
   landdros van Stellenbosch, wat grond daar gekoop het. Die dorp het
   later jare onder meer ook bekend gestaan as "Hottentots-Holland
   Strand", "Somerset-Strand" en "Die Strand". Laasgenoemde is in 1918 aan
   die plek gegee en dit is weer in 1937 verkort tot net "Strand".
   Munisipale status is in 1896 aan die dorp toegeken, nadat dit lank as
   't ware die kusvoorstad van Somerset-Wes was.

[wysig] NG gemeente

   Die gemeente van die NG Kerk in Strand het die onderskeiding dat dit,
   weens 'n foutiewe prosedure met die eerste stigting, twee keer gestig
   moes word.

   In 1904 het ds. W. Comradie 'n beroep as tweede leraar van die gemeente
   Somerset-Wes, met werkkring Somerset-Strand, aangeneem. Die
   gemeente-wyk het vinnig ontwikkel en kon op 12 Junie 1906 van
   Somerset-Wes afstig, maar foutiewe prosedure met die stigting het die
   kansellering daarvan genoodsaak.

   Met die ringsitting van 1907 het ds. Conradie 'n memorie van
   belanghebbendes ingedien waarin die stigting as ongewens verklaar word.
   'n Spesiale ringskommissie het in dieselfde jaar rapporteer dat, hoewel
   die stigting wenslik was, dit onder die omstandighede nie aanbeveel kon
   word nie. Die gemeente "Het Strand" is daarna op 22 Augustus 1912 met
   200 lidmate en 'n sieletal van 450 afgestig.

   Die kerkgebou is in September 1930 ingewy. Die gemeente is 'n jaar
   vantevore "Strand" herdoop toe weggedoen is met die "Het". Die
   gemeente, soos die dorp, het aanvanklik nie vinnig gegroei nie. In 1933
   was hier maar 559 lidmate. Daarna het die getalle vinnig toegeneem tot
   2 060 in 1950, met 'n sieletal van 2 990. Die eerste medeleraar is eers
   in 1950 beroep.

   Deur die jare is drie ander gemeentes op die dorp gestig: Strand-Noord
   (1952), en Lourensrivier-Strand en Suider-Strand (albei in 1972). Saam
   het die vier gemeentes in 2007 8 049 lidmate gehad.

[wysig] Bevolking

   Strand se bevolking is ietwat meer as 50 000.^[1]

[wysig] Opvoeding

   Sedert 2007 is daar 19 staats- en privaat skole van pre-primêr tot
   sekondêr in die Strand. Die hoërskole is Khanyolwethu Sekondêre Skool,
   Hoërskool Valsbaai, Hoërskool Strand, Simanyene Sekondêre Skool, Strand
   Sekondêre Skool, Rusthof Sekondêre Skool en Madrasatyr Rajaa Sekondêre
   Skool. Van die laerskole was onder meer Loreto, Hendrik Louw,
   Lochnerhof en Dr. G.J. Joubert.

[wysig] Besienswaardighede

   Die Strand se naam is afgelei van sy pragtige strand met kilometers wit
   sand en volop veilige swemplekke.

[wysig] Bronne

     * Olivier, ds. P.J., Ons gemeentelike feesalbum, N.G. Kerk-uitgewers,
       Kaapstad en Pretoria, 1952.
     * Raper, P.E., Dictionary of South African Place Names, Lowry
       Publishers, Johannesburg, 1987.

[wysig] Verwysings

    1. ^ http://www.places.co.za/html/strand.html

   Kategorieë: Wes-Kaap • Dorpe in Suid-Afrika

