Stres


   Stres is die toestand wanneer die transaksies tussen mens en omgewing
   daartoe lei dat 'n indiwidu 'n gewaarwording ervaar dat daar 'n
   wanverhouding, hetsy werklik aldan nie, tussen die eise van 'n situasie
   en die vermoë van die persoon se biologiese, sielkundige of sosiale
   stelsels om dit te hanteer. In geneeskundige terme, is stres die
   ontwrigting van homeostase deur fisiese of sielkundige prikkels.
   Stresvolle prikkels kan verstandelike, fisiologiese, anatomiese of
   fisiese reaksies wees ^[1].

   Die begrip 'stres' in hierdie verband is beskryf deur die
   Oostenryksgebore Kanadese endokrinoloog, Hans Selye wat die Algemene
   Aanpassingsindroom in 1936 gedefinieer het.

   Inhoud

        * 1 Soorte stres
        * 2 Aanpassings by stres
        * 3 Algemene aanpassingsindroom
             + 3.1 Stadium een: skrik
             + 3.2 Stadium twee: weerstand
             + 3.3 Stadium drie: uitputting (Burnout)
        * 4 Neurochemie en fisiologie
        * 5 Sien ook:

[wysig] Soorte stres

   Richard Lazarus het in 1974 'n model gepubliseer waarin hy stres in
   twee soorte verdeel het, naamlik 'n gesonde soort en 'n ongesonde stres
   wat negatiewe effekte het. Waar stres funksie verbeter (fisies of
   verstandelik, soos in die geval van sport en uitdagende werk) kan dit
   as gesond beskou word. Voortdurende stres wat nie opgelos word deur dit
   te hanteer of daarby aan te pas nie kan lei tot ontvlugting (angs) of
   onttrekkingsgedrag (kliniese depressie).

   Die verskille in ervaringe wat lei tot 'n gesonde en andersins
   ongesonde stres word bepaal deur die wanverhouding tussen 'n mens se
   ervaring (hetsy werklik of verbeel), persoonlike verwagtinge en
   hulpbronne om stres te hanteer. 'n Persoon wat 'n lewe lei wat
   konsekwent is met sy persoonlik aanvaarde verwagtinge mag geen stres
   ervaar selfs al sou die omstandighede vanuit 'n buite-perspektief as
   ongunstig beskou kan word - landelike mense wat in relatiewe armoede
   lewe kan geen stres ervaar as hulle hulpbronne voldoende is om aan
   hulle behoeftes en varwagtinge te voldoen.

   As daar 'n kroniese wanverhouding tussen ervaring en verwagting is, kan
   stres verlig word deur verwagtinge aan te pas om by die deurlopende
   ervaringe en toestande aan te pas. Angswekkende ervaringe, hetsy
   werklik of verbeel, kan ook stresreaksies ontlok..^[2]

[wysig] Aanpassings by stres

   Reaksies op stres kan aanpassing deur stresbeheer, angs en kliniese
   depressie tot by selfmoord insluit. Oor die langtermyn kan ongesonde
   stres lei tot verswakte gesondheid en siekte; om dit te verhoed moet
   stres bestuur word.

[wysig] Algemene aanpassingsindroom

   Hierdie is 'n model oor stres wat hoofsaaklik deur Hans Selye^[3]
   opgestel is na navorsing op rotte en ander diere. Tydens sy navorsing
   het hy diere blootgestel aan onaangename of skadelike prikkels soos
   inspuitings, uiterste koue of selfs deur hulle lewendig oop te sny.

   Hy het bevind dat alle diere baie soortgelyke reaksies getoon het wat
   in drie stadia afgebreek kon word. Hy het hierdie universele reaksie
   tot die stresprikkels, die Algemene Aanpassingsindroom in 1936 gedoop.

[wysig] Stadium een: skrik

   Wanneer daar 'n gewaarwording plaasvind van die bedreiging of
   stresprikkel voorkom, is die liggaam se stresreaksie een van skrik.
   Tydens die stadium word adrenalien geproduseer om die veg-of-vlug
   reaksie te ontketen. Daar vind ook 'n aktivering van die HSA as met die
   vrystelling van kortisol.

[wysig] Stadium twee: weerstand

   As die stresprikkel voortduur, word dit nodig om 'n poging aan te wend
   om die stres te hanteer. Al begin die liggaam met pogings om aan te pas
   by die stremming of eise van die omgewing, kan die liggaam dit nie
   voortdurend volhou nie en word die liggaam se bronne mettertyd
   uitgeput.

[wysig] Stadium drie: uitputting (Burnout)

   In die finale stadium van die AAS-model, word al die liggaam se bronne
   uitgeput en is die liggaam nie meer daartoe in staat om normale
   funksies te handhaaf nie. Op hierdie tydstip kan die aanvanklike
   outonome senuweestelselsimptome weer sy verskyning maak (sweet,
   verhoogde hartklop ens.). As stadium drie uitgerek word, kan langtermyn
   skade veroorsaak word omdat die kliere, veral die bynier uitgeput raak.
   Die resultaat manifesteer as voor-die-hand-liggende siektes soos
   maagswere, depressie of selfs hartvaat probleme asook gepaardgaande
   geestelike afwykings.

[wysig] Neurochemie en fisiologie

   Daar word geglo dat die breinchemie van die algemene aanpassingsindroom
   tans baie goed verstaan word. Daar is egter steeds baie wat nog ontdek
   moet word rondom hoe hierdie stelsel se interaksie met ander stelsels
   in die brein en elders in die liggaam werk.

   Die liggaam reageer op stres deur eerstensdie katecholamien-hormone,
   epinefrien en norepinefrien, asook die glukokortikoïed-hormone,
   kortisol en kortisoon, af te skei.

[wysig] Sien ook:

     * Omgewingsgesondheid
     * Geopatiese stres

   Kategorie: Stres

