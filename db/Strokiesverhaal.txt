Strokiesverhaal


   Die Belgiese strokiesverhaal-museum in Brussel
   Die Belgiese strokiesverhaal-museum in Brussel

   'n Strokiesverhaal (of tekenprentverhaal) is die generiese term vir
   opvolgende kuns. Dit bestaan uit opvolgende prente wat in volgorde
   gerangskik is en wat 'n gebeurtenis beskryf of 'n verhaal vertel.
   Strokiesverhale is 'n grafiese medium en kan baie, min, of selfs geen
   woorde bevat nie. Die woorde neem dikwels die vorm van verhalende teks
   en/of direkte rede aan.

   Die Engelse vakterm comic of comic strip dui daarop dat die medium in
   die verlede hoofsaaklik komiese onderwerpe gehad het, maar die
   speelruimte van die kuns het mettertyd uitgebrei om alle genres in te
   sluit en vandag kan kunstenaars hulle op enige manier deur middel van
   strokiesverhale uitdruk.

   Strokiesverhale word algemeen as 'n lae kunsvorm geag, wat as kunsvorm
   in eie reg sy oorsprong sowel in die letterkunde asook in die beeldende
   kuns van die laat 19de en vroeë 20ste eeu het. Alhoewel daar baie
   vorige werke was wat sekere tegnieke gedeel het, veral die vertel van
   'n verhaal met behulp van beelde alleen, stem meeste kommentators saam
   dat die moderne strokiesprent se vorm bepaal is in die komiese
   strokiesverhale in tydskrifte en koerante van die laat 19de en vroeë
   20ste eeu en dat dit bevorder is deur die bloeityd van die
   drukkersbedryf. Voorgangers van die moderne strokiesprent sluit die
   Tapyt van Bayeux en die Suil van Trajanus in, asook werke deur Rodolphe
   Töpffer, Wilhelm Busch, William Hogarth en George Cruikshank.

   Bespreking en bestudering van die vorm is 'n meer onlangse verskynsel:
   alhoewel vroeë kritiek so vroeg as die 1920's geuiter is, het ernstige
   bestudering eers in die tweede helfte van die 20ste eeu begin
   plaasvind. Die definisies van die vorm wissel volgens die benadering
   van die definieerder: sommige voel dat die gedrukte vorm noodsaaklik
   is, ander benadruk die onderlinge afhanklikheid van beeld en teks en
   nog ander voel dat dit die opvolgende karakter van die beelde die
   belangrikste element is.

   Verskillende konvensies is dwarsdeur die wêreld aangeneem: van die
   manga uit Japan tot die gebundelde versamelings strokiesverhale uit
   Europa en die superhelde van Amerikaanse strokiesverhale.

   Alhoewel daar geen amptelike beperkings is nie, gebruik kunstenaars tog
   sekere vorms en konvensies om verhaling of spraak weer te gee, of om
   emosionele reaksies op te roep. Teks word dikwels in die vorm van
   spraakborrels aangebied om dialoog voor te stel, terwyl
   inligtingsraampies teks bevat wat beskrywende inligting bevat. Panele
   (met spasies tussenin), uitleg en vloeiende lyne om beweging aan te dui
   kan help om die verloop van die storie aan te dui.

   Die twintigste eeu was 'n bloeityd vir die strokiesverhaal en die
   medium het 'n hele reeks nuwe genres aangepak: van die humoristiese tot
   aksie, wetenskapfiksie, speurverhale, romanse, superhelde,
   outobiografieë en verslaggewing. Die vorm is ook as leermiddel gebruik
   en sedert die laat-twintigste eeu word uitgebreide verhale as grafiese
   romans uitgegee.

   Die algemeenste vorms van gedrukte strokiesverhale is die
   strokiesprente (gewoonlik vier panele in 'n tydskrif of koerant) met
   langer strokiesverhale in strokiesboeke, grafiese romans en
   strokiesablums.

   In Frankryk en België, waar strokiesverhale lankal deel van die
   kulturele lewe is, word na 'n strokiesverhaal as bande dessinée
   (getekende strokie) verwys (dikwels word net die afkorting "BD"
   gebruik). Die Franse letterkundige Francis Lacassin vorm in 1971 die
   nuwe vakterm negende kuns.

   Inhoud

        * 1 Die geskiedenis van die strokiesverhaal
        * 2 Aspekte van die strokiesprent en -verhaal
             + 2.1 Formele aspekte
             + 2.2 Teikengroep
        * 3 Afrikaanse strokiesverhale
        * 4 Eksterne skakels

[wysig] Die geskiedenis van die strokiesverhaal

   Die strokiesprent-fees Festival international de la bande dessinée
   d'Angoulême in Frankryk
   Die strokiesprent-fees Festival international de la bande dessinée
   d'Angoulême in Frankryk

   'n Presiese datum vir die eerste strokiesverhaal is moeilik om te
   bepaal. Met die definisie van strokiesverhale as sekwensiële kunsvorm
   kan die rotstekeninge van byvoorbeeld die grotte van Lascaux in
   Frankryk of soortgelyke tekeninge in Italië, Algerië en Sjina as vroeë
   strokiesverhale beskryf word, aangesien hulle 'n verhaal met behulp van
   tekeninge vertel.
   Geskiedenis in die vorm van 'n strokiesverhaal: 'n Komeet as slegte
   voorteken op die Tapyt van Bayeux
   Geskiedenis in die vorm van 'n strokiesverhaal: 'n Komeet as slegte
   voorteken op die Tapyt van Bayeux

   Hierdie definisie sluit ook die antieke fresko's van Egipte, Griekeland
   en Rome in, wat wél as 'n verhaal beskou kan word, wat met 'n reeks
   beelde vertel word.

   In die Middeleeue is die Tapyt van Bayeux sonder twyfel een van die
   beroemdste strokiesverhale, wat die Normandiese verowering van Engeland
   met behulp van beelde ook aan ongeletterdes sou kon verduidelik.

[wysig] Aspekte van die strokiesprent en -verhaal

[wysig] Formele aspekte

   Oorspronklik het daar vaste reëls ten opsigte van die struktuur en
   omvang van 'n strokiesprent bestaan. Aangesien hulle in koerante
   vrygestel is, is die lengte, grootte, aantal prente en die duur van die
   strokiesverhaal vir 'n lang tyd deur die koerantredakteurs vasgelê.

   Tot vandag toe moet 'n strokiesprent 'n vasstaande omvang hê, wat
   gewoonlik oor 'n lengtesy moet strek. 'n Strokiesverhaal bevat dus
   tussen drie en vyf prente, met 'n (dikwels komiese) plot aan die slot
   van die storie. Moderne tekenaars word egter dikwels nie meer deur
   sulke konvensies gebind nie.

   'n Ander beperking het die aantal bladsye in 'n strokiesprent-album
   betref. Om tegniese redes kon maksimaal 48 bladsye gedruk word,
   aangesien een vel drukpapier plek bied vir vier bladsye. Die avonture
   van Kuifie het oorspronklik in 'n aantal aflewerings verskyn, met 'n
   totale omvang van meer as 100 bladsye. Hergé, die Belgiese skepper van
   Kuifie, was genoodsaak om die verhale vir die album-uitgawes tot die
   standaardomvang van 62 bladsye te verkort. Hierdie konvensie word in
   die sewentigerjare vir die eerste keer deur die tekenaar Hugo Pratt
   gebreek. Vir die verhale van sy karakter Corto Malese het hy die omvang
   van elke album self bepaal.

   Met die opkoms van die grafiese roman (graphic novel) word hierdie
   verskynsel algemeen. Die grafiese romans in die vorm van strokiesprente
   is ten opsigte van hulle literêre aanspraak en indiwidualiteit aan die
   geskrewe romans gelyk gestel. Tans word strokiesverhale ook in boekvorm
   uitgegee en bevat soms enkele honderd bladsye.

[wysig] Teikengroep

   'n Bladsy van die strokiesprentreeks Little Nemo
   'n Bladsy van die strokiesprentreeks Little Nemo

   Daar bestaan 'n aantal misverstande oor die strokiesprent en -verhaal.
   Een van die oudste clichés veronderstel dat strokiesverhale nie vir
   grootmense geskryf en geteken sou word nie. Hierdie vooroordeel dateer
   uit die vroeë tydperk van die genre, toe die eerste Amerikaanse
   strokiesprente op karakters soos The Yellow Kid en The Katzenjammer
   Kids gefokus het.

   Min mense het egter waargeneem dat selfs die moderne kunsstrominge van
   dié tyd in strokiesprente ingewerk is (soos byvoorbeeld in Winsor McCay
   se Little Nemo, wat invloede van die art nouveau-styl toon) en ook
   vooraanstaande kunstenaars as strokiesprenttekenaars opgetree het (soos
   byvoorbeeld Lyonel Feininger met sy The Kin-der-Kids). Strokiesprente
   het daarnaas sowat veertig jaar lank hoofsaaklik in koerante verskyn,
   wat byna uitsluitlik deur volwassenes gekoop is.

   Strokiesprentkunstenaars soos Carl Barks, Hergé, Charles M. Schulz,
   Morris of Uderzo het soms veertig jaar lank hulle karakters geteken, en
   die kinders, wat die strokiesverhale gelees het, is dikwels ook as
   grootmense nog steeds gereelde lesers. Sedert die laat sestigerjare het
   daar strokiesprente verskyn wat spesifiek op volwasse lesers gemik is,
   soos die sogenaamde Underground Comix.

   Strokiesverhale vir volwasse lesers is vir 'n lang tyd vereenselwig met
   erotiese of selfs pornografiese prente. Inderdaad het baie skrywers en
   tekenaars net geleidelik begin om hulle werke aan die belangstellings
   van 'n volwasse teikengroep aan te pas en hulle lewenservarings te
   verbeeld en te verwoord. Hierdie strokiesverhale maak nie meer gebruik
   van wetenskapsfiksie- en fantastiese elemente nie, maar reflekteer
   eerder die maatskaplike realiteit met persoonlike ervarings.

   Desondanks is daar ook strokiesverhale, wat wetenskapsfiksie met
   erotiese en pornografiese elemente verbind, soos die Morbus Gravis
   (Latyn: "swaar siekte")-reeks met sy hoofkarakter Druuna, wat deur die
   Italiaanse strokiesprenttekenaar Paolo Eleuteri Serpieri geskep is.

[wysig] Afrikaanse strokiesverhale

   Die vermenslikte bobbejane van Adoons-hulle (1948), wat naas 'n aantal
   ander tipies Afrikaanse karakters en temas deur die Suid-Afrikaanse
   strokieskunstenaar Thomas Ochse Honiball (1905-1990) geskep is, behoort
   tot die bekendste strokiesverhale wat oorspronklik in Afrikaans verskyn
   het. Honiball het tydens sy verblyf in die Verenigde State kennis met
   die oorsese koerantstrokies gemaak en na sy terugkeer na Suid-Afrika in
   1930 besluit om die strokiesverhaal ook by die Afrikaanse publiek
   bekend te maak.

   'n Ander bekende Suid-Afrikaanse strokiesverhaalreeks, wat ook
   internasionale erkenning geniet, is Bitterkomix, wat deur die
   Kaapstadse kunstenaars Anton Kannemeyer en Conrad Botes geskep is en
   vir die eerste keer in 1992 verskyn het. Die reeks is gemik op volwasse
   lesers en lewer kommentaar op maatskaplike wantoestande.

[wysig] Eksterne skakels

     * LitNet se onderhoud met Conrad Botes, skepper van die strokiesprent
       Bitterkomix


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Kuns • Vermaak

