Stroombreker


   'n Tweepool miniatuurstroombreker
   'n Tweepool miniatuurstroombreker

   'n Stroombreker is 'n outomatiese elektriese skakelaar wat ontwerp is
   om 'n elektriese stroombaan teen skade te beskerm as gevolg van
   oorbelading of 'n kortsluiting. Anders as 'n smeltdraad
   (sekeringsdraad) wat slegs een keer kan werk en dan vervang moet word,
   kan 'n stroombreker herset word (hetsy handmatig of outomaties) om
   normale werking te hervat. Stroombrekers word in verskeie groottes
   vervaardig en wissel van kleiner toestelle wat gebruik word om
   indiwiduele huisoudelike toestelle te beskerm tot groot skakeltuig wat
   ontwerp word om hoë-spanning stroombane te beskerm wat groot stesde van
   elektrisiteit voorsien.

   Inhoud

        * 1 Werking
        * 2 Lae-spanning termomagnetiese stroombreker
        * 3 Aangeslane stroom
        * 4 Gemeenskaplike klinkskakelaars
        * 5 Soorte stroombrekers

[wysig] Werking

   Magnetiese stroombrekers word gebou met 'n solenoïede (elektromagneet)
   waarvan die trekkrag toeneem soos die stroom toeneem. Die stroombreker
   se kontakte word deur 'n knip toegehou en as die stroom in die
   solenoïede die aangeslane stroom oorskry laat die solenoïede die knip
   oopspring deur die werking van 'n veer. Sommige soorte magnetiese
   stroombrekers sluit 'n hidrouliese tydsvertragingsfunksie in waar die
   solenoïed se kern in 'n buis wat 'n viskose vloeistof bevat geleë is.
   Die vertraging wat sodoende bewerkstellig word laat kort stroomstuwings
   toe wat dikwels gepaard gaan met die aanskakel van 'n elektriese motor
   en soortgelyke toerusting. 'n Kortsluitstroom sal voldoende krag
   voorsien om die kern deur die vloeistof te trek en die magnetiese
   stoombaan te sluit sodat die knip losgelaat kan word. Die
   omgewingstemperatuur het 'n invloed op die tydsvertraging maar nie op
   die aangeslane klinkstroom nie.

   Termiese stroombrekers gebruik 'n bimetaalstrokie wat buig soos 'n
   stroom dit verhit en word op soortgelyke wyse by die skakelaar ingebou
   dat dit die knip kan losmaak wanneer die verlangde stroom bereik word.
   Hierdie soort stroombreker word dikwels gebruik in beheerstroombane van
   elektriese motors. Termiese stroombrekers bevat dikwels 'n element om
   die effek van die omgewingstemperatuur op die skakelaar se aangeslane
   klinkstroom te verminder.

   Termomagnetiese stroombrekers, wat in die meeste elektriese
   distribusieborde gevind word, sluit beide tegnieke in met die
   elektromagneet wat oombliklik reageer op groot stroomstuwings (soos
   kortsluitings) en die bimetaalstrokie wat reageer op minder ernstige
   maar langer termyn oorbeladingstoestande.

   Stroombrekers vir groter strome word gewoonlik gerangskik met
   loodstoestelle wat 'n foutstroom opspoor en die klinkmeganisme in
   werking stel.

   Onder kortsluittoestande kan 'n stroom baie keer groter wees as die
   normale stroom. Wanneer elektriese kontakte oopmaak om 'n baan te breek
   waarin 'n baie groot stroom vloei, bestaan daar 'n neiging vir 'n
   vonkboog om te vorm tussen die kontakte wat die vloei van die stroom
   vir 'n tyd lank kan laat aanhou vloei. Stroombrekers moet daarom
   verskeie kenmerke insluit om die vonkboog te verdeel en te blus. In
   luggeïsoleerde- en miniatuurstroombrekers word 'n geutstruktuur wat
   dikwels bestaan uit 'n stel metaal- of keramiekplate wat die vonkboog
   verkoel gebruik saam met blusklosse wat daarop gemik is om die vonk in
   die geut in te lei. Groter stroombrekers soos dié wat gebruik word in
   elektrisiteitsverspreidingstelsels kan 'n vakuum of inerte gas, soos
   swaelheksafluoried gebruik of kontakte hê wat in olie gedompel is om
   die vonkboog te onderdruk.

   Die maksimum kortsluitstroom wat 'n stroombreker kan onderbreek word
   deur toetsing vasgestel. Die gebruik van 'n stroombreker in 'n
   stroombaan waarvan die kortsluitstroom groter is as die stroombreker se
   onderbrekingskapasiteit kan daartoe lei dat die stroombreker nie die
   moontlike fout veilig kan onderbreek nie. In die slegste geval kan 'n
   stroombreker dalk die fout suksesvol onderbreek maar ontplof wanneer
   dit herset word en moontlik selfs personeel wat daarmee werk beseer.

   Klein stroombrekers word óf direk in toerusting geïnstalleer óf kan in
   'n paneel gerangskik word. Stroombrekers vir hoë strome word dikwels in
   skakeltuigkabinette gestoor. Hoë-spanningsbrekers kan ook vrystaande
   buitemuurse toerusting wees of 'n komponent wees van 'n gasgeīsoleerde
   skakeltuigopstelling.

[wysig] Lae-spanning termomagnetiese stroombreker

   Hieronder word die werkende dele van 'n 10 ampere Europese DIN-spoor
   gemonteerde termomagnetiese miniatuurstroombaanbreker getoon.
   Stroombrekers soos hierdie word algemeen aangetref in huishoudelike
   toepassings en kommersiële elektriese verspreidingsborde in Europa
   asook Suid-Afrika.
   Foto van die binnekant van 'n stroombreker
    1. Aandrywer hefboom - wat gebruik word om die skakelaar handmatig te
       klink of te herset. Dit dui ook die status van die stroombreker aan
       (Aan of Af/geklink). Die meeste stroombrekers word ontwerp sodat
       hulle kan klink selfs al word die hefboom in die aan posisie gehou.
    2. Aandrywermeganisme - druk die kontakte teen mekaar of hou hulle
       uitmekaar.
    3. Kontakte - Laat die stroom toe om te vloei wanneer hulle aanmekaar
       raak en onderbreek die stroom wanneer hulle uitmekaar gehou word.
    4. Terminale
    5. Bimetaalstrook
    6. Kalibrasieskroef - laat die vervaardiger toe om die klinkstroom
       presies in te stel nadat die toestel aanmekaar gesit is.
    7. Solenoïed
    8. Vonkboogverdeler / vonkblusser

[wysig] Aangeslane stroom

   Die IEC 60898-1 Internasionale Standaard en Europese Standaard EN
   60898-1 definieer die aangeslane stroom I[n] van 'n stroombreker vir
   huishoudelike toepassings as die stroom wat 'n breker ontwerp is om
   onafgebroke te dra (by 'n omgewingstemperatuur van 30 °C). Die mees
   algemene aanslagwaardes vir stroombrekers (in Suid-Afrika) is 10 A, 15
   A, 20 A, 30 A, 40 A en 60 A.

[wysig] Gemeenskaplike klinkskakelaars

   Algemene driepoolskakelaar vir die kragtoevoer na 'n drie fase toestel.
   Die breker het 'n 2 A aanslag
   Algemene driepoolskakelaar vir die kragtoevoer na 'n drie fase toestel.
   Die breker het 'n 2 A aanslag

   Wanneer 'n stroomvertakking voorsien word met meer as een lewendige
   geleier, word elke lewendige geleier beskerm deur 'n stroombreker op
   daardie pool. Om te verseker dat alle lewendige geleiers se stroom
   onderbreek word as enige van die pole klink, moet 'n gemeenskaplike
   klink stroombreker gebruik word. Hierdie skakelaars kan twee of drie
   klinkmeganismes binne een omhulsel bevat, óf in die geval van kleiner
   stroombrekers kan die hefbome van elke pool se breker ekstern aanmekaar
   verbind word.

   Tweepool gemeenskaplike klinkbrekers is algemeen op 120/240 Volt
   stelsels waar 240 Volt ladings (wat groter toestelle soos oonde of
   verdere distribusieborde kan insluit) twee lewendige drade insluit.
   Driepool gemeenskaplike klinkskakelaars word tipies gebruik om driefase
   krag na groot elektriese motors of verdere distribusieborde te voer.

[wysig] Soorte stroombrekers

   Die voorste paneel van 'n 1250 A lugstroombreker wat deur ABB
   vervaardig word. Die stroombreker kan uit sy omhulsel verwyder word vir
   onderhoud. Klinkeienskappe kan verstel word deur DIP-skakelaars op die
   voorste paneel.
   Die voorste paneel van 'n 1250 A lugstroombreker wat deur ABB
   vervaardig word. Die stroombreker kan uit sy omhulsel verwyder word vir
   onderhoud. Klinkeienskappe kan verstel word deur DIP-skakelaars op die
   voorste paneel.

   Daar berskaan 'n verskeidenheid tegnologieë wat in stroombrekers
   ingebou word en hulle kan nie altyd in duidelik onderskeibare kategorie
   geplaas kan word nie. Soorte wat algemeen gevind kan word in
   huishoudelike, kommersiële en ligte nywerheidstoepassings by laer
   spannings (minder as 1000 V) sluit in:
     * Miniatuurstroombrekers—met 'n aangeslane stroomsterkte van nie meer
       as 100 A nie. Klinkeienskappe is normaalweg nie verstelbaar nie.
       Werking berus gewoonlik op termiese- of termomagnetiese beginsels.
       Stroombrekers hierbo uitgebeeld val tipies in hierdie kategorie.
     * Gegote omhulsel stroombrekers;— aangeslane stroom tot op 1000 A.
       Berus gewoonlik op termiese of termomagnetiese werking.
       Klinkeienskappe kan soms verstelbaar wees.

   Kategorie: Elektrisiteit

