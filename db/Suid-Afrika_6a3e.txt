Suid-Afrika


   ___
   :Kategorie:Wikipedia:IP-beskerm

   CAPTION: Suid-Afrika
   Republiek van Suid-Afrika
   Republic of South Africa (Engels)
   IRiphabliki yeSewula Afrika (Ndebele)
   IRiphabliki yaseMzantsi Afrika (Xhosa)
   IRiphabliki yaseNingizimu Afrika (Zoeloe)
   Rephaboliki ya Afrika-Borwa (Noord-Sotho)
   Rephaboliki ya Afrika Borwa (Sotho)
   Rephaboliki ya Aforika Borwa (Tswana)
   IRiphabhulikhi yeNingizimu Afrika (Swazi)
   Riphabuḽiki ya Afurika Tshipembe (Venda)
   Riphabliki ra Afrika Dzonga (Tsonga)


        [[Beeld:|85px|Wapen van Republiek van Suid-Afrika]]
   Vlag Wapen
   Nasionale leuse: !ke e: ǀxarra ǁke
   (Verskillende mense verenig)
   Volkslied: Volkslied van Suid-Afrika
   Ligging van Republiek van Suid-Afrika
   Hoofstad        Kaapstad (wetgewend)
                   Pretoria (administratief)
                   Bloemfontein (geregtelik)
                   33°55′S 18°25′E
   Grootste stad   Johannesburg
   Amptelike tale  Afrikaans, Engels, Ndebele, Noord-Sotho, Suid-Sotho,
                   Swazi, Tsonga, Tswana, Venda, Xhosa en Zoeloe
   Regering
   President
                   Demokratiese republiek
                   Thabo Mbeki
   Onafhanklikheid
   Onafhanklikheid
   - datum
                   Vanaf Brittanje:
                   31 Mei 1910²
   Oppervlakte
    - Totaal

    - Water (%)
                   1 219 912 km^2  (24ste)
   Bevolking
    - 2007 skatting
    - Digtheid
                   47 850 700 (26ste)
                   39 / km^2 (163ste)
   BBP (KKP)
    - Totaal
    - Per capita   2005 skatting

                   VSA $570.2 bn (18de)
                   VSA-$ 12 161(55ste)
   Geldeenheid     Rand ([[ISO 4217|ZAR]])
   Tydsone
    - Somertyd     +2 (UTC+2)
                   geen (UTC+2)
   Internet-TLD    za
   Skakelkode      +27
   ¹'n klein aantal Suid-Afrikaners gebruik die naam Azanië eerder as
   'Suid-Afrika', wat hulle verwerp weens die koloniale oorsprong daarvan.
   Hulle is meestal lede van partye wat vanuit 'n Afrosentriese tradisie
   kom, soos die Pan Africanist Congress of Azania, en groepe wat uit
   skeurings daarvan ontstaan het, soos die Azanian People's Organization
   (AZAPO).
   ² Gevorm as die Unie van Suid-Afrika op 31 Mei 1910, en het die
   Republiek van Suid-Afrika geword op 31 Mei 1961.

   Suid-Afrika is 'n republiek aan die suidpunt van Afrika. Dit word
   begrens aan die noorde deur Namibië, Botswana en Zimbabwe, en na die
   noordooste deur Mosambiek en Swaziland. Lesotho is heeltemal vervat
   binne die grense van Suid-Afrika.

   Suid-Afrika is een van die mees etnies-diverse lande in Afrika. Die
   land het meer Europese immigrante ontvang as enige ander land in Afrika
   en het die hoogste bevolking van Europese, Indiese en gemengde afkoms.
   Rasse- en etniese stryd was nog altyd 'n groot deel van die geskiedenis
   en politiek van die land. 'n Ander belangrike faktor in die
   ontwikkeling van die land is die ryk mineraalbronne waaroor die land
   beskik. Die land se ekonomie is die grootste en mees ontwikkelde in die
   kontinent met moderne infrastruktuur in die hele land.

   Rassekonflik tussen die wit minderheid en die swart meerderheid het die
   land se geskiedenis en politiek oorheers. Die tema het 'n hoogtepunt
   bereik met die apartheidbewind tussen 1948 en die negentien-negentigs.
   Nadat die Nasionale Party in 1948 aan bewind gekom het, is 'n stelsel
   gegrond op rassediskriminasie opgerig. Die wette is van 1990 af
   afgeskaf na 'n lang en gewelddadige stryd teen apartheid waarin swart
   mense die leiding geneem het. Wit, bruin en Indiër- Suid-Afrikaners het
   egter ook deelgeneem en buitelandse druk was 'n belangrike faktor in
   die uiteindelike aftakeling van apartheid. Die dramatiese verandering
   in die politieke stelsel is egter op die ou einde op wonderbaarlike
   wyse relatief vreedsaam bewerkstellig. Suid-Afrika is een van die min
   lande in Afrika en die res van die ontwikkelende lande wat nie 'n
   staatsgreep deurgemaak het nie. Die veelpartysamesprekings, waarvolgens
   die nuwe Suid-Afrika in plek gestel is, het gelei tot die ontwikkeling
   van een van die voorste grondwette ter wêreld met stewige beskerming
   van menseregte.

   Vandag word daar gereeld na Suid-Afrika as die Reënboognasie verwys -
   'n term wat aanvanklik deur Aartsbiskop Desmond Tutu bedink is en later
   op uitgebrei is deur die toenmalige President Nelson Mandela as 'n
   metafoor vir die land se nuutgevonde multikulturele diversiteit na die
   beëindiging van die skeiding wat deur die apartheidsideologie
   meegebring is. Suid-Afrika is die eerste, en sover enigste, land wat
   kernwapens ontwikkel het en daarna vrywillig sy hele kernwapenprogram
   ontbind het.

   Inhoud

        * 1 Geskiedenis
             + 1.1 Prehistoriese geskiedenis
             + 1.2 Nederlanders en Xhosas in die Kaap
             + 1.3 Britse kolonie
             + 1.4 Eerste en Tweede Vryheidsoorloë
             + 1.5 Unie van Suid-Afrika
             + 1.6 Apartheid en die Nuwe Suid-Afrika
        * 2 Ander name
        * 3 Politiek
             + 3.1 Politieke partye in die parlement in 2004
        * 4 Provinsies
        * 5 Geografie
        * 6 Plant- en dierelewe
        * 7 Ekonomie
             + 7.1 Wynbou
        * 8 Misdaad
        * 9 Demografie
             + 9.1 Verstedeliking
        * 10 Kultuur
             + 10.1 Vakansiedae
        * 11 Bronne
             + 11.1 Misdaad
        * 12 Verwysings

Geskiedenis

          Hoofartikel: Geskiedenis van Suid-Afrika.

Prehistoriese geskiedenis

   Suid-Afrika het van die oudste argeologiese terreine in Afrika.
   Uitgebreide fossieloorblyfsels by die Sterkfontein-, Kromdraai- en
   Makapansgatgrotte dui aan dat verskeie australopithecines in
   Suid-Afrika gewoon het vanaf ongeveer drie miljoen jaar gelede. Hulle
   is gevolg deur verskeie Homo-spesies insluitend Homo habilis, Homo
   erectus en die moderne mens, Homo sapiens. Bantoe ystergebruikende
   landbouers en veewagters het teen die 4de- of 5de eeu suid oor die
   Limpoporivier in hedendaagse Suid-Afrika in beweeg (die
   Bantoe-uitbreiding). Hulle het stadig verder suid getrek en daar word
   geglo dat die vroegste ystergieterye in die hedendaagse
   KwaZulu-Natalprovinsie uit ongeveer 1050 dateer. Die mees suidelike
   groep was die Xhosa wat tot by die Visrivier getrek het, wat vandag in
   die Oos-Kaapprovinsie lê. Die ystertydperk-groepe het vroeëre
   jagter-versamelaargroepe verplaas soos hulle suid getrek het.

Nederlanders en Xhosas in die Kaap

   Skildery wat Jan van Riebeeck se aankoms in die Kaap uitbeeld
   Skildery wat Jan van Riebeeck se aankoms in die Kaap uitbeeld

   Die geskrewe geskiedenis van Suid-Afrika begin op 6 April 1652 toe 'n
   verversingstasie by die Kaap van Goeie Hoop deur Jan van Riebeeck
   namens die Verenigde Oos-Indiese Maatskappy gevestig is. Vir die
   grootste deel van die 17de en 18de eeue was die vestiging, wat stadig
   aan die uitbrei was, 'n Nederlandse. Die Nederlandse setlaars het
   uiteindelik naby die Visrivier met die Xhosas, wat besig was om in 'n
   suidwestelike rigting uit te brei, in aanraking gekom. 'n Reeks oorloë,
   wat as die Kaapse grensoorloë bekend staan, het hierop gevolg. Die
   oorloë is meestal deur botsende belange oor grond veroorsaak. Om
   arbeidstekorte in die Kaap te verlig, is slawe uit Indonesië,
   Madagaskar, en Indië deur die Nederlandse owerheid ingevoer. Die meeste
   afstammelinge van dié slawe, wat gereeld met Nederlandse setlaars
   getrou het, is later saam met die oorblyfsels van die oorspronklike
   Khoikhoi as Kaapse kleurlinge en "Kaapse Maleiers" geklassifiseer.
   Hierdie twee groepe verteenwoordig sowat vyftig persent van die
   bevolking van die provinsie Wes-Kaap. Die Europese immigrante uit
   Nederland is onder meer aangevul deur Duitsers en Franse Hugenote.

Britse kolonie

   Groot Brittanje neem die Kaap van Goeie Hoop in 1797 vir die eerste
   keer tydens die Vierde Engelse-Nederlandse oorlog in besit. Nederland
   is in 1795 deur die Franse weermag onder die leierskap van Napoléon
   Bonaparte oorwin. Brittanje wou verhoed dat die Kaap in Franse hande
   val en die Britse weermag, onder Generaal Sir James Henry Craig vaar na
   Kaapstad om die kolonie te beskerm namens die Stadhouer Prins Willem V
   van Oranje. Die goewerneur van Kaapstad weier aanvanklik om enige
   instruksies van die prins te gehoorsaam, maar na die Britte gedreig het
   om kragdadig op te tree, stem hy in. In Februarie 1803 lei die Vrede
   van Amiens daartoe dat die kolonie weer onder Nederlandse beheer kom in
   die vorm van die Bataafse Republiek. Ná oorlog weer uitbreek, word 'n
   Britse mag weereens na die Kaap gestuur en na 'n slag in Januarie 1806
   op die strande van Tafelbaai gee die Nederlandse vesting van die
   Kasteel oor aan die Britte onder Sir David Baird, en die Britte
   annekseer die Kaapkolonie in 1805.

   Die Britte sit die oorlog teen die Xhosas voort en stoot die oostelike
   grens ooswaarts tot by 'n lyn van forte, wat langs die Visrivier
   opgerig is, en konsolideer die gebied deur Britse Setlaars aan te
   moedig om hulle in dié gebied te vestig. As gevolg van druk deur
   afskaffingsverenigings in Brittanje, beëindig die Britse parlement sy
   wêreldwye slawehandel in 1806 en skaf slawerny in al sy kolonies af in
   1833. Die voortslepende grensoorloë, ongelukkigheid met die wyse waarop
   slawerny afgeskaf is en ander verskille met die Britse owerheid lei
   daartoe dat 'n gedeelte van die Nederlandssprekende bevolking as deel
   van die Groot trek verder in die binneland in trek buite Britse beheer.
   Die groep, wat eers as Voortrekkers en later as Boere bekend sou staan,
   kom in teenstand met swart stamme soos die Zoeloes. Hulle vestig 'n
   reeks Boererepublieke, waarvan die Zuid-Afrikaansche Republiek en
   Oranje-Vrystaat die belangrikste is.

Eerste en Tweede Vryheidsoorloë

   Boere by Spioenkop in 1900
   Boere by Spioenkop in 1900

   Die ontdekking van diamante in 1867 en goud in 1886 het ekonomiese
   groei en immigrasie aangemoedig wat tot verdere onderdrukking van die
   plaaslike bevolking gelei het. Die Boere weer Britse indringing in die
   Eerste Vryheidsoorlog (1880–1881) suksesvol af deur taktiek wat baie
   meer gepas tot plaaslike toestande is, te gebruik. Die Boere het
   byvoorbeeld kakiekleure gedra wat dieselfde kleur as die veld was
   terwyl die Britte helderrooi baadjies gedra het wat hulle maklike
   teikens vir die Boereskerpskutters gemaak het. Die Britte keer ondanks
   teenstand deur die Liberale Party in die Britse Parlement in die Tweede
   Vryheidsoorlog (1899–1902) in groter getalle terug. Ondanks aanvanklike
   suksesse en verbete weerstand deur die Boere, oorweldig die Britse
   magte die Boere as gevolg van hulle getalleoorwig en beter toevoerlyne.
   Nadat die Boer na guerillataktiek oorslaan, slaag die Britte eers
   daarin om die Boere tot oorgawe te dwing toe hulle die geskroeide aarde
   beleid en gepaardgaande konsentrasiekampe gebruik om dit vir die Boere
   onmoontlik te maak om verder te veg. By die Vrede van Vereeniging word
   volle heerskappy oor die Suid-Afrikaanse republieke aan Brittanje
   gegee. Die Britse regering kom ooreen om die £3 000 000 oorlogskuld van
   die Boereregerings oor te neem. Een van die hoofvoorwaardes van die
   verdrag wat die oorlog beëindig het, was dat swart mense geen stemreg
   sou hê nie behalwe in die Kaapkolonie.

Unie van Suid-Afrika

   Na vier jaar van onderhandelinge is die Unie van Suid-Afrika geskep uit
   die Kaap-en Natalkolonies en die Oranje-Vrystaat en Transvaalse
   Republieke op 31 Mei 1910, presies agt jaar na die einde van die Tweede
   Vryheidsoorlog. Die nuut geskepte Unie van Suid-Afrika was 'n Britse
   dominium. In 1934 smelt die Suid-Afrikaanse Party en die Nasionale
   Party saam om die Verenigde Party te vorm, wat versoening tussen
   Afrikaners en Engelssprekende blankes nagestreef het. Dit skeur egter
   in 1939 oor die Unie se deelname aan die Tweede Wêreldoorlog as 'n
   bondgenoot van die Verenigde Koninkryk. Die regsgesinde Nasionale Party
   het met Duitsland gesimpatiseer en wou sterker rassesegregasie
   implementeer.

Apartheid en die Nuwe Suid-Afrika

   'n Kennisgewing in die apartheidsera.
   'n Kennisgewing in die apartheidsera.

          Hoofartikel: Apartheid.

   In 1948 wen die Nasionale Party die algemene verkiesing en word 'n
   reeks strawwe segregasie wette geïmplementeer om die apartheidbeleid te
   implementeer. Onder apartheid, is mense van verskillende rasse geskei
   en is swart mense stemreg binne die "wit Suid-Afrika" ontsê.
   Implementering van die beleid veroorsaak oneindige leed aan miljoene
   Suid-Afrikaners deur gedwonge verskuiwings, beperkings op beweging,
   indiensneming en gewelddadige onderdrukking van die stryd teen
   apartheid. Apartheid knou ook die ekonomiese vooruitgang van veral
   swart Suid-Afrikaners. Terwyl die wit minderheid van die hoogste
   lewenstandaarde in Afrika geniet het, in baie opsigte soortgelyk aan
   die in die "eerste wêreld" se westerse lande, is die swart meerderheid
   agtergelaat in terme van byna elke moontlike meetbare standaard,
   insluitend inkomste, opvoeding, behuising, en lewensverwagting.

   Apartheid het al hoe meer omstrede geword in die internasionale arena
   wat tot sanksies en onttrekking van beleggings gelei het, wat gepaard
   gegaan het met al hoe erger onluste. Die spanning het 'n hoogtepunt
   bereik in 1984-85 toe die regering met al hoe strawwer teenmaatreëls
   reageer. Dit het weer gelei tot feller weerstand van anti-apartheid
   bewegings (veral die ANC). Die land is op sy knieë gedwing deur die
   kombinasie van internasionale boikotte en ekonomiese sanksies,
   stakings, optogte, betogings, en sabotasie. In 1990 neem die Nasionale
   Partyregering die eerste stappe tot 'n onderhandelde skikking toe dit
   die ANC en ander politieke organisasies ontban en ANC-leier Nelson
   Mandela na 27 jaar in die tronk vrylaat. Apartheidwetgewing is
   geleidelik geskrap en die eerste veelrassige verkiesing is in 1994
   gehou. Die ANC het met 'n oorweldigende meerderheid gewen en is steeds
   aan bewind.

   Ten spyte van die beëindiging van Apartheid leef miljoene swart
   Suid-Afrikaners steeds in armoede. Dit word gereeld toegeskryf aan die
   nalatingskap van apartheid, maar daar is ook druk op die huidige
   regering om dienslewering op te knap en sosiale vraagstukke aan te
   spreek. Die regering het wel baie vordering gemaak wat betref
   behuising, elektrisiteitsvoorsiening en toegang tot water, en
   lewenskwaliteit het in baie opsigte verbeter.

Ander name

   Suid-Afrika het 11 amptelike tale, met slegs Indië wat meer het. As
   gevolg hiervan is daar vele aanvaarde amptelike name vir die land. Agt
   nie-amptelike tale word ook erken: Fanagalo, Lobedu, Noord-Ndebele,
   Phuthi, Gebaretaal, Khoe, Nama en San. Sien ook tale in Suid-Afrika.

Politiek

   Die stadskern van Pretoria, die administratiewe hoofstad van
   Suid-Afrika
   Die stadskern van Pretoria, die administratiewe hoofstad van
   Suid-Afrika

          Hoofartikel: Politiek van Suid-Afrika.

   Suid-Afrika het 'n tweekamerparlement wat bestaan uit 'n Nasionale raad
   van Provinsies (of hoër-huis) met 90 lede, en 'n Nasionale Vergadering
   (of laerhuis) met 400 lede. Lede van die laerhuis word volgens
   proporsionele verteenwoordiging verkies: helfte van die lede word direk
   verkies op grond van nasionale lyste en die ander helfte word verkies
   uit provinsiale lyste. Tien lede word verkies om elke provinsie in die
   Nasionale Raad van Provinsies te verteenwoordig, ongeag die
   bevolkingsgrootte van die provinsie. Verkiesings vir beide kamers word
   elke vyf jaar gehou. Die regering word in die laerhuis gevorm, en die
   leier van die meerderheidsparty in die Nasionale Vergadering is die
   President.

   Tans word Suid-Afrikaanse politiek oorheers deur die ANC wat 69,7% van
   die stemme in die algemene verkiesing van 2004 ontvang het. Die
   hoofteenstander teen die ANC se heerskappy is die Demokratiese
   Alliansie wat 12,4% van die stemme ontvang het. Die voorheen dominante
   Nuwe Nasionale Party, waarvan die voorganger, die Nasionale Party,
   apartheid aanvanklik ingestel het, het na 1994 spoedig steun verloor en
   het op 9 April 2005 gestem om finaal te ontbind.

Politieke partye in die parlement in 2004

     * ACDP (Afrika Christen Demokratiese Party)
     * ANC (African National Congress)
     * AEB (Afrikaner-eenheidsbeweging)
     * AZAPO (Azanian Peoples' Organisation)
     * DA (Demokratiese Alliansie)
     * IVP (Inkatha-vryheidsparty)
     * MF (Minority Front)
     * NNP (Nuwe Nasionale Party)
     * OD (Onafhanklike Demokrate Patricia de Lille)
     * PAC (Pan-Africanist Congress)
     * UCDP (United Christian Democratic Party)
     * UDM (United Democratic Movement)
     * VF+ (Vryheidsfront Plus)

Provinsies

   Suid-Afrika het tot 1994 uit slegs vier provinsies bestaan: Transvaal,
   Oranje-Vrystaat, Natal en die Kaapprovinsie. Sedert die totstandkoming
   van die volskaalse demokratiese Suid-Afrika in 1994, is die land
   verdeel in 9 provinsies (die provinsie se hoofstad volg in hakies op
   die provinsie se naam):
     * Gauteng (Johannesburg)
     * KwaZulu-Natal (Pietermaritzburg)
     * Limpopo (Polokwane)
     * Mpumalanga (Nelspruit)
     * Noord-Kaap (Kimberley)
     * Noordwes (Mafikeng)
     * Oos-Kaap (Bisho)
     * Vrystaat (Bloemfontein)
     * Wes-Kaap (Kaapstad)

Geografie

          Hoofartikel: Geografie van Suid-Afrika.

   Suid-Afrika is aan die heel suidelikste deel van Afrika geleë met 'n
   lang kuslyn van meer as 2 500 kilometer (1 550 myl) wat oor twee oseane
   strek (die Atlantiese en Indiese). Suid-Afrika het 'n groot
   verskeidenheid klimaatsones, van die woestyntoestande in die Kalahari
   naby Namibië tot welige subtropiese klimaat langs die grens met
   Mosambiek. Dit rys vinnig oor 'n bergagtige platorand tot die
   binnelandse plato wat as die hoëveld bekend staan. Selfs al word
   Suid-Afrika as semi-droog beskou, is daar aansienlike wisseling in
   klimaat sowel as topografie.
   Waterpompe in Namakwaland (Noord-Kaap)
   Waterpompe in Namakwaland (Noord-Kaap)

   Ondanks sy ligging in die subtropiese klimaatsone word groot dele van
   die land danksy die invloed van die oseane en die feit dat die sentrale
   gebiede meer as 1 000 meter bo seevlak geleë is eerder deur 'n
   gematigde en sonnige klimaat gekenmerk. Pretoria se gemiddelde
   jaarlikse temperatuur is net 0,5 °C hoër as dié van Kaapstad. Kaapstad
   se gemiddelde 8,6 daaglikse sonskynure vergelyk baie gunstig met
   byvoorbeeld die Spaanse hoofstad Madrid (7,9 ure) en die Italiaanse
   hoofstad Rome (6,5 ure).

   Die Suid-Afrikaanse binneland wissel van die bergagtige en yl bevolkte
   Karoo tot gras- en bosveld in die noordelike dele van die land. Die
   ooste van die land lê in die somerreënstreek - die oostelike kuslyn kry
   heelwat reën en is amper tropies in aard. Die heel suidwestelike
   gedeelte van die land is weer mediterreens met nat winters en warm,
   droë somers. Die suidwestelike gebiede van die Wes-Kaap produseer die
   meeste van Suid-Afrika se wyn. Dit word gekenmerk deur wind, wat die
   grootste deel van die jaar met tussenposes in Maart en April waai.
   Veral Kaapstad staan bekend vir sy Suidooster-wind.

   Die felheid van die winde het die vaart om die kus van die Kaap van
   Goeie Hoop in die verlede lewensgevaarlik vir seevaarders gemaak en
   baie skipbreuke is daardeur veroorsaak. Effens meer oos aan die suidkus
   van die land, waar reënval in die vorm van kort buie meer konstant deur
   die jaar is, word die Tuinroete aangetref, wat bestaan uit 'n
   beeldskone groen landskap.

Plant- en dierelewe

   Fynbos, 'n plantkoninkryk uniek aan Suid-Afrika word naby Kaapstad
   aangetref
   Fynbos, 'n plantkoninkryk uniek aan Suid-Afrika word naby Kaapstad
   aangetref

   Suid-Afrika het meer as 20 000 verskillende inheemse plante, of omtrent
   10% van alle spesies op aarde, wat beteken dat dit baie ryk aan
   biodiversiteit is.

   Suid-Afrika se mees algemene bioom is grasveld, veral op die Hoëveld
   waar die plantegroei oorheers word deur verskillende grasse, lae
   struike en doringbome, hoofsaaklik kameeldoring en witdoring.
   Plantegroei is selfs yler in die noordweste as gevolg van die lae
   reënval. Dáár kom verskeie vetplantspesies voor wat water stoor soos
   aalwyne en nabome in die baie warm en droë Namakwaland. Die gras- en
   doringsavanne verander stadig in bosveld in die noordooste van die land
   met digter plantegroei. Daar is ook 'n beduidende hoeveelheid
   kremetartbome in die gebied naby die noordelike punt van die Nasionale
   Krugerwildtuin.
     * Stede van Suid-Afrika
     * Dorpe van Suid-Afrika

Ekonomie

          Sien ook: Ekonomie van Suid-Afrika, Landbou in Suid-Afrika,
          Politieke ekonomie van Suid-Afrika.

   Volgens 'n ondersoek, wat deur Standard Bank gedoen is, is toerisme
   tans die belangrikste verskaffer van buitelandse valuta vir die land,
   met 'n inkomste van R53,9 miljard in 2003 (of sewe persent van die
   bruto binnelandse produk) - nog voor die goudmynbou, wat R35,3 miljard
   verdien het.

Wynbou

   Suid-Afrika is met 2,7 persent van die jaarlikse produksie, wat
   gelykstaan aan 730 miljoen liter, tans die negende grootste
   wynprodusent ter wêreld. Sowat 4 450 wynprodusente is in die land
   geregistreer.

   Danksy die toenemende internasionale gewildheid van Suid-Afrikaanse
   wyne het die uitvoersyfers sedert die jare negentig skerp gestyg en
   beloop in 2005 reeds 281,1 miljoen liter (teenoor 'n skrale 25 miljoen
   in 1991). Dit maak van Suid-Afrika die vierde grootste wynprodusent
   buite Europa. Die gewildste soorte vir die internasionale mark is
   Chenin Blanc en Cabernet Suvignon.
     * Mynbou
     * Suid-Afrikaanse wapentuig
     * Toerisme

Misdaad

   'n Straatbord naby Witbank waarsku teen motorkapers op die N4-snelweg
   'n Straatbord naby Witbank waarsku teen motorkapers op die N4-snelweg

   Naas die vigs-epidemie word misdaad in Suid-Afrika as 'n nasionale
   krisis beskou. Suid-Afrika is een van vyf lande wêreldwyd waar
   georganiseerde misdaad 'n negatiewe effek op die ekonomie het en hoë
   ekstra koste veroorsaak. Volgens 'n ondersoek van 1997 van die Duitse
   Handelskamer het sowat 15 persent van die ondernemings wat deelgeneem
   het, nuwe beleggings weens die hoë misdaadsyfers gestaak. Meer as twee
   derdes het gekla oor inbrake en motordiefstalle.

   Misdaad word volgens die ondersoek deur Duitse bestuurders en hulle
   gesinne ook as 'n persoonlike bedreiging beskou. Oor 'n gemiddelde
   tydduur van sowat 18 maande word elkeen van hulle of 'n familielid die
   slagoffer van 'n misdaad. Twintig persent van die ondernemings het in
   die twee jaar voor die ondersoek medewerkers as gevolg van moord
   verloor. By 47 persent van die ondernemings het bestuurders of hoogs
   gekwalifiseerdes die land weens die misdaadprobleem verlaat.

   In 1995 was die moordsyfers in Suid-Afrika reeds die hoogstes ter
   wêreld - daar is gemiddeld twee mense per uur vermoor. Die provinsies
   Gauteng en Wes-Kaap word die meeste geraak; na Johannesburg is in dié
   verband in 1998 in 'n spesiale uitgawe van die Duitse tydskrif "DEG
   aktuell" selfs as die "wêreld se moordhoofstad van die jaar 1997"
   verwys.

   Die Amerikaanse Departement van Buitelandse Sake waarsku VSA-burgers
   dat Suid-Afrika 'n swak rekord in misdaadbekamping het^[1]. Die
   situasie het blykbaar sedert 2006 verder versleg, aangesien nou ook
   buitelanders in welvarende voorstede deur kriminele bendes bedreig
   word. In Februarie 2007 het ses Amerikaanse diplomate in Pretoria die
   slagoffers van 'n gewapende roof geword, en nuusberigte staaf dat
   buitelandse diplomate se vrees vir misdaad ná 'n reeks soortgelyke
   voorvalle steeds groter word.

   Dwelmhandel vier sedert die einde van die apartheid eweneens hoogty in
   die land, wat vroeër danksy sy isolasie nouliks deur hierdie probleem
   geraak is. Kaapstad dien nou naas Lagos in Nigerië as een van die
   Suid-Amerikaanse en Asiatiese kartelle se hoofinvoerhawe vir
   dwelmmiddels in Afrika. Suid-Afrika is een van die belangrikste lande
   vir die internasionale dwelmhandel en het ook die grootste produsent
   van dagga geword. Dagga ter waarde van 45 miljard rand is hier reeds in
   1994 op 83 000 hektaar verbou.

Demografie

          Hoofartikel: Demografie van Suid-Afrika

   Teen die middel van 2007 is die bevolking van Suid-Afrika deur
   Statistieke Suid-Afrika op 47 850 700 mense beraam, waaronder
   38 079 900 Swartes (79,6 persent van die totale bevolking), 4 352 100
   Blankes (9,1 persent), 4 245 000 Kleurlinge (8,9 persent) en 1 173 700
   Asiërs (2,5 persent). Van die totale bevolking was 24 288 100 mense
   vroulik en 23 562 600 manlik.^[2]

Verstedeliking

   In 2000 was 95 persent van die Blanke en Asiatiese bevolking, 79
   persent van die Kleurlinge en 41 persent van die Swartes verstedelik.
   Behuisingstekorte en onvoldoende infrastruktuur is veral in die
   metropolitaanse gebiede 'n groot probleem, en as gevolg word veral die
   randgebiede van stede deur informele woonstrukture soos plakkerskampe
   gekenmerk. Die boubedryf is tans nie in stat om in die groeiende
   navraag na behuising te voorsien nie. Swart stedelike gebiede soos
   Soweto ly onder oorbevolking; in hierdie Swart voorstad woon nog steeds
   tussen drie en vier miljoen mense op 'n oppervlak van net 130 vierkante
   kilometer.

   Die verstedelikingsproses van die Swart bevolking sal ook in die eerste
   dekade van die 21ste eeu aanhou, terwyl die landelike bevolking met
   tussen vyf en tien persent sal krimp.

   Blanke woongebiede van die middel- en opperklas is minder geraak deur
   die sosiale veranderings ná die einde van die geografiese
   rasseskeiding. Die ou stelsel van "groepsgebiede" word hier grotendeels
   nog bewaar, aangesien net 'n minderheid van Swartes huispryse en
   huurgelde in hierdie gebiede kan bekostig. Die klein getalle nie-Blanke
   bewoners, wat na die eertydse Blanke woongebiede verhuis, kan maklik
   geïntegreer word.

Kultuur

          Hoofartikel: Kultuur van Suid-Afrika.

     * Suid-Afrikaanse digters
     * Suid-Afrikaanse skrywers
     * Suid-Afrikaanse kunstenaars
     * Suid-Afrikaanse musikante
     * Suid-Afrikaanse entrepreneurs

Vakansiedae

   Datum            Naam                           Opmerkings
 1 Januarie     Nuwejaarsdag
  21 Maart     Menseregtedag
                Goeie Vrydag
                 Familiedag                   Maandag ná Paasfees
  27 April      Vryheidsdag     Herdenking van eerste demokratiese verkiesing in
                                                      1994
   1 Mei         Werkersdag
  16 Junie        Jeugdag              Die dag van die 1976 Soweto-oproer
 9 Augustus  Nasionale Vrouedag
24 September     Erfenisdag
16 Desember    Versoeningsdag                 Voorheen Geloftedag
25 Desember       Kersdag
26 Desember  Welwillendheidsdag

Bronne

Misdaad

     * Brandt, H.: Leben mit dem Verbrechen. In: DEG aktuell,
       Sonderausgabe 1/1998, S. 16-18
     * FAZ, DEG, Afrika-Verein, Safri, Deloitte & Touche:
       Investitionsführer Südliches Afrika. Frankfurt am Main 2000:
       F.A.Z-Institut für Management-, Markt- und Medieninformationen GmbH
     * Ulrich Jürgens: Alte und neue Disparitäten in Südafrika. In:
       Geographie und Schule, vol. 21, nommer 121, bladsye 20-29
     * Daniel D. Ntanda Nsereko: When Crime Crosses Borders. A Southern
       African Perspective. In: Journal of African Law, Vol. 41, nommer 2
       (1997), bladsye 192-200
     * Martin Pabst: Südafrika. München 1997: C.H. Beck
     * SADC/EU (uitgewers): Regional Conference on Illicit Cross-Border
       Drug Trafficking (1995)

Verwysings

    1. ^ Overseas Security Advisory Council: South Africa 2007 Crime &
       Safety Report, besoek op 22 Februarie 2007
    2. ^ Statistieke Suid-Afrika


   Lande in Afrika

   Algerië | Angola | Benin | Botswana | Burkina Faso | Burundi |
   Comore-eilande | Demokratiese Republiek van die Kongo | Djiboeti |
   Egipte | Ekwatoriaal-Guinee | Eritrea | Ethiopië | Gaboen | Gambië |
   Ghana | Guinee | Guinee-Bissau | Ivoorkus | Kaap Verde | Kameroen |
   Kenia | Lesotho | Liberië | Libië | Madagaskar | Malawi | Mali |
   Mauritanië | Mauritius | Marokko | Mosambiek | Namibië | Niger |
   Nigerië | Republiek van die Kongo | Rwanda | São Tomé en Principe |
   Senegal | Sentraal-Afrikaanse Republiek | Seychelle | Sierra Leone |
   Soedan | Somalië | Suid-Afrika | Swaziland | Tanzanië | Togo | Tsjad |
   Tunisië | Uganda | Wes-Sahara | Zambië | Zimbabwe
    Afhanklike gebiede: Brits: Britse Indiese Oseaan Gebied - Sint Helena
                en afhanklikhede| Portugees: Madeiraeilande |

   Spaans: Kanariese-eilande - Ceuta en Melilla | Frans: Mayotte - Réunion

   Kategorieë: Wikipedia:IP-beskerm • Suid-Afrika

