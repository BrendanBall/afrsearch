Suid-Afrikaanse Akademie vir Wetenskap en Kuns


   Die Suid-Afrikaanse Akademie vir Wetenskap en Kuns is in 1909 op die
   Nasionale Konvensie in Bloemfontein gestig met die doel om Nederlands
   sowel as Afrikaans te bevorder. Sedertdien was dit verantwoordelik vir
   die totstandkoming van onder meer die Stigting Simon van der Stel en
   die Afrika-instituut. Voorts beywer die Akademie hom daarvoor om
   belangstelling in die Suid-Afrikaanse geskiedenis, oudhede, kuns en
   Afrikaanse taal en lekkerkunde te bevorder. Die Akademie het deur die
   jare bekend geword weens die gereelde toekenning van literêre pryse
   (waarvan die Hertzogprys die bekendste is), en ander prestigepryse soos
   die N.P. van Wyk Louwmedalje.

   Die Taalkommissie van die S.A. Akademie is belas met die taak om
   gesaghebbende uitsprake oor Afrikaans te lewer. In die begin het die
   vaslegging van 'n uniforme spelling vir Afrikaans byna al die kommissie
   se tyd in beslag geneem, maar mettertyd het hy al hoe meer terreine van
   die taalgebruik betree. Die kommissie se versigtige en verstandige
   beleid deur die jare het daartoe aanleiding gegee dat sy spelreëls as
   gesaghebbend aanvaar word. Sy besluite word van tyd tot tyd in die
   Afrikaanse woordelys en spelreëls gepubliseer. Die agtste uitgawe was
   in 1991 en die negende in September 2002.

[wysig] Bronne

     * Combrinck, Johan en Spies, Johan. Sakboek van regte Afrikaans,
       Tafelberg, Kaapstad, 1994.
     * Schirmer, Peter. Die beknopte geïllustreerde ensiklopedie van
       Suid-Afrika, Central News Agency (Pty.) Ltd. Johannesburg, 1981.

[wysig] Eksterne skakels

     * Die Akademie se webwerf

   Kategorie: Afrikaans

