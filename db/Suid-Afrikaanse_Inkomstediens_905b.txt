Suid-Afrikaanse Inkomstediens


   Die SAID logo.
   Die SAID logo.

   Die Suid-Afrikaanse Inkomstediens (SAID), ook bekend as SARS, is 'n
   administratief onafhanklike staatsinstelling wat verantwoordelik is vir
   die invordering van staatsinkomste uit belasting en heffings, asook om
   die nakoming van die verskillende belastingwette af te dwing. Die
   organisasie het op 1 Oktober 1997 ontstaan met die inwerkingtreding van
   die Wet op die Suid-Afrikaanse Inkomstediens (Wet 34 van 1997). Die
   organisasie se voorgangers was die staatsdepartemente Binnelandse
   Inkomste en Doeane en Aksyns, asook die 10 belastingadministrasies van
   die voormalige onafhanklike tuislande en selfbesturende gebiede.

   Die belastingraamwerk en die verskillende belastingwette is die
   verantwoordelikheid van die Nasionale Tesourie. Die relevante wetwing,
   met die belastings en heffings wat die SAID moet invorder, sluit in:
     * Inkomstebelastingwet, no 58 van 1962
          + Inkomstebelasting
          + Belasting op geskenke
          + Belasting op kapitaalwins
          + Sekondêre belasting op maatskappye

     * Wet op Belasting op Toegevoegde Waarde, no 89 van 1991
          + Belasting op toegevoegde waarde

     * Wet op Hereregte, no 40 van 1949
          + Hereregte

     * Wet op Seëlregte, no 77 van 1968
          + Seëlregte

     * Wet op Belasting op Sertifikaatlose Aandele, 1998
          + Belasting op sertifikaatlose aandele

     * Boedelbelastingwet, no 45 van 1955
          + Boedelbelasting

     * Wet op Doeane en Aksyns, 1964
          + Doeaneheffings
          + Aksynsbelasting
          + Lugpassasiersbelasting

     * Wet op Belasting op Uittreefondse, no 38 van 1996
          + Belasting op uittreefondse

   Verder vorder die SAID ook streeksdiensteraadheffings,
   vaardigheidsontwikkelingsheffings en bydraes tot die
   werkloosheidversekeringsfonds namens die betrokke instansies in.

   Die organisasie se hoof is die Kommissaris van die Suid-Afrikaanse
   Inkomstediens, tans Pravin Gordhan, bygestaan deur ‘n uitvoerende
   komitee. Die organisasie het ongeveer 14 000 werknemers (status Maart
   2006)^[1].

[wysig] Eksterne skakels

     * Amptelike webwerf

[wysig] Verwysings

    1. ^ SAID jaarverslag 2005/06

   Kategorie: Suid-Afrika

