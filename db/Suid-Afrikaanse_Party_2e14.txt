Suid-Afrikaanse Party


   Suid-Afrikaanse Party is die naam van drie Suid-Afrikaanse politieke
   partye.
   Genl. Jan Christiaan Smuts was die tweede leier van die Verenigde Party
   Genl. Jan Christiaan Smuts was die tweede leier van die Verenigde Party

   Inhoud

        * 1 Suid-Afrikaanse Party (1911 tot 1934)
        * 2 Suid-Afrikaanse Party (1947 tot 1948)
        * 3 Suid-Afrikaanse Party (1977 tot 1980)
        * 4 Bronne

[wysig] Suid-Afrikaanse Party (1911 tot 1934)

   'n Politieke party op 21 November 1911 tydens 'n kongres in
   Bloemfontein ná Uniewording gestig uit die samesmelting van die
   Suid-Afrikaanse Party (Kaapland), Orangia-Unie (Oranje-Vrystaat), Het
   Volk (Transvaal) en 'n aantal Engelssprekende elemente. Die eerste
   leier van die party was genl. Louis Botha, wat met sy dood in Augustus
   1919 opgevolg is deur genl. Jan Christiaan Smuts, wat die leier was tot
   en met die samesmelting van die party met die Nasionale Party onder
   leiding van genl. James Barry Munnik Hertzog op 5 Desember 1934.

   Die party se beleid in breë trekke was die samewerking tussen Engels-
   en Afrikaanssprekendes, gelykberegtiging vir die twee tale, die
   hantering van die swart vraagstuk op 'n nie-partygrondslag,
   aanmoediging van blanke immigrasie en 'n verbod op Indiër-immigrasie,
   handhawing van nou bande met Brittanje en die Britse Ryk en teenkanting
   teen die aanname van 'n republiek in Suid-Afrika.

   Die voorganger van die S.A.P. was die sogenaamde Regerende Party
   (1910-1911), 'n losse groepering wat in die verkiesing van 15 September
   1910 - die eerste ná Uniewording, 82 kandidate gestel het, waarvan 46
   onbestrede verkies is en 21 in hulle kiesafdelings geseëvier het, vir
   'n somtotaal van 67 uit 121 setels. Die ander deelnemende partye was
   die Sosialiste Partye (geen setels), die Arbeidersparty (vier setels)
   en die Unionisteparty (39). Onafhanklikes en andere het 11 setels
   verower.

   Die Regerende Party party was voorloper van albei die groot partye wat
   die Suid-Afrikaanse politiek in een of ander gedaante van 1910 tot 1994
   sou oorheers. Die Nasionale Party onder genl. J.B.M. Hertzog het in
   1913 van die S.A.P. afgestig en weer op 5 Desember met die S.A.P.
   saamgesmelt om die Verenigde Suid-Afrikaanse Nasionale Party te vorm.
   En die Gesuiwerde Nasionale Party was op sy beurt 'n uitvloeisel van
   die vroeëre Nasionale Party.

[wysig] Suid-Afrikaanse Party (1947 tot 1948)

   Min is bekend oor dié party, wat in 1947 deur die segregasionis kol.
   C.F. Stallard, vroeër van die Dominiumparty, gestig is.

[wysig] Suid-Afrikaanse Party (1977 tot 1980)

   Op 19 Januarie 1977 word ses Volksraadslede van die Verenigde Party uit
   die party geskors omdat hulle hul nie met sir De Villiers Graaff se
   inisiatief ("Red Suid-Afrika") om 'n nuwe breë opposisie-party daar te
   stel, kan vereenselwig nie. Die ses stig op 26 Maart 1977 die
   Onafhanklike Verenigde Party, waarvan die naam op 28 Mei 1977 na die
   S.A.P. verander word. Die party vaar verbasend goed in die verkiesing
   net ses maande na sy stigting, maar kan nie daarin slaag om 'n setel te
   wen nie.

   Die eerste leier was Myburgh Streicher van Mei 1977 tot Januarie 1978
   en die tweede en laaste John Wiley van 21 Januarie 1980 tot en met die
   party se eenwording met die Nasionale Party onder leiding van P.W.
   Botha op 13 Junie 1980.

[wysig] Bronne

     * Rosenthal, Eric, Encyclopaedia of Southern Africa, Juta and Company
       Limited, Kaapstad en Johannesburg, 1978.
     * Mostert, J.P.C., Politieke Partye in Suid-Afrika, Instituut vir
       Eietydse Geskiedenis, U.O.V.S., Bloemfontein, 1986.

   Kategorie: Voormalige politieke partye in Suid-Afrika

