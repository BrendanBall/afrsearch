Suid-Afrikaanse Uitsaaikorporasie


   Vanuit die Sentech-toring in Johannesburg is Suid-Afrika se eerste
   stereo-FM-radioprogram uitgesaai
   Vanuit die Sentech-toring in Johannesburg is Suid-Afrika se eerste
   stereo-FM-radioprogram uitgesaai

   Die Suid-Afrikaanse Uitsaaikorporasie (SAUK, Engels: South African
   Broadcasting Corporation, SABC) is in ooreenstemming met die
   Suid-Afrikaanse Uitsaaiwet van 1936 as Suid-Afrika se nasionale
   uitsaaidiens op 1 Augustus 1936 gestig.

   Reeds voor die totstandkoming van die SAUK was daar pioniers op die
   gebied van radiokommunikasie. Die Suid-Afrikaanse ingenieur dr. Hendrik
   van der Bijl, wat navorsing by die American Telephone and Telegraph
   Company (ATT) in die Verenigde State doen, slaag in 1915 daarin om 'n
   toetsuitsending van New York Stad na die Eiffeltoring in die Franse
   hoofstad Parys te doen.

   Danksy die Amerikaanse maatskappy Western Electric, wat die nodige
   tegniese ondersteuning voorsien het, begin die Suid-Afrikaanse Spoorweë
   op 29 Desember 1923 met die eerste toetsuitsendings van radiokonserte
   vanuit Johannesburg. Die Spoorweë se radiostasie is op 1 Julie 1924
   deur die Wetenskaplike en Tegniese Klub (Scientific and Technical Club)
   van Johannesburg oorgeneem.
   Radiopark, Johannesburg
   Radiopark, Johannesburg

   Net soos in die Goudstad kom ook in Kaapstad (op 15 September 1924
   onder die beheer van die Cape and Peninsula Broadcasting Association)
   en Durban (10 Desember 1924) die eerste radiostasies tot stand. Die
   radiostasies is uitsluitlik deur lisensiegelde finansier, wat weens die
   klein aantal luisteraars egter nie die koste kon dek nie. Op 1 April
   1927 het die Schlesinger-organisasie al drie stasies met die
   goedkeuring van die Suid-Afrikaanse regering oorgeneem en hulle in die
   land se eerste uitsaaikorporasie, die African Broadcasting Corporation,
   saamgesmelt. Die Schlesinger-organisasie het die eksklusiewe reg om
   radioprogramme in Suid-Afrika uit te saai gekry, maar kon in finansiële
   opsig nog steeds nie die mas opkom nie.

   Die Suid-Afrikaanse regering stel onder die leiding van die Eerste
   Minister, Generaal James Barry Munnik Hertzog, 'n ondersoek oor die
   toekoms van die uitsaaiwese in die land in en besluit om die SAUK te
   stig. In sy eerste bestaansjaar het die SAUK hom op die uitsaai van
   Engelse programme beperk, tog het die regering daarop aangedring dat
   programme vanaf 1937 ook in Afrikaans uitgesaai moes word. Die
   uitsaaidienste in die twee landstale het as Radio South Africa en Radio
   Suid-Afrika bekend gestaan.

   Met die begin van die SAUK se uitsaaidiens raak die nuwe medium danksy
   die eerste hoogtepunt, die uitsending van die eeufees van die Groot
   Trek met die simboliese Ossewatrek vanuit Kaapstad na die binneland, in
   1938 ook by Afrikaanse luisteraars baie gewild. Afrikaans is vinnig as
   radiotaal gevestig, en die taal, wat deur die SAUK se omroepers gebruik
   is, het 'n soort Standaardafrikaans vir baie luisteraars geword.

   Die Engelse gehore kan danksy die programme, wat deur die Britse BBC
   aan die SAUK verskaf is, reeds van die begin af 'n groot aantal
   kulturele uitsendings geniet.

   In 1940 verskaf die SAUK ook die eerste radiodienste in Swart tale, wat
   aanvanklik nog met behulp van telefoonlyne na die Swart luisteraars se
   woonplekke herlei moes word.

   Die eerste tweetalige handelsdiens, Springbokradio, is op 1 Mei 1950
   ingestel. Populêre programme in Afrikaans en Engels met advertensies
   het die SAUK van 'n nuwe inkomste voorsien. Springbokradio raak eers
   onder die invloed van die nuut ingevoerde televisieprogramme in die
   sewentiger- en tagtigerjare 'n groot deel van sy luisteraars kwyt en is
   uiteindelik in 1985 gestaak.

   Die frekwensiemodulasie-stelsel met sy duidelik verbeterde klankgehalte
   is op 1 September 1961 vanuit Brixtonheuwel in Johannesburg ingestel,
   en op 6 Januarie 1976 begin die SAUK se eerste televisiekanaal uitsaai.
   Naas Engelse programme is ook Afrikaanse televisieprogramme,
   oorgeklankte buitelandse programme en 'n verskeidenheid dokumentêre
   programme vir die Afrikaanstalige gemeenskappe van Suid-Afrika
   aangebied. Op Sondae het die SAUK veral godsdienstige programme
   uitgesaai, en gedurende die eerste twee jare van die televisiediens was
   daar nog geen televisie-advertensies nie.

   Die kanale TV 2 en TV 3 het hulle eerste programme op 1 Januarie 1982
   gebeeldsaai. TV 2 het as Nguni-kanaal programme in Zoeloe en Xhosa en
   TV 3 as Sotho-kanaal programme in Noord- en Suid-Sotho en Tswana
   aangebied. Binne 'n dekade ná sy stigting het die Suid-Afrikaanse
   televisie die meeste toeskouers van alle uitsaaikorporasies in Afrika
   gehad.

   Die SAUK se eerste FM-stereoprogram, Five FM, is sedert 1986 vanuit die
   Johannesburgse Sentech-toring uitgesaai. Five FM is ook die eerste
   stasie wat in 1988 landwyd in stereo-FM aangebied is.

[wysig] Politieke verandering

   Onder die Staatspresident Frederik Willem de Klerk is 'n einde aan die
   strenge sensuurmaatreëls van die verlede gemaak, en die SAUK begin om
   'n meer objektiewe nuusdekking aan te bied.

   In 1996, byna drie jaar ná die regeringsoorname van die ANC, begin die
   SAUK sy drie televisiekanale reorganiseer om die verskillende
   taalgroepe van die land te akkomodeer. In feite lei die reorganisasie
   tot die afskaling van die Afrikaanse televisieprogram.

   Die belangrikste Afrikaanse radiodiens, wat sedert 1995 onder die naam
   Radio Sonder Grense (RSG) bekend staan, is egter baie gewild by
   Afrikaanse luisteraars.
   Kategorieë: Massamedia • Suid-Afrika • Suid-Afrikaanse televisie

