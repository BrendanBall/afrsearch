Suid-Afrikaanse Weermag


   Die Suid-Afrikaanse Weermag (SAW) was die amptelike krygsmag van
   Suid-Afrika tussen 1912 en 1994. Dit het die koloniale krygsmagte van
   die Kaap die Goeie Hoop, Natal, en Transvaal vervang, en het in 1994
   deel van die huidige Suid-Afrikaanse Nasionale Weermag geword.

   Toe die Britse kolonies in Suid-Afrika in 1910 bymekaar gekom het om 'n
   dominium, die Unie van Suid-Afrika, te vorm, was daar vyf krygsmagte in
   die land: die Cape Colonial Forces, die Natal Colonial Forces, die
   Transvaal Volunteers, 'n afdeling van die Britse vloot by Simonstad, en
   die Britse leër met garniesoene in al vier die kolonies/provinsies. Met
   uniewording is die Kaapse, Natalse, en Transvaalse magte onder beheer
   van die Unie se nuwe verdedigingsminister, genl Jan Smuts geplaas. In
   1912 het hy hulle met 'n nuwe uniale krygsmag vervang.

   Inhoud

        * 1 1912-1914
        * 2 1914-1918
        * 3 1919-1939
        * 4 1939-1945
        * 5 1946-1961
        * 6 1962-1973
        * 7 1973-1989
        * 8 1989-1994
        * 9 Hoofde van die SAW
        * 10 Verwysings
        * 11 Sien ook

[wysig] 1912-1914

   Die Unie Verdedigingsmag (UVM) het oorspronklik bestaan uit 'n
   Verdedigingshoofkwartier (VHK) in Pretoria, 'n voltydse Staande Mag, 'n
   deeltydse Burgermag, en 'n afdeling van die Britse Royal Navy Volunteer
   Reserve (RNVR) wat ook deeltyds was. Daar was nie 'n oorhoofse
   opperbevelvoerder nie, en die VHK-afdelingshoofde en die bevelvoerders
   van die Staande- en Burgermagte het almal direk aan die minister
   gerapporteer.

   Smuts het die UVM gedurende 1913 op die been gebring. Die meeste van
   die koloniale eenhede is by die UVM ingelyf, wat die UVM dus 'n sterk
   Brits-koloniale karakter gegee het. Om die Afrikanertradisie te
   verteenwoordig het Smuts deeltydse skietverenigings, wat as
   "kommando's" bekend gestaan het, as deel van die Burgermagreserwe
   gestig.

   Slegs blanke mans was dienspligtig, en hulle het op 'n vrywillige
   grondslag gedien. Soos die UVM se naam aangedui het, was dit slegs vir
   die verdediging van die Unie bedoel, en dit kon slegs in suider-Afrika
   operasies uitvoer. In oorlogstyd, sou RNVR-lede deur die Britse vloot
   ontplooi word.

[wysig] 1914-1918

   As 'n dominium binne die Britse keiserryk is Suid-Afrika outomaties by
   die Eerste Wêreldoorlog betrek. Nadat die UVM 'n gewapende opstand
   binne die Unie in 1914 onderdruk het, het dit in 1915 Duits
   Suidwes-Afrika binnegeval en beset. 'n Klein vlieënierskorps is gestig
   om die landmagte by te staan.

   Daarna het die UVM vrywillige ekspedisionêre magte aan die Britse
   regering voorsien, wat in Egipte (1916), Frankryk en België
   (1916-1918), Duits Oos-Afrika (1916-1918), en Palestina (1917-1918)
   ontplooi is. Seker die bekendste gebeurtenisse was die Slag van
   Delvillebos in 1916 en die sinking van die troepskip Mendi in 1917.
   Behalwe blankes is Kleurling en Swart soldate ook vir oorlogdiens
   gewerf.

   Daar was ook 'n Suid-Afrikaanse eskader in die Britse lugmag, en
   RNVR-lede het in die Britse vloot gedien. Die ekspedisionêre magte is
   in 1919 ontbind.

[wysig] 1919-1939

   Ná die oorlog het die verdedigingsminister kol Hendrik Mentz die UVM
   herorganiseer o.a. deur die Suid-Afrikaanse Lugmag (SALM) te stig
   (1920), die pligte van die Britse garnisoen oor te neem (1921), die
   hele UVM onder bevel van VHK en die Hoof van die Generale Staf te plaas
   (1922), en die Suid-Afrikaanse Seediens (SASD) te stig (1922). Ook in
   1922 is die UVM ontplooi om die Suid-Afrikaanse Polisie te help om 'n
   gewapende opstand op die Witwatersrand te onderdruk.

   Ongelukkig, moet sy opvolger, kol Frederic Creswell, as gevolg van
   finansiële besnoeiings en die algemene ekonomiese probleme in die land
   die UVM afskaal, tot die punt waar dit amper opgehou het om te
   funksioneer.

   Nadat die ekonomie in 1933 begin verbeter het is adv Oswald Pirow as
   minister aangestel. Hy het die SASD ontbind (behalwe vir 'n handjievol
   administratiewe personeel) en op die heropbou en modernisering van die
   land- en lugelemente gekonsentreer. As gevolg van die oorlogswolke wat
   in die laat 1930's die wêreld begin oorskadu het, het hy in 1937 die
   kommando's as 'n afsonderlike krygsmag georganiseer en begin om 'n
   plaaslike krygstuigsnywerheid te ontwikkel.

[wysig] 1939-1945

   Aangesien Suid-Afrika in 1931 onafhanklik geword het het hy self
   besluit om tot die Geallieërde kant in die Tweede Wêreldoorlog toe te
   tree. Genl Smuts was weer verdedigingsminister sowel as eerste
   minister. Hy het die land- en lugmagte uitgebrei, die SASD met die
   Verdedigingsmag ter See vervang (1939), blanke vrouens sowel as
   Kleurling-, Indiër- en Swartmans vir nie-gevegsdienste gewerf, en 'n
   vrywilligermag geskep vir aktiewe diens buite die Unie.

   Die Suid-Afrikaanse magte het aan verskeie veldtogte deelgeneem, o.a.
   dié in Oos-Afrika (1940-1941), Noord-Afrika (1941-1943), die
   Middellandse See (1941-1945), Madagaskar (1942), Sicilië en Italië
   (1943-1945), en suid-oos Europa (1943-1945). Weereens het RNVR-lede in
   die Britse vloot diens verrig. In 1942 is die RNVR by die
   Verdedigingsmag ter See ingelyf en die organisasie se naam is na
   "Suid-Afrikaanse Seemag" verander.

[wysig] 1946-1961

   Ná die oorlog het Smuts die UVM weer afgeskaal, maar hy het die vroue-
   en nie-blanke takke behou. In 1948-1949 het die lugmag aan die Berlynse
   lugbrugoperasie deelgeneem. 'n Lugmageskader het ook aan die Koreaanse
   Oorlog (1950-1953) deelgeneem.

   Adv Frans Erasmus, wat Smuts in 1948 as verdedigingsminister opgevolg
   het, het drastiese veranderinge aan die UVM aangebring. Sommige van
   hulle was ideologies van aard, soos die afdanking van Engelssprekende
   senior offisiere, die vervanging van Britse range, kentekens, en
   medaljes, die skepping van 'n eie Suid-Afrikaanse militêre kultuur, en
   die ontbinding van die nie-blanke-eenhede. Hy het ook klem op die
   Afrikanertradisie gelê deur die kommando's wat na die oorlog opgeskort
   is weer op die been te bring.

   Ander was organisatories. In 1951 het hy die UVM in vier komponente
   verdeel, elk met sy eie stafhoof, bevelsstruktuur, en organisasie, nl
   die Suid-Afrikaanse Leër, die SALM, die Suid-Afrikaanse Vloot (SAV), en
   die Suid-Afrikaanse Marinierskorps. Laasgenoemde is in 1955 ontbind.

   Erasmus het ook 'n Militêre Gimnasium en 'n Militêre Akademie gestig.
   Om 'n gereelde mannekragvloei te kry het hy in 1952 die
   vrywilligerstelsel afgeskaf en daarna skoolverlaters vir basiese
   opleiding en diens in die Burgermag geloot.

   Gedurende die 1950's het Erasmus nuwe tenks, vliegtuie, oorlogsskepe,
   en ander krygstuig gekoop, en die klein krygstuigbedryf wat al voor die
   oorlog geskep is begin uitbrei.

   In 1957 het die Britse vloot sy basis by Simonstad aan die SAV
   oorhandig. In 1958 is die UVM se naam na "Suid-Afrikaanse Weermag"
   (SAW) verander, en die kommando's is gelyke status met die Staande- en
   Burgermagte gegee.

[wysig] 1962-1973

   As gevolg van die internasionale isolasie wat ná republiekwording in
   1961 gevolg het, asook die politieke onluste wat destyds binnelands
   geheers het, het Erasmus se opvolger, Jim Fouché, die SAW verder
   uitgebrei, en die getal lotelinge vermeerder om 'n voltydse mag te skep
   wat spoedig ontplooi kon word om die polisie te help om wet en orde te
   handhaaf. Hy het ook die plaaslike vervaardiging van krygsbehoeftes
   uitgebrei. Ongeag die destyds heersende apartheidsbeleid het Fouché ook
   Kleurlingvrywilligers vir nie-gevegsdienste weer begin gewerf.

   In 1965 is 'n Oppebevel, bestaande uit die Kommandant-Generaal en ander
   top opperoffisiere daargestel om die SAW te bestuur.

   P.W. Botha, wat in 1966 verdedigingsminister geword het, het die proses
   verder geneem. In 1968 het hy die lotingstelsel met verpligte nasionale
   diensplig vervang, die SAW ontplooi ter ondersteuning van
   polisieoperasies teen die People's Liberation Army of Namibia (PLAN) in
   Suidwes-Afrika, en die leër, lugmag en vloot se mediese takke
   saamgesnoer om 'n afsonderlike Suid-Afrikaanse Geneeskundige Diens te
   vorm. Hy het ook die krygtuigsbedryf herorganiseer as 'n groot
   korporasie: Krygkor.

   PLAN se veldtog om Suid-Afrika se omstrede beheer oor Suidwes-Afrika te
   beëindig het in die vroeë 1970's verskerp, en daar is toe besluit dat
   die SAW beheer van die teeninsurgensie operasies moet oorneem.

[wysig] 1973-1989

   Die SAW het amptelik in 1973 beheer van die operasies oorgeneem, en
   hulle vir die volgende sestien jaar bedryf. Om genoeg gevegsmannekrag
   te bekom het Botha nasionale diensplig uitgebrei, blanke vrouens weer
   gewerf, en Kleurling-, Indiër- en Swart gevegseenhede gestig.

   Bo en behalwe die roetine beskerming van die noordelike grensgebiede
   van Suidwes-Afrika teen PLAN-insurgensie, is die SAW ook oorgrens
   ontplooi. Die eerste van hierdie buitelandse veldtogte was 'n inmenging
   in die onafhanklikheidsoorlog in Angola (1975-1976). Vanaf 1977 het die
   SAW dosyne kleiner operasies teen PLAN-basisse in Angola en Zambië
   uitgevoer. Die laaste groot buitelandse veldtog was weer in Angola
   (1987-1988).

   Van die vroeë 1980's af was die SAW ook binnelands ontplooi ter
   ondersteuning van polisieoperasies om die African National Congress
   (ANC) se militêre vleuel uMkhonto weSizwe (MK) se gewapende stryd teen
   die apartheidsregering te bekamp.

[wysig] 1989-1994

   Die oorlog in Suidwes-Afrika het in 1989 geëindig, en in 1990 het die
   Suid-Afrikaanse regering begin om met die ANC en ander
   bevrydingsorganisasies te onderhandel om 'n politieke beskikking vir
   Suid-Afrika te bereik. Operasies is dus afgeskaal, en die SAW, wat
   gedurende die 1980's geweldig gegroei het, is ook afgeskaal. Nasionale
   diensplig is verkort, en is in 1993 afgeskaf.

   Die politieke beskikking wat die "ou Suid-Afrika" met die "nuwe
   Suid-Afrika" in 1994 vervang het het ook die bestaan van die SAW as
   sulks tot 'n einde gebring. Saam met MK, die Azanian People's
   Liberation Army (APLA), en die weermagte van die voorheen onafhanklike
   tuislande Transkei, Bophuthatswana, Venda, en Ciskei, het die SAW (die
   oorhesend grootste) deel van die nuwe Suid-Afrikaanse Nasionale Weermag
   geword.

[wysig] Hoofde van die SAW

   Tot 1922 het die verskeie weermagsdele direk onder die minister
   geressorteer. Daarna was 'n opperoffisier in bevel van die organisasie.
   Die posbenaming was "Hoof van die Generale Staf" tot 1956,
   "Kommandant-Generaal" van 1956 tot 1973, en "Hoof van die SA Weermag"
   van 1973 tot 1994.
     * 1922-1933: Genl maj Andries Brink
     * 1933-1949: Genl sir Helperus 'Pierre' van Ryneveld
     * 1949-1950: Lt genl Leonard Beyers
     * 1950-1956: Lt Gen Christiaan 'Matie' du Toit
     * 1956-1958: Genl Hendrik Klopper
     * 1958-1960: Genl Stephen Melville
     * 1961-1965: Genl Pieter Grobbelaar
     * 1965-1972: Genl Rudolph Hiemstra
     * 1972-1976: Adm Hugo Biermann
     * 1976-1980: Genl Magnus Malan
     * 1980-1985: Genl Constand Viljoen
     * 1985-1990: Genl Jannie Geldenhuys
     * 1990-1993: Genl Andreas 'Kat' Liebenberg
     * 1993-1994: Genl Georg Meiring

[wysig] Verwysings

     * Heitman, H-R. (1985) South Africa's War Machine.
     * Nothling, C.J. (1995) Geskiedenis van die Suid-Afrikaanse Weermag
       1912-1994.
     * Steenkamp, W.P. (1990) Suid-Afrika se Grensoorlog' 1966-1989'.
     * Militaria (SAW professionele tydskrif)
     * Paratus (SAW-tydskrif)

[wysig] Sien ook

     * Suid-Afrikaanse Leër
     * Suid-Afrikaanse Lugmag
     * Suid-Afrikaanse Militêre Gesondheidsdiens
     * Suid-Afrikaanse militêre dekorasies en medaljes
     * Suid-Afrikaanse Nasionale Weermag
     * Suid-Afrikaanse Vloot

   Kategorieë: Suid-Afrikaanse Weermag • Weermag

