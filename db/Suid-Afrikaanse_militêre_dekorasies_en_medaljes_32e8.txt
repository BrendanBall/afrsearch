Suid-Afrikaanse militêre dekorasies en medaljes


   Suid-Afrika ken sedert 1894 dekorasies en medaljes aan lede van sy
   militêre krygsmagte toe.

   Inhoud

        * 1 1894-1952
        * 2 1952-1975
        * 3 1975-2003
        * 4 2003-
        * 5 Verywysings
        * 6 Sien ook

[wysig] 1894-1952

   In 1894, was Suid-Afrika polities in twee Boererepublieke en twee
   selfregerende Britse kolonies verdeel. Die republieke het nie amptelike
   dekorasies of medaljes gehad het nie, maar die twee kolonies - die Kaap
   die Goeie Hoop en Natal - was wel binne die bestek van die Britse
   erbewysstelsel. In oorlogstyd het lede van die koloniale krysgmagte
   dekorasies soos die Victoria Cross, sowel as veldtogmedaljes, van die
   Britse owerhede ontvang.

   Vanaf 1894 is daar aan koloniale regerings dwarsdeur die destydse
   Britse keiserryk magtiging verleen om hulle eie weergawes van die
   medaljes vir uitnemende diens en vir langdurige diens direk aan hulle
   krygsmagte toe te ken. Beide die Kaap en Natal het dus begin om
   medaljes self toe te ken, en nadat Transvaal in 1902 ook 'n Britse
   kolonie geword het, het dit ook medaljes ingestel. Die Oranje Vrystaat
   het nie as kolonie 'n krygsmag gehad nie.

   Hierdie stelsel is na uniewording in 1910 voortgesit, en tussen 1913 en
   1915 het die Unieregering die medaljes opnuut vir die nuwe Unie
   Verdedigingsmag ingestel.

   Die UVM het Boere-oudstryders sowel as oudlede van die voormalige
   koloniale magte ingesluit, en om die Afrikaner oorlogsveterane op 'n
   gelyke grondslag met hulle Engelssprekende kollega's te plaas het die
   Unieregering in 1920 'n klein reeks toekennings vir hulle ingestel.

   Die reëling waarby Brittanje die dekorasies en veldtogmedaljes voorsien
   het en die Unieregering die medaljes vir langdurige diens toegeken het,
   het tot 1952 geduur.

[wysig] 1952-1975

   In 1952, ter voorbereiding aan die beoogde republiek, is 'n reeks nuwe,
   heeltemaal Suid-Afrikaanse, militêre dekorasies en medaljes ingestel.
   Dit het dekorasies vir dapperheid en voortreflike diens, sowel as
   veldtogmedaljes en medaljes vir troue diens bevat.

   Hierdie reeks is na republiekwording uitgebrei, en is tot 1975 gebruik.

[wysig] 1975-2003

   'n Nuwe, groter, en meer omvattende reeks dekorasies en medaljes is in
   1975 ingestel. Sommige van die bestaande toekennings is daarby ingelyf.
   Addisionele dekorasies en medaljes is tussen 1987 en 1993 bygevoeg.

   Tussen 1976 en 1981 is vier van die destydse tuislande, nl Transkei,
   Bophuthatswana, Venda, en Ciskei onafhanklik verklaar. Elk het sy eie
   weermag gehad, en sy eie dekorasies en medaljes ingestel.

   Toe Suid-Afrika in 1994 as 'n demokratiese staat herkonstitueer is, is
   die SA Weermag, die tuislandweermagte, en die twee bevrydingsleërs,
   uMkhonto we Sizwe en die Azanian People's Liberation Army, saamgesmelt
   om die Suid-Afrikaanse Nasionale Weermag te vorm. Die SANW het die SAW
   se dekorasies en medaljes oorgeneem, en dié van die tuislande het
   weggeval.

   Die bevrydingsleërs het nie dekorasies gehad nie, en om hulle oudlede
   gelykheid met hulle nuwe SANW-kollega's te gee is reekse toekennings
   vir APLA en MK in 1996 ingestel.

[wysig] 2003-

   In 2003, is al die bestaande dekorasies en medaljes afgeskaf om vir 'n
   nuwe reeks plek te maak. Dit is ietwat kleiner as die voormalige
   SAW-reeks, maar bevat nietemin die basiese spektrum van dekorasies vir
   dapperheid en voortreflike diens, 'n veldtogmedalje, en 'n medalje vire
   troue diens.

[wysig] Verywysings

     * Alexander, E. G. M., Barron G. K. B. and Bateman, A. J. (1986).
       South African Orders, Decorations and Medals. Human and Rousseau.

     * Monick, S, (1988). South African Military Awards 1912-1987. South
       African National Museum of Military History.

     * Uys, Ian. (1992). Cross of Honour. Uys Publishers.

     * Republiek van Suid-Afrika Staatskoerant Nr 25213 (25 Julie 2003)
       (beskikbaar op die regeringswebwerf

[wysig] Sien ook

     * Suid-Afrikanse ordes, dekorasies en medaljes
     * Suid-Afrikaanse militêre dekorasies: 1952-1975
     * Suid-Afrikaanse militêre dekorasies: 1975-2003
     * Suid-Afrikaanse militêre dekorasies: 2003-
     * Suid-Afrikaanse Weermag
     * Suid-Afrikaanse Nasionale Weermag
     * South African Medals Website

   Kategorie: Ordes, dekorasies en medaljes

