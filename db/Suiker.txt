Suiker


   Kristalle van geraffineerde suiker
   Kristalle van geraffineerde suiker

   Suiker (afgelei van die Arabiese sukkar en die Sanskrit-woord sharkara
   (शर्करा) "suiker", "ronde klippie") is 'n belangrike voedsel en
   genotmiddel. In die skeikunde staan tafelsuiker ook as sukrose
   (C[12]H[22]O[11]) bekend. Suiker bevat vier kilokalorieë per gram
   (minder as vet met nege kilokalorieë en alkohol met sewe kilokalorieë
   per gram).

   Inhoud

        * 1 Geskiedenis
        * 2 Wêreldproduksie
        * 3 Wêreldmark
        * 4 Die suikerbedryf in Suid-Afrika
        * 5 Bronne

[wysig] Geskiedenis

   'n Suikerrietplant in die botaniese tuin Kew Gardens, Londen
   'n Suikerrietplant in die botaniese tuin Kew Gardens, Londen

   Suiker in sy huidige vorm was in die Griekse en Romeinse tydperk nog
   feitlik onbekend. In die tydperk van Alexander die Grote het net enkele
   handelaars en reisigers kennis van die Indiese riet gehad, wat die
   produksie van "heuning sonder bye" sou moontlik maak. Slegs klein
   hoeveelhede saccharum, 'n soutagtige produk wat uit bepaalde Indiese
   bamboesplante vervaardig is, word in die geneeskunde gebruik.

   Die antieke Griekse en Romeinse kookkuns het veral gebruik gemaak van
   heuning, wat steeds skaars en duur was en dikwels met vrugtewynstroop
   verdun of deur ander produkte vervang is, byvoorbeeld die goedkoper
   dadelheuning of soet wynprodukte soos rosyntjies en stroop.

   Suikerriet word vir die eerste keer in die 7de eeu in Palestina
   ingevoer, in die 8de en 9de eeu in Griekeland en eers teen die einde
   van die 10de eeu, danksy die Venesiaanse seehandel, ook in Wes-Europa
   ingevoer.

   In Wes-Europa was suikerkristalle aanvanklik net in apteke verkrygbaar.
   Klein hoeveelhede suiker was as 'n geneesmiddel beskou, tog het die
   meeste artse beweer dat suiker 'n verhoogde bloeddruk sou kon
   veroorsaak.

   'n Plaaslike suikernywerheid het in Europa eers tydens die Napoleoniese
   oorloë van die vroeë 19de eeu ontstaan, toe die Engelse blokkade die
   Europese vasteland van suikerrietinvoere afgesny het. Die Duitser
   Andreas Sigismund Marggraf (1709-1782) het reeds in 1747 voorgestel dat
   suikerbeet as 'n basis vir die suikerproduksie ontwikkel word. Die
   eerste suikerfabriek word egter eers in 1801 deur een van sy skoliere,
   Franz Karl Achard (1753-1821), op die Oos-Duitse landgoed Cunern (tans
   Konory in Pole) geopen. In 1809 publiseer Achard sy wetenskaplike
   studie oor die suikervervaardiging, Die europäische Zuckerfabrikation
   aus Runckelrüben.

   Die ontwikkeling van die Europese suikernywerheid was 'n buitengewone
   prestasie, aangesien die vervaardigingsproses hoogs ingewikkeld is.
   Terwyl in die geval van suikerriet net die stele uitgepers moet word,
   vereis suikerbeet 'n meerfasige verwerking. Dit word eers skoongemaak
   en daarna in klein stukkies gesny. Die suiker word deur middel van
   industriële ekstraksie vervaardig en bestaan aanvanklik - net soos sy
   eweknie, wat van suikerriet gemaak word - uit 'n swartblou stroop. 'n
   Aantal prosesse soos karbonasie en filtrasie is noodsaaklik voordat die
   suiker, wat nog steeds uit 'n stroperige massa bestaan, reg is om van
   sekere kieme voorsien te word wat 'n kristalliseringsproses aan die
   gang sit. Sedert die 19de eeu word die verwerkingsproses steeds
   verbeter. Terwyl in 1869 nog meer as twaalf kilogram suikerbeet vir een
   kilogram suiker benodig word, bevat die suikerbeetstroop tans meer as
   twintig persent suiker.

   Suiker het vir meer as 'n eeu lank 'n belangrike landbouproduk in
   Europa gebly, en die suikerprys word tot by die einde van die Tweede
   Wêreldoorlog as 'n rigsnoer vir die lone van landarbeiders gebruik;
   waarby die verkoopprys van een kilogram suiker die daaglikse loon vir
   'n vroulike werker bepaal.

[wysig] Wêreldproduksie

   Die hoofbronne vir die vervaardiging van suiker is suikerriet, wat in
   die tropiese gebiede verbou word, en suikerbeet (die hoofbron in
   gematigde klimate soos dié in Europa). Albei bevat sukrose, wat tydens
   die verwerking uitgepers of uitgekook word. Die suikerkristalle, wat as
   eindproduk ontstaan, word verder verwerk en skoongemaak.

   Die drie grootste suikerprodusente ter wêreld is Brasilië, Indië en die
   Volksrepubliek van Sjina, terwyl Frankryk, Duitsland en Pole die
   belangrikste verskaffers van die Europese Unie is. Suid-Afrika is die
   grootste produsent op die vasteland van Afrika.

[wysig] Wêreldmark

   Suikerbeet
   Suikerbeet

   Sedert die vroeë 21ste eeu kan die wêreldwye suikerproduksie nie meer
   tred hou met die navraag nie. In 2005 het suikerpryse op die wêreldmark
   die hoogte ingeskiet en byna twintig VSA-sent per pond bereik. Die
   skerp styging word veral aan Brasilië se energiebeleid verwyt, wat
   suikerriet as 'n basis vir bio-etanol bevorder om sodoende
   brandstofinvoere te verminder. Sowat die helfte van die Brasiliaanse
   suikerrietproduksie word tans benodig om in die land se behoefte aan
   sogenaamde flexfuel-petrol te voorsien. In 2006 het suikerpryse egter
   weer gedaal.

   Indië is met sowat 18 miljoen ton tans die grootste verbruiker van
   suiker, wat steeds meer gewild raak as 'n soetmiddel vir byvoorbeeld
   chai-tee. Die landelike bevolking het eeue lank veral goer, 'n soort
   suikerrietstroop, gebruik, maar gee danksy die stygende inkomste nou
   die voorkeur aan kristalsuiker. Die kookkuns van die Indiese deelstaat
   Goejarat gebruik suiker in die meeste van sy geregte.

   CAPTION: Die grootste suikerprodusente (2003)

 Rang       Land           Produksie
                       (in miljoene ton)  Rang       Land          Produksie
                                                               (in miljoene ton)
   1   Brasilië        24,8                 9   Duitsland      4,2
   2   Indië           22,1                 10  Pakistan       4
   3   VR van Sjina    11,1                 11  Kuba           3,8
   4   VSA             8                    12  Suid-Afrika    2,6
   5   Thailand        7,3                  13  Kolombië       2,6
   6   Australië       5,4                  14  Filippyne      2,1
   7   Meksiko         4,9                  15  Indonesië      2,1
   8   Frankryk        4,4                  16  Pole           2

   (Bron: Handelsblatt, Duitsland - Die Welt in Zahlen. 2005)

[wysig] Die suikerbedryf in Suid-Afrika

   Suid-Afrika behoort tot die belangrikste suikerprodusente ter wêreld.
   Reeds in 1877 het meer as sewentig suikerfabrieke sowat 17 000 ton
   suiker opgelewer. Die Suid-Afrikaanse suikerrietoes het in die jaar
   1994/95 16 miljoen ton beloop, wat tot 1,7 miljoen ton suiker verwerk
   is. 0,4 miljoen ton suiker is uitgevoer. In 1998 het die
   suikerrietproduksie tot 24,5 miljoen ton of naastenby twee persent van
   die wêreldproduksie gestyg.

[wysig] Bronne

     * Jacques André: L'alimentation et la cuisine à Rome. Nouvelle
       édition. Paris: Les Belles Lettres, 1981.
     * Kochkunst: Lukullisches von A-Z. Siebte Auflage. Leipzig: Verlag
       für die Frau, 1990.
     * "Prices soar as Brazil's flexfuel cars set the pace". Financial
       Times Europe, 30 Maart 2006.

   Kategorie: Kookkuns

