Super Audio CD


   Die Super Audio CD (SACD) is in 1999 deur Sony en Philips as die
   opvolger van die Compact Disc (CD) onthul. Die nuwe formaat is gebaseer
   op die DVD-ROM, dit word egter - in teenstelling met die DVD-Oudio -
   nie amptelik deur die DVD-Forum erken nie.

   Desondanks is die Super Audio CD baie gewild in oudiofiele kringe,
   veral by liefhebbers van klassieke en jazz-musiek. Daarenteen neem die
   aantal vrystellings van rock- en pop-albums sedert 2004 geleidelik af.
   Net soos die DVD-Oudio kan die Super Audio CD slegs 'n klein stukkie
   van die CD se markaandeel wegneem.

[wysig] Tegnologie

   Die Super Audio CD maak nie gebruik van die CD en DVD-Oudio se Pulse
   Code Modulation (PCM)-opnametegnologie nie, maar word met die
   1-bit-formaat Direct Stream Digital (DSD) opgeneem. DSD kom sonder die
   oversampling- en desimasiefilters van die CD klaar. Die analoë sein
   word 2 822 400 keer per sekonde afgetas (= 2,8224 MHz), en frekwensies
   van 0 tot by 100 kHz kan gestoor word, terwyl die dinamiek by die
   weergawe van musiek tot by 120 dB strek. Musiek kan met 'n hoër
   resolusie weergegee word, waardeur ook die atmosferiese besonderhede
   van die opname en 'n groter ruimtelikheid bewaar word.

   'n Onsigbare watermerk word as kopieerbeskerming gebruik en met behulp
   van die nuut ontwikkelde Pit Signal Processing-tegnologie by elke Super
   Audio CD toegepas.

   Om versoenbaarheid met gewone CD-spelers te verseker, word baie Super
   Audio CD's as hibried-skyfies vrygestel, wat naas die stereo- en/of
   meerkanaal-laag van die Super Audio CD ook 'n gewone CD-laag vir CD- en
   DVD-spelers bevat. Om die beter kwaliteit van 'n DSD-opname te kan
   geniet, is 'n SACD- of gekombineerde CD/SACD-, DVD-Video/SACD- of
   CD/DVD-Oudio/DVD-Video/SACD-speler noodsaaklik.

[wysig] Vrystellings

   In Maart 2007 is daar sowat 4 000 opnames wêreldwyd beskikbaar.

[wysig] Eksterne skakels

     * Die Amerikaanse Audio Asylum se Hi-Rez Highway is die geselshoekie
       vir SACD-liefhebbers
     * SA-CD Net: Australiese webwerf met 'n volledige lys van
       SACD-vrystellings

   Kategorieë: Klanktegnologie • Optiese stoormedia

