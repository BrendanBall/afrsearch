Suurbraak


   Suurbraak is 'n mooi klein dorpie in die Overberg in die Wes-Kaap 19 km
   oos van Swellendam, en 10 km van die N2. Die dorpie lê langs die
   Tradouwsrivier aan die voet van die Langeberge op die pad tussen
   Swellendam, Barrydale en Heidelberg. Dit is ongeveer 5 km wes van die
   Tradouwspas.

   Suurbraak is in 1812 as 'n sendingstasie deur die London Mission
   Society gestig. Die sendingstasie is later deur die in 1875 deur die
   Algemeende Sending Kerk oorgeneem. In 1880 is 'n Anglikaanse kerk en
   skool gebou na 'n skeuring in die gemeente.

   Die dorp het ongeveer 2000 inwoners waarvan meer as die helfte onder 20
   jaar oud is. Die dorp het 'n laerskool, kleuterskool, poskantoor en 'n
   biblioteek. Daar is ook 'n meubelfabriek wat werk verskaf aan van die
   inwoners. Meeste inwoners werk egter op plase in die omgewing of op
   naburige dorpe.

   Die dorpie is in 'n pragtige vallei onder reuse eikebome geleë met 'n
   stroom wat deur die dorp loop. Die natuurskoon, wat fynbos en 'n ryk
   voëllewe insluit, en tradisionele geboue, waarvan sommige gerestoureer
   is, en leefstyl van die mense leen die dorpie tot ekotoerisme. Baie van
   die inwoners gebruik nog houtstowe, met uitheemse indringer plante uit
   die omgewing as gerieflike brandstof. Van die kleiner plase om die
   dorpie gebruik nog perdaangedrewe ploë.

[wysig] Eksterne skakels

     * Suurbraak op View Overberg
     * Lanok inskrywing oor Suurbraak

   Kategorie: Dorpe in Suid-Afrika

