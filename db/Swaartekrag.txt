Swaartekrag


   Swaartekrag of gravitasiekrag is 'n aantrekkingskrag wat twee massa's
   op mekaar uitoefen. Swaartekrag is die oorsaak van die afwaartse krag
   wat alle liggame op aarde ondervind. Swaartekrag kan egter ook oor 'n
   groot afstad uitgeoefen word soos byvoorbeeld tussen die aarde en die
   maan en selfs tussen sterrestelsels. Dieselfde swaartekrag wat daarvoor
   verantwoordelik is dat 'n appel op die grond val, sorg ook daarvoor dat
   die maan of 'n satelliet in sy wentelbaan om die aarde bly en dat die
   aarde in sy baan om die son bly.

[wysig] Swaartekrag op aarde

   Die swaartekrag op aarde kan beskryf word deur Newton se wet. Om die
   aarde bestaan daar 'n swaartekragveld wat as 'n vektorveld beskryf kan
   word. Elke voorwerp met 'n bepaalde massa in die veld het 'n
   swaartekragpotensiaal.

   Die swaartekragwette van Newton is op sy eenvoudigste vir puntmassas
   maar is deur Newton geformuleer om voorsiening te maak vir bolvormige
   liggame. Op aarde moet daarmee rekening gehou word dat die aardbol nie
   homogeen is nie (die massa is nie oral gelykmatig versprei nie). Daarom
   is die swaartekrag op sommige plekke op aarde ietwat groter as op ander
   plekke.

   Verder sorg die rotasie van die aarde om sy as daarvoor dat alle
   voorwerpe op aarde ook 'n middelpuntvlietende krag het wat op hulle
   inwerk. Hoe verder 'n voorwerp van die as af is hoe groter is hierdie
   middelpuntvlietende krag. Op die ewenaar is hierdie krag op sy grootste
   en by die pole is dit nul. Die netto krag wat 'n voorwerp dus weens
   swaartekrag ondervind sal dus groter wees hoe nader die voorwerp aan
   die pole is (m.a.w. hoe groter die breedtegraad).

   Laastens is die vorm van die aarde effens afgeplat by die pole. Dit
   beteken dat die pole nader aan die middelpunt van die aarde is en
   daarom is die swaartekrag daar ook effens groter.

[wysig] Geskiedenis van die studie van swaartekrag

   Daar is min bekend oor die ondersoek na swaartekrag in die antieke tyd;
   die Griekse filosowe het egter soms daaroor gepraat. Aristoteles het
   byvoorbeeld gemeen dat alles na onder val omdat daar in die middel van
   die aarde die "natuurlike plek" van materie is in die sogenaamde leer
   van die natuur. Tydens die wetenskaplike omwenteling was Galileo
   Galilei die eerste om swaartekrag te ondersoek deur middel van
   waarnemings van die bane van hemelliggame en eksperimente op aarde.

   Isaac Newton het die belangrikheid van swaartekrag in die sterrekunde
   raakgesien. Hy het met sy swaartekragwet die bane van die planete
   verklaar wat Nikolaas Copernicus, Johannes Kepler en Tycho Brahe vroeër
   reeds beskryf het maar nie kon verklaar nie. Daar bestaan 'n welbekende
   storie dat Newton sy inspirasie gekry het toe 'n appel op sy kop geval
   het toe hy onder 'n vrugteboord onder 'n boom 'n uiltjie geknip het,
   dit is egter onseker of die gebeurtenis wel plaasgevind het. Hy het ook
   besef dat die maan inderwaarheid voortdurend na die aarde val, maar
   deur sy hoë snelheid nooit die aarde tref nie maar voortdurend om hom
   wentel. Newton het daarom ook gegis dat dit moontlik behoort te wees om
   'n kanonkoël in 'n wentelbaan te plaas as 'n mens dit teen 'n voldoende
   hoë snelheid (sien ontsnappingssnelheid) kon skiet. Tegnies gesproke
   sou dit meer akkuraat wees om te sê dat die maan en aarde beide rondom
   een gemeenskaplike punt wentel. Die uitwerking van die maan se
   swaartekrag op die aarde kan duidelik gesien word aan die getye.
   Kategorie: Fisika

