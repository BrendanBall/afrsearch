Swabies-Alemanniese Karnaval


   'n Sogenaamde hopnar (Hopfennarr) uit die stad Tettnang, 'n 19de eeuse
   ontwerp, wat in 1953 heringevoer is
   'n Sogenaamde hopnar (Hopfennarr) uit die stad Tettnang, 'n 19de eeuse
   ontwerp, wat in 1953 heringevoer is

   Die term Swabies-Alemanniese Karnaval verwys na die Karnaval wat in die
   suidweste van Duitsland, die Franse Elsas, Vorarlberg in Oostenryk en
   in Noord-Switserland gevier word. Dit verskil duidelik van die Rynse
   Karnaval, maar het eers in die vroeë 20ste eeu as 'n feesviering in eie
   reg begin herleef. Terwyl die Rynse Karnaval in die 18de eeu 'n nuwe
   gedaante gekry het, wat ook in die Swabies-Alemanniese gebiede
   oorgeneem is, het die Swabe en Alemanne hulle in die 20ste eeu weer op
   die Karnaval-tradisies van die Middeleeue en die vroeë moderne tydperk
   toegespits.

   Die Swabies-Alemanniese Karnaval in sy huidige vorm word in
   Baden-Württemberg, dele van Beiere, in Vorarlberg, Switserland en Elsas
   gevier. In die Swabiese en Alemanniese dialekte van die gebiede word
   dit gewoonlik Fasnet, Fasnacht of Fasent genoem (Nieuhoogduits:
   Fastnacht).

   Die tipiese kenmerk van die Swabies-Alemanniese Karnaval is die
   vermomming van die deelnemers met maskers wat gewoonlik van hout, in
   enkele gevalle ook van tekstiele, papier, klei, plaatstaal of draadgaas
   gemaak is. Deelnemers verklee hulle in fantasieryke kostuums
   (Alemannies: Häs). In sommige gebiede word die dikwels kosbare kostuums
   selfs as familie-erfstukke generasies lank bewaar.

   Inhoud

        * 1 Geskiedenis
             + 1.1 Die Middeleeuse oorspronge
             + 1.2 Reformasie, barok-tydperk en Verligting
             + 1.3 Herlewing in die romantiek en in die 20ste eeu
             + 1.4 Groepering van aktiwiteite
        * 2 Die datum van Karnaval
             + 2.1 6 Januarie
             + 2.2 Die "Vette Dinsdag"
             + 2.3 Die ou Karnaval
        * 3 Die karakters van die Swabies-Alemanniese Karnaval
             + 3.1 Duiwelsfigure
             + 3.2 Narre-karakters
             + 3.3 Wilde kêrels
             + 3.4 Legendariese karakters
        * 4 Sien ook
        * 5 Verwysings
        * 6 Bronliteratuur

[wysig] Geskiedenis

[wysig] Die Middeleeuse oorspronge

   Net soos die Rynse eweknie het ook die Swabies-Alemanniese Karnaval sy
   oorspronge in feesvierings, waartydens bederfbare kos voor die begin
   van die vastyd opgeëet is. Dergelike feeste is volgens historiese
   oorlewerings in die 13de eeu reeds orals in Middel-Europa gevier,
   alhoewel hulle van die huidige Karnaval verskil het. Daar was ook 'n
   groot aantal plaaslike variante van die fees.

   Die oormatige feesviering is sedert die 14de eeu vergesel van gebruike
   soos dans, optogte of Karnavalspele. Ook het etery aanvanklik 'n
   sentrale rol gespeel soos by die sogenaamde Schembartloop of die
   karnavalsoptogte van die Neurenbergse gildes, wat in die laat 15de en
   vroeë 16de eeu gewild geraak het. In ander stede het sogenaamde
   slagtersdanse plaasgevind - dit was rondedanse, waarby deelnemers
   worskringe in plaas van hande gevat het.

   Volgens die Duitse etnoloog Dietz-Rüdiger Moser het die teenstelling
   tussen oormatige feesviering en die ontberings van die vastyd in
   toenemende mate ook 'n teologiese dimensie gekry. In verband met die
   Augustynse leerstellings van die twee-state-model (De civitate Dei) het
   die Karnaval volgens hom sinoniem geword met die Staat van die Duiwel
   (civitas Diaboli), terwyl die vastyd as 'n simbool van die Staat van
   God (civitas Dei). Danksy hierdie opvatting is duiwels of demone
   moontlik as vroeë Karnaval-karakters ontwikkel.

   'n Ander sentrale figuur van die destydse Karnaval, die nar, het die
   verganklikheid, goddeloosheid en die dood versinnebeeld. Moser se
   interpretasie bly egter omstrede. Ander navorsers verwys na die feit
   dat daar 'n hele reeks winterlike feesvierings bestaan, waartydens
   maskers gedra word. soos byvoorbeeld Sint-Maarten, Sint-Nikolaas en die
   Silvester-fees (Oujaarsaand) op 31 Desember.

   Terwyl navorsers nog tot by die tagtigerjare van die 20ste eeu algemeen
   aanvaar het dat die Karnaval 'n nie-Christelike oorsprong sou hê, word
   die aanwesigheid van die kerk nou as een voorvereiste vir die
   ontwikkeling van die Karnavaltradisies beskou. Dit is duidelik dat
   gedurende die Karnaval dikwels skerp kritiek teen die owerhede en die
   kerk uitgespreek is, sodat daar soms selfs 'n verbod op die
   Karnaval-feesvierings geplaas is.

[wysig] Reformasie, barok-tydperk en Verligting

   Narre met Italiaanse en barok-invloede: Die Schellen- en Röslehansel
   van Wolfach
   Narre met Italiaanse en barok-invloede: Die Schellen- en Röslehansel
   van Wolfach

   As gevolg van die Reformasie is nie net die vastyd in die gereformeerde
   gebiede nie meer waargeneem nie, dit het in baie gebiede van
   Middel-Europa ook 'n einde gemaak aan die Karnaval-feesvierings.
   Nogtans is die tradisie vir 'n tyd lank ook in enkele Protestantse
   dorpe en stede nog bewaar.

   Daar word soms veronderstel dat die inwoners van die gereformeerde stad
   Basel in Switserland vanweë die Reformasie later met hulle
   Karnaval-feesvierings (die sogenaamde "Boerekarnaval") begin as ander
   Swabies-Alemanniese gebiede. Hierdie tydsverskil berus egter op 'n
   besluit, wat die kerk in die 11de eeu geneem het. Destyds is besluit om
   die Sondae nie meer by die vasdae te reken nie, en sodoende is die
   datum Aswoensdag ses dae verskuif teen die begin van die jaar. Die
   Baselaars en 'n aantal ander stede en dorpe het hierdie datum
   vervolgens steeds waargeneem.

   Terwyl die Karnaval oorspronklik deur relatief eenvoudige vermommings
   gekenmerk was, is die gedaante van die Karnaval-karakters gedurende die
   barokstyl-tydperk van die 17de eeu aansienlik opgegradeer en verfyn.
   Veral die maskers, wat gebruik is, was nie langer van klei of papier
   gemaak nie. Hulle is nou deur houtsnyers geskep. Kenmerkend vir hierdie
   periode is die groeiende Italiaanse invloed, wat op die tradisionele
   Commedia dell'arte baseer.

   Ten spyte van die positiewe benadering in die barok-periode het die
   Karnaval in die tydperk van Verligting 'n slegte naam gekry. Dit is nou
   beskou as 'n primitiewe gewoonte uit toeka se tyd. Die feesvierings is
   gevolglik op baie plekke gestaak of selfs verbied.

[wysig] Herlewing in die romantiek en in die 20ste eeu

   Die prentjie het eers gedurende die tydperk van die Europese romantiek
   begin verander, toe die Rynse Karnaval gewild geraak het. Veral in
   stede soos Keulen, waar die eerste moderne Karnaval in 1823 plaasgevind
   het, het nou in plaas van die ambagsmanne die welgestelde burgers die
   fees begin vier. Die Rynse Karnaval is vinnig ook in ander dele van
   Middel-Europa gevier, insluitend die suidweste van Duitsland, waar dit
   die tradisionele Swabies-Alemanniese Karnaval geleidelik verdring het.

   Eers teen die einde van die 19de eeu het die Swabies-Alemanniese
   feesvirings plek-plek begin herleef. Toe daar in 1903 vir die
   sogenaamde "narresprong" (Duits: Narrensprung), die tradisionele optog,
   net sewe deelnemers byeengekom het, het mense begin nadink oor hul eie
   Karnaval. Veral kleinburgers en plattelandse gemeenskappe het die Rynse
   Karnaval nie meer aantreklik gevind nie en besluit om die ou
   Swabies-Alemanniese gewoontes te laat herleef. In dié tyd is 'n groot
   aantal oorspronklike narregildes (Duits: Narrenzünfte) nuut gestig.

[wysig] Groepering van aktiwiteite

   Hekse uit Offenburg (omtrent 1936)
   Hekse uit Offenburg (omtrent 1936)

   Vroeg in die 20ste eeu is met die groepering van narregildes begin, en
   in 1924 is die Vereniging van Swabies-Alemanniese Narregildes (Duits:
   Vereinigung Schwäbisch-Alemannischer Narrenzünfte, VSAN) gestig. Die
   politieke situasie in Duitsland was destyds baie onstabiel, en op talle
   plekke is Karnaval-feesvierings verbied. Die VSAN was dus onder meer
   daarop gemik om die belange van Karnaval-geesdriftiges teenor die
   owerhede te beskerm. Daarnaas het die vereniging stappe onderneem om
   die ou tradisies te bewaar en te laat herleef. Die laasgenoemde het
   uiteindelik die hoofdoel van die organisasie geword.

   Die publiek het heelwat belangstelling getoon, sodat daar selfs 'n
   beperking op die toelating van nuwe lede geplaas is. Hierdie beleid
   word nog steeds toegepas, en nuwe lede word slegs aanvaar om suiwer
   historiese tradisies te kan beskerm. 'n Aantal ander verenigings soos
   die Federasie van Bo-Rynse Narregildes (1937) en die Narrevereniging
   Hegau-Bodenmeer (1959) is weens die VSAN se beleid gestig, en die
   aantal verenigings groei nog steeds.
   Hexenliesel uit Ravensburg
   Hexenliesel uit Ravensburg

   Die vinnige toename van Karnaval-organisasies word veral toegeskryf aan
   die gewildheid van die Narre-byeenkomste (Narrentreffen). Oorspronklik
   was Swabies-Alemanniese Karnavalfeeste 'n plaaslike aangeleentheid, en
   die feesvierings was beperk tot die eie dorpsgemeenskap. Danksy die
   stigting van die VSAN en sy susterorganisasies het
   Karnaval-geesdriftiges die geleentheid gekry om kennis te maak met
   geesdriftiges en tradisies uit ander dele van die land.

   Die eerste Narre-byeenkoms het in 1928 in Freiburg im Breisgau
   plaasgevind. Die aantal byeenkomste het in die laaste dekades so stewig
   gegroei dat dit nou as 'n bedreiging vir die tradisionele plekgebonde
   feesvierings beskou word. Daar is selfs gildes, wat oor geen
   plekgebonde tradisie meer beskik nie en net gestig is om aan
   Narre-byeenkomste te kan deelneem. Die VSAN het derhalwe besluit om die
   aantal Narre-byeenkomste te beperk, alhoewel hierdie soort feeste al
   hoe meer gewild raak.

   Saam met die groepering van aktiwiteite is sedert die begin van die
   20ste eeu talle nuwe Karnaval-karakters geskep. Slegs op 'n klein
   aantal plekke het daar ou tradisionele kostuums bewaar gebly, wat nog
   steeds gedra kon word. Meestal het mense net oor enkele maskers of
   kledingstukke beskik, waarvan die oorsprong nie meer presies bekend was
   nie. Hierdie stukke is by nuwe karakters gevoeg. Dikwels is 'n hele
   reeks karakters en kostuums geskep. Geesdriftiges in Offenburg het in
   1933 'n heksegilde gestig, wat sy oorsprong in sowel sprokies asook
   Middeleeuse beskouings het. Die Karnaval-heks het intussen een van die
   gewildste karakters van die Swabies-Alemanniese Karnaval geword.
   Heksekostuums het egter al sedert die 18de eeu deel uitgemaak van die
   Karnavalfees in Tirool (Oostenryk). Ook die "snaakse ou wyf" was 'n ou
   bekende figuur van die Karnaval, en reeds in die Middeleeue het mans in
   vroueklere verskyn om streke uit te haal. Die Karnaval-heks met haar
   houtmasker was egter 'n hele nuwe karakter.

   In die tyd ná die Tweede Wêreldoorlog het die aantal narregildes skerp
   gestyg, en hulle is selfs in dorpe gestig waar daar voorheen geen
   Karnavalfeeste plaasgevind het nie. In die negentigerjare het selfs die
   meeste klein dorpies in die Swabies-Alemanniese gebiede oor hul eie
   Karnavalfeeste beskik. Die byeenkomste van die VSAN word deur die
   plaaslike televisiekanale gebeeldsaai.

[wysig] Die datum van Karnaval

[wysig] 6 Januarie

   Kerstyd het op 6 Januarie, die datum vir Epifanie (Driekoninge),
   geëindig. Eers op hierdie dag kon dus Karnavalfeesvierings begin, soos
   blyk uit Middeleeuse oorlewerings, en die Swabies-Alemanniese Karnaval
   het eeue lank op hierdie datum 'n aanvang geneem - in teenstelling met
   die Rynse Karnaval-tradisies. Volgens 'n ou tradisie word die
   karnavalmaskers op 6 Januarie afgestof, en nou goht's degege (dit wil
   sê die eerste feeste en optogte word gehou).

   Die belangrikste gebeurtenisse voor die amptelike hoogtepunt van die
   karnaval is egter gesellige byeenkomste, en dikwels word die program
   van die komende karnavalseisoen af te kondig of besonderhede van die
   organisasie te bespreek. In die afgelope dekades het byeenkomste van
   duisende karnavalgeesdriftiges, wat op naweke gehou word, al hoe meer
   gewild geraak.

[wysig] Die "Vette Dinsdag"

   Ook die etimologiese betekenis van die Duitse woord Fastnacht
   (letterlik: die nag of aand voor die begin van die vastyd) dui daarop
   dat die ou fees op die dag voor Aswoensdag gevier is. Die datum vir
   Aswoensdag is veranderlik en hang af van die datum vir Pase; Paassondag
   is die eerste Sondag, wat op die eerste volmaan in lente volg. Volgens
   die Gregoriaanse kalender begin lente op 21 Maart, sodat 22 Maart die
   vroegste datum vir Paassondag kan wees. Die vastyd voor hierdie datum
   duur veertig dae tot by die Dinsdag in die sesde week voor Pase.
   Aangesien die Sondae volgens 'n besluit van die Konsilie van Benevent
   (1091) nie by die vastyd gereken is nie, het dit gevolglik ses dae
   vroeër op Woensdag in die sewende week voor Pase begin - op Aswoensdag
   dus. 4 Februarie is die vroegste datum vir Aswoensdag. Dieselfde term
   kom voor in Frankryk, Noord- en Suid-Amerika as 'Mardi Gras' wat
   letterlik dieselfde beteken.

[wysig] Die ou Karnaval

   Ondanks die besluit van die Konsilie het 'n aantal plattelandse
   gebiede, asook Protestantse gebiede, wat hierdie besluite nie aanvaar
   het nie, Karnaval nog steeds 'n week later op Maandag begin vier.
   Hierdie tradisie word nog steeds bewaar as die "ou Karnaval" of
   "Boerekarnaval". Dikwels is Karnaval selfs twee keer gevier, waarby die
   eerste fees "Boerekarnaval" (Bauernfastnacht) en die tweede "Here-" of
   "Papekarnaval" (Pfaffenfastnacht) genoem is. Voorbeelde van hierdie
   tradisie is die sogenaamde Funkensonntage, die Hirschmentig van die
   narregilde in Furtwangen (Swartwoud) of die datum van die Switserse
   stad Basel se Karnaval.

[wysig] Die karakters van die Swabies-Alemanniese Karnaval

   'n Tipiese voorbeeld van die drywermotief: Fasnetsbutzerössle uit
   Weingarten
   'n Tipiese voorbeeld van die drywermotief: Fasnetsbutzerössle uit
   Weingarten

   Die aantal karakters van die Swabies-Alemanniese Karnaval het intussen
   baie groot geraak. Tydens die byeenkomste van gildes tree hulle in
   homogene groepe op, wat elkeen een tipe Karnaval-karakter
   verteenwoordig. Daar is egter ook 'n aantal groepe, wat uit
   verskillende karakters bestaan. Een van die gewildste motiewe is die
   drywers, waarby 'n wilde dier-karakter deur met peitse bewapende
   drywers in bedwang gehou word. Voorbeelde is die Brieler Rössle
   ("Brieler Perdjie") uit Rotweil of Werners Esel ("Werner se Donkie")
   uit Bad Waldsee.

   In baie gebiede is daar ook enkeling-karakters, wat dikwels 'n sentrale
   rol by die plaaslike Karnaval speel. Met verloop van tyd het hele
   families van Karnaval-karakters ontstaan, wat bepaalde eienskappe en
   take het, soos byvoorbeeld die Gole in Riedlingen.

   Alhoewel die afgelope dekades baie nuwe karakters ontwikkel is, behoort
   die meste tot 'n bepaalde tipe van figure. Ook die meeste nuutgestigte
   gildes volg 'n lyn van bepaalde karakters.

[wysig] Duiwelsfigure

   Die duiwelsfigure behoort tot die oudste bekende karakters soos die
   Federehannes van die Rottweilse narregilde, wat reeds eeue lank
   bestaan. Die narregilde van Elzach staan bekend vir sy Schuddig, 'n
   duiwelsfiguur, wat oorspronklik veral in die Middel-Swartwoud dikwels
   voorgekom het. Deesdae tree duiwels ook as enkeling-karakters op, wat
   die rol van heksemeester speel (soos byvoorbeeld by die Offenburgse
   narregilde). Die Karnaval-feesvierings in die Swartwoud-stad Triberg
   word deur 'n duiwelsfiguur oorheers, wat in die 19de eeu geskep is.
   Die Federehannes uit Rottweil, een van die oudste bekende duiwelsfigure
   Die Federehannes uit Rottweil, een van die oudste bekende duiwelsfigure

[wysig] Narre-karakters

   Narre-karakters is waarskynlik net soos oud en tree deesdae in 'n groot
   aantal variante op. Weißnarren ("Witnare") is kenmerkend vir die
   Baar-platogebied. Die oudste bekende dergelike karakters is die Narro
   uit Villingen of die Hansel uit Donaueschingen, Hüfingen en
   Bräunlingen. In Rottweil bestaan daar 'n sogenaamde Biss met'n vroulike
   metgesel, Gschell. Die meeste Witnarre is manlike figure, wat tydens
   die Narresprong deur 'n vroulike karakter vergesel word. Hulle dra
   egter meestal geen vermommings of maskers nie, maar eerder 'n
   tradisionele kleredrag, soos Donaueschingen se Gretle. Die Witnarre dra
   'n wit linnekostuum, wat in bonte kleure beskilder of met borduurwerk
   versier is.
   Überlinger Hänsele met stofmaskers
   Überlinger Hänsele met stofmaskers

   In teenstelling met die swierige Witnarre word die Blätzle-, Spättle-
   of Flecklenarren deur hulle ruwe voorkoms gekenmerk, aangesien hulle
   kostuums van klein stukkies tekstiele vervaardig is. Met verloop van
   tyd het hulle kostuums egter steeds meer gesofistikeerd geword en bevat
   nou eweneens borduurwerk, wat per hand aangebring is.

   Die tradisionele narre uit die Bodenmeergebied en Opper-Swabe soos
   byvoorbeeld die Blätzlebuebe uit Konstanz of die narregilde Überlingen
   se Hänsele dra oorwegend tekstielmaskers, terwyl hulle eweknieë uit die
   Swartwoud, die Hanseln uit Furtwangen, Gengenbach of Offenburg
   houtmaskers gebruik.

   Die Spättlehansel uit Wolfach is 'n opmerklike uitsondering. Hulle is
   die enigste Karnaval-karakters in die Swabies-Alemanniese gebied, wat
   oor plaatmetaalmaskers met 'n beweeglike onderkaak beskik. Die
   Narro-Altfischer-gilde uit die stad Laufenburg naby die Switserse grens
   spog met die oudste bekende houtmaskers in die suid-weste van
   Duitsland.

   Die Flecklenarren met hulle kenmerkende stoflappe-kostuums is tydens
   die barokstyl-tydperk aansienlik verfyn en tree sedertdien as
   Fransennarren op, soos byvoorbeeld in Schömberg of Rottweil.
   Fransennarren uit Schömberg dans die Bolones-rondedans (Polonaise)
   Fransennarren uit Schömberg dans die Bolones-rondedans (Polonaise)

   Die Bajazzo-karakter het sy oorsprong in Italië en het saam met die
   Italiaanse en Rynse Karnaval in die 18de en 19de eeu gewild geraak. Die
   oudste bekende Swabies-Alemanniese weergawes is die Rösle- und
   Schellenhansele uit Wolfach. Feitlik alle narre het hul tipiese
   "narre-attribute" soos klokkies, varkensblase of spieëls.

[wysig] Wilde kêrels

   Hooriger Bär uit Singen
   Hooriger Bär uit Singen

   In vergelyking met die ander karakters kon boere die sogenaamde "Wilde
   kêrels" se kostuums maklik self vervaardig. Hulle het dus deur die eeue
   tot die gewildste karakters ontwikkel. Die kostuums bevat materiaal,
   wat in die plattelandse gebiede volop was. Daar is byvoorbeeld
   strooibere gemaak, wat vandag nog in Wilflingen gewild is. Hulle
   kostuum is byna volledig van strooi gemaak en bevat geen versierings
   nie.

   Hulle eenvoudige voorkms en die feit dat tradisionele materiale deesdae
   nouliks beskikbaar is, het daartoe gelei dat Wilde kêrels nou minder
   gewild is by die publiek. Daarnaas kan die kostuums net een seisoen
   lank gebruik word en moet die volgende jaar opnuut vervaardig word.

   In Singen (Hohentwiel) het die huidige Hooriger Bär-karakters vanuit 'n
   strooibeerkostuum ontwikkel, alhoewel hulle nou van tekstiele gemaak
   word, oor 'n aantal jare gebruik kan word en oor 'n houtmasker beskik.
   Die Welschkornnarro uit Zell am Harmersbach het 'n soortgelyke kostuum.
   Die Nussschalenhansele uit Wolfach verteenwoordig 'n ander soort Wilde
   kêrels: In plaas van strooi is hulle kostuum met meer as 3 000 halwe
   neutedoppe versier.

[wysig] Legendariese karakters

   'n Groot aantal karakters, wat ná die Tweede Wêreldoorlog ingevoer is,
   sou eintlik by die Wilde kêrels gereken kan word. Dikwels gaan hulle
   egter terug op plaaslike legendes of gebeurtenisse. Baie jong
   narregildes pas hulle nuwe karakters by die plaaslike tradisies aan en
   kies figure uit die legendes.

[wysig] Sien ook

     * Guggenmusik

[wysig] Verwysings

     * Hierdie artikel, of gedeeltes daarvan, is uit die volgende
       Wikipedia artikel vertaal: Schwäbisch-alemannische Fastnacht

[wysig] Bronliteratuur

     * Dold, Wilfried, Roland Wehrle e.a.: Zur Geschichte der
       organisierten Fastnacht. Vereinigung Schwäbisch-Alemannischer
       Narrenzünfte. Vöhrenbach: Dold Verlag 1999
     * Mezger, Werner: Das große Buch der schwäbisch-alemannischen
       Fastnacht. Ursprünge, Entwicklungen und Erscheinungsformen
       organisierter Narretei in Südwestdeutschland. Stuttgart: Theiss
       1999
     * Mezger, Werner: Fasnet in Rottweil. Geschichte und Gegenwart eines
       Brauchs. Stuttgart: Theiss 1996
     * Kutter, Wilhelm: Schwäbisch-alemannische Fastnacht. Künzelsau:
       Sigloch 1976


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Karnaval • Baden-Württemberg • Switserland

