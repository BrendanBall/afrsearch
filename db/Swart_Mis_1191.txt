Swart Mis


   In die Sataniese tradisie verwys die term Swart Mis na 'n religieuse
   plegtigheid, wat, soos veronderstel word, op die Sabbat plaasgevind
   het. Dit was in wese 'n parodie van die Christelike Mis, en sy hoofdoel
   was die ontwyding van die hostie, alhoewel die outeurs, wat die Swart
   Mis in hulle boeke beskryf het, geen besonderhede verstrek oor die
   herkoms van die ontwyde hosties en die presiese manier waarop hulle
   ontwy sou word nie. Dikwels word die ontwyding as 'n ritueel in verband
   met seksuele praktyke beskryf, alhoewel daar ook nie ooreenstemming oor
   die aard van rituele is nie.

   Sommige Middeleeuse skrywers beweer dat die hostie deur 'n padda, 'n
   raap of 'n stukkie gedroogde vleis vervang is, maar die meeste regters
   en skrywers het geglo dat die hosties van Christelike priesters gekom
   het, wat 'n kontrak met die duiwel gesluit het en die hosties in sy
   opdrag aan die deelnemers van 'n Swart Mis oorhandig het.

   Volgens die Middeleeuse bygelowe het die Swart Mis sy hoogtepunt in 'n
   uitbundige fees bereik.

   Daar is egter geen bewyse dat mense ooit 'n Swart Mis soos hierbo
   beskryf gevier het. Die beskrywings het uit die pen van die Christelike
   inkwisiteurs gekom, wat beweerde "hekse" en "towenaars" gemartel het
   totdat hulle 'n kontrak met die duiwel en deelname aan 'n Swart Mis
   erken het.

[wysig] Historiese oorsprong

   Die konsep van die Swart Mis het sy oorsprong moontlik in die
   ondergrondse tradisies van die Kathare, 'n Middeleeuse Christelike
   beweging, wat tydens die Middeleeue deur die Rooms-Katolieke Kerk in 'n
   bloedige kruistog uitgeroei is. Die Kathare was sterk beïnvloed deur
   Gnostiese leerstellings en het geglo dat daar twee Godde was - die
   skeppergod van die Ou Testament, wat die stoflike wêreld geskep en as
   die "Vors van die donkerheid" beskryf is, en die spirituele "God van
   die lig".

   Die Swart Mis het egter eers vanaf die 15de eeu 'n belangrike rol begin
   speel, toe die kerk met die vervolging van hekse as die beweerde
   aanhangers van die duiwel begin het. Bygelowe, fantastiese spekulasies
   en vreemde gebeurtenisse en gebare is in 'n aantal historiese dokumente
   vermeng, wat 'n beweerde beskrywing van die Swart Mis gegee het.
   Satanisme en die Swart Mis het egter uitsluitlik in die verbeelding van
   die inkwisiteurs bestaan.

   Die eerste historiese oorlewerings van 'n soort Swart Mis, wat werklik
   plaasgevind het, dateer uit die 17de eeu. Die Franse polisie het toe
   die siener Cathérine Deshayes, wat as La Voisin bekend gestaan het, in
   hegtenis geneem. Deshayes was 'n bekende aborsionis en is daarvan
   beskuldig dat sy baba's aan die vrydenker-priester Abbé Guibourg
   oorhandig het, wat hulle na bewering tydens 'n Swart Mis geoffer het.
   Na bewering het die plegtighede op die naakte liggaam van 'n vrou
   plaasgevind, en gelyktydig met die ontwyding van 'n hostie is die keel
   van 'n kind deurgesny. Die bloed is in 'n kelk opgevang, terwyl gebede
   ter ere van die demone Asmodeus en Ashtaroth opgesê is.

   Tydens die hofsaak is bewyse gelewer oor Swart Misse, wat in opdrag van
   die Marquise de Montespan plaasgevind het - na bewering om die guns van
   koning Lodewyk XIV te wen. Ander Swart Misse is geassosieer met
   moordsake en komplotte in verband met vergiftigings, en baie bekende
   persoonlikhede het hieraan na bewering 'n aandeel gehad. Van die sowat
   driehonderd mense, wat gearresteer is, is net die helfte uiteindelik
   aangekla. De Montespan is vrygespreek, terwyl La Voisin ook ná drie dae
   se marteling nie haar skuld erken het nie. Sy is op 22 Februarie 1680
   lewendig verbrand.

[wysig] Die moderne Swart Mis

   Die moderne Swart Mis was deel van die nuwe belangstelling in
   okkultisme in die 19de eeuse Frankryk. Die "herinvoering" van teïstiese
   Satanisme en die Swart Mis word gewoonlik aan Joris-Karl Huysmans
   toegeskryf, wat in sy boek La-Bas (1891) 'n uitvoerige beskrywing van
   die plegtigheid gee.

   Die Kerk van Satan, wat in 1966 deur Anton Szandor LaVey in San
   Francisco gestig is, het sy eie versie van 'n Swart Mis ingevoer.
   Volgens LaVey se Satanic Bible is hierdie Swart Mis allesbehalwe 'n
   magiese ritueel. Dit is net 'n parodie van enige godsdienstige
   plegtigheid, meer spesifiek dié van die Rooms-Katolieke Kerk, en word
   deur Religieuse Satanise eerder as 'n soort psigodrama deurgevoer.
   Kategorieë: Okkultisme • Satanisme

