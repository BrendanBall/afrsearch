Swartkolk


   'n Swartkolk (ook swartgat, swaartekragput en gravitasiekolk) is 'n
   konsentrasie van massa wat só groot is dat die swaartekrag alles
   verhoed om te ontsnap, selfs ligstrale, derhalwe die naam "swart". Daar
   is natuurlik nie werklik 'n gat in swartkolke in die gewone sin van die
   woord nie, maar verwys eerder na 'n gebied in die ruimte waaruit niks
   kan terugkeer nie.

   Inhoud

        * 1 Klassieke model
        * 2 Kwantummodel
        * 3 Stringmodel
        * 4 Verwysings

[wysig] Klassieke model

   'n Fiktiewe afbeelding van 'n swartgat van sowat 10 sonmassa's, soos
   gesien vanuit 'n afstand van 600 kilometer
   'n Fiktiewe afbeelding van 'n swartgat van sowat 10 sonmassa's, soos
   gesien vanuit 'n afstand van 600 kilometer

   Albert Einstein se teorie van algemene relatiwiteit beskryf hoe
   driedimensionele ruimte gekrom word in 'n vierde dimensie hoe groter
   die massadigtheid. Indien die massadigtheid 'n sekere perk oorskrei,
   word die ruimte soveel gekrom dat invallende materiaal (selfs ook
   ligstrale) vir ewig binne die ruimte gebied sal rond reis en nooit weer
   in ons driedimensionele ruimte 'n verskyning maak nie.

   Om hierdie begrip te visualiseer, dink aan 'n plat vel papier wat uit
   twee dimensies bestaan. Rol nou een sy van die papier in 'n klein
   sirkel sodat die res van die papier nog plat bly en net een kant nou 'n
   pyp vorm. Ons driedimensionele ruimte kan nou as die res van die papier
   gesien word. Ligstrale kan op hierdie papier voorgestel word as reguit
   lyne. Enige lyne wat op die plat gedeelte van die papier getrek word in
   die rigting van die opgerolde sy sal mettertyd in die pyp ingaan en dan
   vir ewig daarbinne rond en rond maal. In hierde voorstelling is die
   opgerolde sy gekrom in 'n ekstra dimensie. Die wand van die pyp is 'n
   analoog vir die begrip van gebeurehorison (event horizon) wat 'n
   membraan is op 'n afstand rondom die massamiddelpunt van die swartgat.

   Die teorie voorspel dat daar by die massamiddelpunt self moontlik 'n
   oneindige digtheid bereik kan word. Dit staan bekend as 'n enkelheid
   (Engels: singularity). Einstein self het nie hierdie voorspelling geglo
   nie en was oortuig sy teorie was onvoltooid omdat sulke oneindighede
   volgens hom nie in die natuur bestaan nie.

   'n Ander voorspelling van Einstein is dat tyd al hoe stadiger verby
   gaan hoe sterker die swaartekragveld. Dus, hoe nader 'n invallende
   partikel aan die enkelheid beweeg, hoe stadiger beweeg dit. Geen
   partikel kan dan ooit die massamiddelpunt bereik nie, want oneindig
   baie tyd is nodig daarvoor.

[wysig] Kwantummodel

   Kwantummeganika sê egter dat pare van virtuele partikels gedurig orals
   oor die heelal spontaan onstaan, en 'n kort rukkie later mekaar
   vernietig. Só bly die netto energie van die heelal konstant, maar
   fluksioneer steeds in die ultra-korttermyn. In 1974 het Stephen Hawking
   wiskundig bewys dat van hierdie virtuele partikels spontaan sal
   ontstaan só dat een binne die gebeurehorison is terwyl die ander een
   buite die membraan is. As gevolg van die kromming van die ruimte, kan
   die twee nou nooit bymekaar uitkom nie, en kan mekaar nie vernietig
   nie. Dus eindig een partikel met positiewe energie in ons
   driedimensionele ruimte en die ander een met negatiewe energie bly in
   die swartgat, waar dit met 'n ander partikel sal bots en die twee
   mekaar vernietig. So verloor die swart gat dan 'n partikel in die
   proses. Na 'n lank genoeg tyd (en sover ons weet sal die heelal vir
   ewig bestaan) sal al die partikels binne die swart gat so vernietig
   word.

   Daar is genoegsame astronomiese waarnemings van supernova's en
   X-straaluitstraling uit kerns van sterrestelsels om geloofwaardigheid
   te verleen aan die bestaan van swartgate.

[wysig] Stringmodel

   Die meer moderne Stringteorie voorspel egter dat die vibrerende stringe
   van materie partikels wat binne die gebeurehorison inval sal kombineer
   om langer stringe te vorm. Hoe langer die stringe, hoe meer kompleks
   die vibrasies en vorms wat dit kan aanneem binne 'n gegewe ruimte. Een
   afleiding hieruit is dat daar nie 'n enkelheid sal onstaan nie, maar
   dat die massa en energie binne die gebeurehorison min of meer eweredig
   verspreid sal wees.

[wysig] Verwysings

     * Hawking, Stephen (1998) A Brief History of Time, Bantam Books, Inc.
       ISBN 0553380168
     * Pickover, Clifford (1998) Black Holes: A Traveler's Guide, Wiley,
       John & Sons, Inc. ISBN 0471197041
     * Ferguson, Kitty (1991) Black Holes in Space-Time, Watts Franklin.
       ISBN 0531125246

   Kategorieë: Sterrekunde • Relatiwiteit

