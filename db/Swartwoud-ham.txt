Swartwoud-ham


   Swartwoud-ham
   Swartwoud-ham

   Swartwoud-ham (Duits: Schwarzwälder Schinken) is 'n soort gerookte ham,
   wat volgens tradisionele resepte en metodes in die Duitse
   Swartwoud-bergreeks geproduseer word. Swartwoud-ham is in die Europese
   Unie 'n ham van oorsprong.

   Die ham word gewoonlik droog gepekel en met kruie, knoffel, koriander,
   swart peper en jenewerbessies gekruie. Die ham moet vervolgens
   saamgepers word totdat hy sy optimale vorm het. Daarnaas word die ham
   oor vars denneboom- en sparboomhout, sprokkelhout en saagmeel teen 'n
   temperatuur van 25 °C enkele weke lank koud gerook. Hierdie proses
   konserveer die vleis en gee aan die ham sy kenmerkende aromatiese geur
   en sy tipiese swartbruin swoerd.

   Die ham word uiteindelik twee tot drie weke lank in spesiale
   stoorkamers met lugreëling en teen 'n konstante lugvogtigheid en
   temperatuur bewaar om sy smaak verder te verfyn. Die oorspronklike
   gewig van die ham is nou met naastenby dertig persent verminder, en hy
   is klaar om verpak te word.

   Swartwoud-spek word volgens dieselfde resep en metode van buikspek
   gemaak.
   Kategorieë: Kookkuns • Swartwoud

