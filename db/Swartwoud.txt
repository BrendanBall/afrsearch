Swartwoud


   Die topografie van die Swartwoud
   Die topografie van die Swartwoud

   Die Swartwoud (Duits: Schwarzwald) is die grootste van die Duitse
   middelgebergtes en lê in die suid-weste van die deelstaat
   Baden-Württemberg.

   Die Romeine het die dig beboste bergreeks met sy kenmerkende donker
   naaldbome Silva Nigra genoem - die "Swart (of Donker) Woud", wat vir
   hulle onheilspellend en byna ondeurdringbar was. Die Duitse woord
   Swarzwald is vir die eerste keer in 'n dokument van die Switserse
   klooster St. Gallen uit die jaar 868 gebruik.

   Die Swartwoud is die grootste bosgebied in Duitsland en bestaan
   hoofsaaklik uit denne- en sparbome. Vandag is die Swartwoud een van die
   gewildste toeristebestemmings in Duitsland.

   Die gebied is verdeel in drie administratiewe geweste: Noord-Swartwoud
   (Duits: Nordschwarzwald) met 'n oppervlak van 2 339,91 vierkante
   kilometer en 598 867 inwoners (2004), Swartwoud-Baar-Heuberg (Duits:
   Schwarzwald-Baar-Heuberg) met 'n oppervlak van 2 529,07 vierkante
   kilometer en 489 104 inwoners (2004), en Suidelike Bo-Ryn (Duits:
   Südlicher Oberrhein) met 'n oppervlak van 4 062,03 vierkante kilometer
   en 1 037 353 inwoners (2005). Die bergreeks self beslaan egter net 'n
   gedeelte van hierdie administratiewe eenhede - sowat 6 000 vierkante
   kilometer.
   Die ligging van die Swartwoud in Duitsland
   Die ligging van die Swartwoud in Duitsland

   Inhoud

        * 1 Geografie
             + 1.1 Natuurlandskappe
             + 1.2 Berge
             + 1.3 Riviere
             + 1.4 Mere
        * 2 Geologie
             + 2.1 Ystydperk en vormgewing
        * 3 Klimaat
        * 4 Geskiedenis
        * 5 Ekonomie
        * 6 Toerisme
        * 7 Kultuur
        * 8 Eksterne skakels

[wysig] Geografie

   'n Woud naby St. Georgen (Middel-Swartwoud)
   'n Woud naby St. Georgen (Middel-Swartwoud)

   Die Swartwoud is 'n dig beboste gebied, wat van die sogenaamde
   "Drielandepunt" (Switserland - Frankryk - Duitsland) langs die vlaktes
   van die Ryn se boloop sowat 160 kilometer in noordelike rigting strek.
   Die bergreeks bereik in die suidelike gedeelte 'n wydte van tot by 60
   kilometer, in die noorde net 30 kilometer.

   In die suid-ooste begin die bergreeks geleidelik oorgaan na die
   Baar-plato. Die noord-ooste word begrens deur die Swabies-Frankiese
   platorand, terwyl die noorde aan die berglandskap van Kraichgau grens.

[wysig] Natuurlandskappe

   Die Kinzig-rivier vorm die grenslyn tussen die Noordelike en die
   Middel-Swartwoud, terwyl die Dreisam-rivier met die Helvallei (Duits:
   Höllental) die Middel- van die Suidelike Swartwoud skei. Die hoërgeleë
   suidelike gedeelte van die Middel-Swartwoud word saam met die
   bergspitse van die Suidelike Swartwoud ook die Hoog-Swartwoud
   (Hochschwarzwald) genoem. Hier lê bekende toeristebestemmings soos die
   dorp Hinterzarten en die hoogste bergspits van die bergreeks, die
   Feldberg.

[wysig] Berge

   Bome op die bergspits Schauinsland
   Bome op die bergspits Schauinsland

   Met 'n hoogte van 1 493 meter bo seevlak is die Feldberg in die
   Suidelike Swartwoud die hoogste bergspits van die bergreeks. Die
   Suidelike Swartwoud is hoër geleë as die Noordelike en beskik oor 'n
   aantal ander bekende bergspitse soos Herzogenhorn (1 415 meter) en
   Belchen (1 414 meter). Die hoogste bergspits van die Noordelike
   Swartwoud is die Hornisgrinde met 1 166 meter bo seevlak.

[wysig] Riviere

   Die Swartwoud maak deel uit van die kontinentale waterskeiding tussen
   die rivierstelsels van die Ryn en die Donau. Dit is ook die brongebied
   van 'n aantal riviere soos die Brigach (43 kilometer) en die Breg (49
   kilometer). Hulle is die bronriviere van die Donau. Die
   Triberg-watervalle van die bergstroom Gutach is een van die bekendste
   toeristebestemmings in die Swartwoud.

[wysig] Mere

   Die belangrikste mere in die Swartwoud is die Glaswaldmeer, Mummelmeer,
   Kirnbergmeer, Feldmeer, Titimeer en Schluchmeer. 'n Aantal damme soos
   Schwarzenbach, Wehra, Witznau, Kleine Kinzig en Nagoldtal lewer teen
   spitstye ekologiese krag op.

[wysig] Geologie

   'n Uitsig oor die Middel-Swartwoud
   'n Uitsig oor die Middel-Swartwoud

   In die Later Tersiêr (die Paleoseen) - sowat 70 miljoen jaar gelede -
   het die Bo-Rynvallei inmekaarsak, terwyl die gesteentes aan die kante
   opgevou is. Die Swartwoud-bergreeks is in 'n soort golfbeweging teen
   verskillende hoogtes gevorm. Tussen die hoë bergspitse lê uitgestrekte,
   tektoniese vlaktes soos die Kinzig- en Murg-riviervalleie. Die
   Swartwoud bestaan uit twee geologiese eenhede: 'n Ou kristalliene
   basisgebergte en 'n sogenaamde deklaaggebergte van bont sandsteen.

   Die basisgebergte word deur gneiss-gesteentes oorheers, wat deur enkele
   groot granietmassa's deurspek is. As gevolg van magmatiese verskynsels
   het voorkomste van ertse gevorm, wat al vroeg die ontwikkeling van 'n
   plaaslike mynboubedryf bevorder het. Kwartsporfier en tufsteen is volop
   in byvoorbeeld die vlakte van Baden-Baden.

[wysig] Ystydperk en vormgewing

   Tydens die ystydperk van sowat 120 000 tot 10 000 jaar gelede het die
   Swartwoud sterk vergletser, en baie van die Swartwoud se mere is
   glasiale oorblyfsels. Die ysmassa's het meesal teen die noordoostelike
   berghellings gelê en dikwels baie lank geneem om af te smelt.

[wysig] Klimaat

   Die berg Schauinsland in die winter
   Die berg Schauinsland in die winter
   Die Feldberg in die winter
   Die Feldberg in die winter

   Net soos ander gebergtes word die Swartwoud deur laer temperature en
   hoër reënval as sy omgewing gekenmerk. Reën val in die Swartwoud enige
   tyd van die jaar, en ook die laer geleë gebiede en die westelike rand
   kry bo-gemiddelde reënval.

   Die Noordelike Swartwoud kry danksy die oorheersende westelike
   lugstromings, wat vogtige Atlantiese lugmassas na die gebied voer,
   sowat 2 200 millimeter reën per jaar, maar die syfers word laer in die
   oostelike gebiede van die Middel-Swartwoud, wat 'n gemiddelde jaarlikse
   reënval van 750 millimeter kry. Sneeuvalle kom in die winter gereeld
   voor.

   Die hoër geleë gebiede het minder skommelings in temperatuur. Die
   somers word dikwels deur winderige weer en wolkvorming gekenmerk,
   terwyl daar danksy die hoogdrukgebiede (antisiklone) en inversies in
   die winter meer sonskynure is as in die laer geleë gebiede, wat dan
   onder 'n missluier lê.

[wysig] Geskiedenis

   Die katedraal van die voormalige klooster St. Blasien
   Die katedraal van die voormalige klooster St. Blasien
   Freiburg im Breisgau, die grootste stad, lê teen die voet van die
   Swartwoud. Die berg Schauinsland maak deel uit van die stadsgebied
   Freiburg im Breisgau, die grootste stad, lê teen die voet van die
   Swartwoud. Die berg Schauinsland maak deel uit van die stadsgebied

   Die eerste menslike nedersetting in die Swartwoud is omtrent 2 500 v.C.
   deur Kelte in die huidige Neuenbürg opgerig. Ook in die Bo-Murgvallei
   het Keltiese stamme later begin om woude te ontgin.
   Oorblyfsels van die Romeinse warmbaddens in Badenweiler
   Oorblyfsels van die Romeinse warmbaddens in Badenweiler

   Die eerste kartografiese verwysing na die Swartwoud in die Tabula
   Peutingeriana dateer uit die 4de eeu. Die Romeine het die Swartwoud toe
   Marciana Silva of "Grenswoud" genoem. Romeinse nedersettings is hier
   weens die ondeurdringbare woud en die kouer klimaat nie gestig nie, tog
   het Romeinse stede en dorpe hoofsaaklik in die vrugbare warmer gebiede
   van die Rynvallei en op die oostelike vlaktes teen die voet van die
   Swartwoud-bergreeks ontstaan. Die eerste Romeinse pad tussen
   Straatsburg en Offenburg is in die jaar 74 gebou en het deur die
   Kinzig-vallei na Tuttlingen geloop. Die welvarende Romeinse
   nedersetting Arae Flaviae (die huidige Rottweil) het in 186 Romeinse
   stadstatus (municipium) gekry.

   Die eerste bewoners van die gebied ná die ondergang van die Romeinse
   Ryk was Alemanne, wat eers in die laer geleë valleie en later ook in
   die berggebiede geboer het. In die vroeë Middeleeue het die ontginning
   van die Swartwoud begin, wat danksy die mynbou, vlotbou en
   glasvervaardiging sedert die 13de eeu versterk is. Ook die eerste warm
   mineraalbaddens in Bad Liebenzell, Bad Teinach-Zavelstein en Bad
   Wildbad het in hierdie tydperk ontstaan.

   Markgraaf Lodewyk Willem van Baden-Baden (1655-1707), wat weens sy
   prestasies en eretoekennings in die veldtog teen die Turkse strydmag
   naby Wene dikwels ook "Turke-Louis" genoem word, het teen die einde van
   die 17de eeu talle sogenaamde barok-skanse laat oprig, wat as
   verdedigingslyn teen invallende Franse troepe gedien het. 'n Aantal van
   die historiese versterkings het veral by die bergpasse in die omgewing
   van die dorp Gersbach (Suidelike Swartwoud) bewaar gebly.

   Vanaf die sestigerjare van die 20ste eeu het die Swartwoud die gewilde
   toneel van 'n groot aantal rolprente geword, en in die tagtigerjare het
   televisie-reekse soos Schwarzwaldklinik in Duitsland gewild geraak.

   Op 26 Desember 1999 het die storm Lothar met windsnelhede van meer as
   200 kilometer per uur groot skade in die bosgebiede van die Swartwoud
   berokken.

[wysig] Ekonomie

   Die mynbou in die valleie van die Middel- en Suidelike Swartwoud, waar
   veral silwer en lood ontgin is, begin al in die Romeinse tydperk. Die
   Hoog-Swartwoud bly egter tot by die Middeleeue 'n onbewoonde gebied. Ou
   plekname soos Todtmoos (afgelei van Duits Tod "dood" en Moos "mos")
   verwys na die onherbergsaamheid van die barre landskap.
   Klokmakers in hulle werkwinkel
   Klokmakers in hulle werkwinkel
   Die dorp Schonach in die Middel-Swartwoud spog met die grootste
   koekoekklok ter wêreld
   Die dorp Schonach in die Middel-Swartwoud spog met die grootste
   koekoekklok ter wêreld

   Die kloosters is die dryfkragte agter die geleidelike kolonisasie van
   die hoër geleë platos. Vanaf die vroeë 12de eeu beleef ook die mynbou
   'n nuwe bloeitydperk. Tot by die einde van die Middeleeue bly tussen
   800 en 1 000 mynwerkers in die Münster-vallei. Die pes, die Duitse
   Boereoorlog (1524-1526) en die Dertigjarige Oorlog (1618-1648) lei tot
   die neergang van die mynbou.

   Eeue lank is hout uit die Swartwoud uitgevoer, wat onder meer vir die
   skeepsbou en in die boubedryf gebruik is. Veral Nederlanders het tussen
   die 17de en 19de eeu magtige boomstamme gekoop. Naas die Nederlandse
   Vloot is moontlik ook Amsterdam op pale opgerig, wat onder meer uit die
   Swartwoud kom.

   Ander tipiese nywerhede is die glasvervaardiging en fynmeganiese
   nywerhede. Die glasnywerhede het ook voordeel uit die plaaslike
   bosbedryf getrek - vir een kilogram glas is immers sowat twee kubieke
   meter hout benodig. Die industrialisering begin in die afgeleë valleie
   van die bergreeks taamlik laat, en gedurende die lang koue winters
   vervaardig baie boere die beroemde koekoek- en ander Swartwoudklokke op
   hulle plase. Hierdie tuisnywerhede vorm die basis vir die latere
   ontwikkeling van die fynmeganiese en horlosies-nywerhede, met bekende
   ondernemings soos Kienzle, Staiger en Junghans.

   In die 20ste eeu vestig bekende vervaardigers van elektroniese
   verbruikersware hulle in die Swartwoud, soos byvoorbeeld Dual in St.
   Georgen (platespelers), SABA (radio- en televisietoestelle) en Becker
   (motorradios). Weens die strawwe mededinging van nywerherde in die
   Verre Ooste beleef die bedryf in die sewentigerjare 'n swaar krisis.
   Die Swartwoud het egter steeds 'n sentrum van die metaalverwerkende
   nywerhede gebly en huisves tans ook 'n groeiende hoëtegnologie-sektor.

[wysig] Toerisme

   Swabies-Alemanniese Fastnacht (Karnaval)
   Swabies-Alemanniese Fastnacht (Karnaval)

   Die hotel Badischer Hof, wat in 1801 in Baden-Baden geopen is, is die
   eerste groot hotel in Duitsland. Die toerisme is vandag met 139 000
   werkgeleenthede die belangrikste bron van inkomste, en die Suidelike
   Swartwoud is met 'n oppervlak van 3 300 vierkante kilometer op een na
   die grootste natuurpark in Duitsland. Daar is voetslaanpaaie met 'n
   totale lengte van sowat 20 000 kilometer dwarsoor die gebied. Die
   Swartwoud is ook 'n gewilde bestemming vir wintersport.

[wysig] Kultuur

   Die Swartwoud is 'n yl bevolkte, landelike gebied met min groot dorpe.
   Die ou tradisies en gewoontes word met trots bewaar. Die meeste dorpe
   en valleie het hul eie tradisionele kleredrag, waarvan die tipiese
   groot hoede met hulle kenmerkende bolletjies die mees bekende is.
   Ongetroude vroue dra rooi, getroude swart bolletjies.

   Die Swartwoud staan ook bekend vir sy warm mineraalbaddens in onder
   meer Baden-Baden, Bad Krozingen en Badenweiler, die kenmerkende
   boerehuise met hulle groot skilddakke, Swartwoudkoek, Swartwoud-ham,
   kirsch en koekoekklokke.

[wysig] Eksterne skakels

   Commons
   Multimedia oor hierdie onderwerp is te vinde op Wikimedia Commons onder
   die titel:
   Black Forest
     * WikiTravel Swartwoud
     * Natuurklanke uit die Swartwoud - opgeneem deur die Duitse komponis
       Achim Bornhoeft: Lente, somer, herfs en winter. Vir Real
       Player-sagteware
     * Die opelugmuseum Vogtsbauernhof


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Swartwoud

