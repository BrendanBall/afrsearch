Swartwoudklok


   Swartwoudklok
   Swartwoudklok

   Die term Swartwoudklok (Duits: Schwarzwälder Uhr of Schwarzwalduhr)
   verwys na verskillende tipes klokke, wat in die Duitse bergreeks
   Swartwoud vervaardig is.

   Inhoud

        * 1 Houtspilklok
        * 2 Lakbordklok
        * 3 Jockele-klok
        * 4 Sorg-klok
        * 5 Koekoekklok
        * 6 Figure-klok
        * 7 Fluit- of Musiekklok
        * 8 Regulator
        * 9 Wekker
        * 10 Radiotydseinklokke
        * 11 Verwysings
        * 12 Eksterne skakels

[wysig] Houtspilklok

   Houtspilklok
   Houtspilklok

   Houtspilklokke is die oudste bekende tipe van Swartwoudklokke. Die
   klokke is aangedryf deur houtspille, wat op houtplaatjies aangebring
   is, en 'n gladde veldsteen, wat met 'n teengewig aan 'n snoer opgehang
   is. Die klokke se looptyd het twaalf uur beloop. Sedert die tweede
   helfte van die 18de eeu is die tandwiele van die klokke van geelkoper
   gemaak, alhoewel die klokke nog steeds van houtrame en -plaatjies
   voorsien is.

[wysig] Lakbordklok

   Lakbordklok
   Lakbordklok

   Lakbordklokke is gewone hangklokke, wat sedert die middel van die 19de
   eeu vervaardig is. Hierdie kloktipe het destyds sowat die helfte van
   die klokproduksie in die Swartwoud verteenwoordig. 'n Aantal
   bordskilders het pragtige klein junswerke geskep. Die klokke se
   lakborde is handgeskilder en van lakwerk voorsien. Die lakborde,
   slagwerke en later ook die koekoekgeluid het 'n tipiese kenmerk van
   Swartwoudklokke geword.

   'n Besondere soort lakbordklokke is die sogenaamde huweliksklokke.
   Hulle is aan bruidspare gerskenk, en die name van die paar is op die
   lakbord aangeteken.

   'n Groot aantal lakbordklokke is onder meer na Frankryk uitgevoer, en
   die klokvervaardigers uit die Swartwoud het hier baie filiale gestig,
   wat die klokke bemark het. Die motiewe van die klokke, wat vir die
   Franse mark vervaardig is, het die modes van die tyd weerspieël. Toe
   die Franse koning Karel X in 1827 vir die eerste keer 'n kameelperd in
   Parys vertoon het, is lakborde van 'n kameelperd en twee negers
   voorsien.

[wysig] Jockele-klok

   Jockele-klok
   Jockele-klok

   Die term Jockele-klok verwys na kleiner Swartwoudklokke, wat net 8
   sentimeter hoog, 6 sentimeter wyd en 5 tot 6 sentimeter diep was. Hulle
   is dikwels van 'n porselein- of geelkoperblikbord voorsien. Die naam is
   afgelei van Jacob ("Jockele") Herbstreith, 'n klokmaker uit die dorp
   Hinterzarten, wat hierdie klein hangklokke omtrent 1790 vervaardig het.

[wysig] Sorg-klok

   Sorg-klok
   Sorg-klok

   Die Sorg-klok is 'n baie klein hangklok met 'n piepklein uurwerk en 'n
   bord, wat net 7 sentimeter hoog is. Die klok is vernoem na die
   Sorg-gesin, wat hierdie klokke omtrent 1820 vir die eerste keer in
   Neustadt vervaardig het. Sorg-klokke is baie skaars en gewild by
   versamelaars.

[wysig] Koekoekklok

   Koekoekklok
   Koekoekklok

   Die koekoekklok is die bekendste tipe Swartwoudklok, wat deur middel
   van twee pype die roep van die inheemse koekoek naboots. Hierdie klokke
   is vir die eerste keer in die tydperk tussen 1730 en 1750 in die
   Swartwoud vervaardig.

   Die huidige tipe koekoekklok, wat wêreldwyd bekend is, gaan terug op 'n
   ontwerp van die argitektuur-professor Friedrich Eisenlohr uit
   Karlsruhe, wat feitlik 'n miniatuurweergawe van sy spoorweghuise was.
   Die ontwerp is tydens 'n wedstryd van die Klokmakersskool Furtwangen in
   die jaar 1852 met 'n prys bekroon. Die klokke se houtborde is dikwels
   met figure uit die Swartwoud se natuurlewe soos eekhorinkies en herte
   versier. Ander klokke spog met beweeglike figuurtjies, wat op die maat
   van die slingering of met die klokslag dans en tiekiedraai.

[wysig] Figure-klok

   Figure-klok
   Figure-klok

   Naas die koekoekklokke is ook ander outomatiese klokke in die Swartwoud
   vervaardig, wat in die vaktaal "figureklokke" (Duits: Figurenuhren) en
   in die plaaslike dialek "mannetjiesklokke" (Duits-Alemannies:
   Männleuhre) genoem is. Die geskilderde figuurtjies kon dikwels hulle oë
   elke sekonde op die maat van die klok laat rol, klokke is gelui of
   klein soldaatjies is beweeg.

[wysig] Fluit- of Musiekklok

   Musiekklok
   Musiekklok

   Dikwels is die klokke aan 'n musiekwerk gekoppel, wat van fluite, harpe
   of 'n glasklokkespel voorsien was, wat met die klokslag 'n aantal
   wysies laat klink het. Net 'n klein aantal klokmakers het oor die
   nodige tegniese kennis beskik wat nodig is om hierdie soort klokke te
   kan vervaardig. In die fluitklokke het klein blaasbalkies hout- of
   metaalpype van lug voorsien en wysies laat klink. Ook glas- en
   metaalklokke is gebruik. In die sogenaamde harpklokke is snare met
   leerhamertjies getokkel.

   Groot outomatiese speelklokke is op aanvraag vervaardig en dikwels
   tydens wêreldtentoonstellings vertoon.

[wysig] Regulator

   Regulatorklok
   Regulatorklok

   Regulators was in die tydperk tusen 1880 en 1930 die gewildste tipe
   klokke in Duitsland, wat veral in woonkamers opgehang is. Hierdie
   klokke is in die Swartwoud al vroeg industriëel vervaardig. Die klokke
   is noukeurig verwerk en baie presiese tydmeters. Hulle is van houtkaste
   voorsien en het aan die voorkant met glasdeure gespog.

[wysig] Wekker

   Wekker
   Wekker

   Met die begin van die industrialisering het wekkers een van die
   gewildste produkte van die Swartwoudse klokkenywerheid geword. In die
   jaar 1905 is 4,1 miljoen wekkers vervaardig, wat 70,7 persent van die
   totale produksie van die klokbedryf verteenwoordig het. Die
   standaardtipe in die tydperk tussen 1890 en 1930 was die sogenamde
   babawekker, 'n ronde klok, wat van metaal vervaardig is, en waarop 'n
   bel aangebring is.

[wysig] Radiotydseinklokke

   Radiotydseinhorlosie
   Radiotydseinhorlosie

   Die eerste klokke, wat radiotydseine kon opvang, is eweneens in die
   Swartwoud vervaardig. Danksy die miniaturisering het die maatskappy
   Junghans in Schramberg reeds in 1985 die eerste radiografiese klok
   bekend gestel. Later is wekkers en in 1990 uiteindelik ook horlosies
   aangebied. Radiogolwe kon die plastiekkas van hierdie horlosis
   deurdring, sodat die geïntegreerde antenna die seine kon opvang.

   Die klokke en horlosies is danksy die radiotydsein, wat hulle elke dag
   om twee uur snags ontvang het, met die radiostasie DCF77
   gesinchroniseer. Ook die kalender is net soos somer- en wintertyd
   outomaties aangepas.

   Die horlosie Junghans Stratos, wat op die prent getoon word, spog met
   'n kas, wat van swart glansende keramiek vervaardig is. Die horlosie
   loop met solare-energie; op sy wyserplaat is klein
   dunfilm-sonenergieplate op glas aangebring.

[wysig] Verwysings

   Alle afbeeldings, behalwe die eerste, is afkomstig van die Deutsche
   Uhrenmuseum Furtwangen (Duitse Klokmuseum in Furtwangen, Duitsland) se
   webtuiste. Belangstellendes kan Swartwoudklokke regstreeks by die
   museumwinkel koop.

[wysig] Eksterne skakels

     * Deutsches Uhrenmuseum Furtwangen

   Kategorie: Swartwoud

