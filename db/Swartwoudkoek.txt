Swartwoudkoek


   Swartwoudkoek ("Schwarzwälder Kirschtorte")
   Swartwoudkoek ("Schwarzwälder Kirschtorte")

   Die Swartwoudkoek (Duits: Schwarzwälder Kirschtorte) het sedert die
   dertigerjare van die 20ste eeu tot die gewildste roomtert in Duitsland
   ontwikkel en staan nou ook wêreldwyd bekend. Sy hoofsaaklike
   bestanddele is amandel- of sjokoladedeeg, met kirsch verfynde room,
   kersies en gerasperde sjokolade as versiering. Die oorsprong van die
   tert is nie presies bekend nie; dit is ondanks sy naam moontlik nie in
   die Swartwoud, 'n bergagtige gebied in die suid-weste van Duitsland,
   uitgevind nie.

   Inhoud

        * 1 Naam
        * 2 Geskiedenis
        * 3 Eksterne skakels
             + 3.1 Resep

[wysig] Naam

   Tans is daar drie teorieë ten opsigte van die tert se naam:
     * Die versiering met gerasperde swart sjokolade lyk soos 'n swart
       woud en het die benaming van die tert beïnvloed.
     * Kirsch, een van die kenmerkende bestanddele, word hoofsaaklik in
       die Swartwoud gedistilleer, en die tert is gevolglik na hierdie
       bergreeks vernoem.
     * Daar is 'n tert met die naam "Swartwoud-tert", was as 'n voorloper
       beskou kan word. Dit kom vermoedelik nie uit die Swartwoud nie.

   Die tert in sy huidige vorm is nie in die Swartwoud self "uitgevind"
   nie.

[wysig] Geskiedenis

   Die kombinasie van kersies, room en kirsch was al vroeg in die
   suidelike Swartwoud gewild, alhoewl dit nie as 'n tert nie, maar as 'n
   nagereg geniet is. Swartkersies is volop in hierdie gebied. Hulle is
   gekook en met vars room as 'n soort crème bedien. Die ingemaakte
   kersies en room is dikwels ook met kirsch, die plaaslike
   kersiebrandewyn, geniet.

   Die aard van die koek laat 'n mens egter vermoed dat 'n professionele
   pâtissier of fynbakker die resep bedink het. Die historiese voorloper
   van die huidige Swartwoud-tert is moontlik 'n Switserse tert met
   dieselfde naam, wat van biscuit-deeg, kersies en neute gemaak is.
   Dikwels is ook room gebruik, maar nie kirsch nie.
   Tradisionele Swartwoudkoek
   Tradisionele Swartwoudkoek

   Josef Keller, 'n fynbakker uit Bad Godesberg, 'n stad teen die Ryn naby
   Bonn, het beweer dat hy die Swartwoudkoek in 1915 vir die eerste keer
   in sy kafee gebak en ook die kombinasie van kersies, room en sjokolade
   ingevoer het. Die stadsraad van sy geboortedorp Radolfzell het 'n
   museum gestig, wat aan die Swartwoudkoek gewy is. Daar is egter geen
   bewyse vir sy stelling nie, en sy tert het moontlik - anders as die
   huidige Swartwoudkoek - net een laag bevat. Nogtans bewaar 'n kafee in
   die Swartwoud-dorp Triberg nog steeds die oorspronklike resep van Josef
   Keller en lok gaste met sy outentieke koek.

   Die eerste verwysing na die Swartwoudkoek dateer uit die jaar 1934; in
   sy boek 250 Konditorei-Spezialitäten und wie sie entstehen, wat in
   Dresden verskyn het, noem J.M. Erich Weber die tertresep op, wat
   destyds veral in Berlyn en in die fynbakkerye van ander groot Duitse,
   Switserse en Oostenrykse stede bekend staan. In 1949 is dit op twaalf
   na die bekendste tert in Duitsland.

   Dit raak egter vinnig steeds meer gewild en is vandag die bekendste
   tert in Duitsland. Hier is op 1 Augustus 1999 in die dorpie
   Enzklösterle ook die grootste Swartwoudkoek ter wêreld met 'n deursnee
   van 5,10 meter gebak. 340 liter room, 28 kilogram koekmeel, 95 kilogram
   kersies, 1 120 eiers en 60 liter kirsch is vir die reusekoek benodig.
   4 500 stukkies koek is binne twee ure verkoop, en die koek is in 2001
   in die Guinness Boek van Rekords gelys.

   Swartwoudkoek is ook gewild in ander lande, alhoewel een of ander
   oorspronklike bestanddeel soms deur plaaslike variante vervang word. In
   die Verenigde State word meesal die kirsch weggelaat.

[wysig] Eksterne skakels

     * Die Café Schäfer in die Duitse Swartwoud-dorp Triberg bewaar die
       oorspronklike resep van Josef Keller

[wysig] Resep

   Swartwoudkoekresep (duits)
   Kategorieë: Kookkuns • Swartwoud

