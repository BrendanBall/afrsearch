Switserland


   CAPTION: Switserland
   Schweizerische Eidgenossenschaft
   Confédération suisse
   Confederazione Svizzera
   Confederaziun Svizra
   Confœderatio Helvetica


        Wapen van {{{algemene_naam}}}
   Vlag Wapen
   Nasionale leuse: Unus pro omnibus, omnes pro uno
   (Afrikaans: Een vir almal, almal vir een)
   Volkslied: Switserse Psalm
   Ligging van
   Hoofstad        Bern
                   46°57′N 7°27′E
   Grootste stad   Zürich
   Amptelike tale  Duits, Frans, Italiaans, Romansch
   Regering
   Federale Raad
                   Federale republiek
                   Moritz Leuenberger (Pres. 2006)
                   Pascal Couchepin
                   Doris Leuthard
                   Samuel Schmid
                   Micheline Calmy-Rey (VP 2006)
                   Eveline Widmer-Schlumpf
                   Hans-Rudolf Merz
   Onafhanklikheid
   Onafhanklikheid
   - Verklaar
   - Erken
   Bondstaat
                   Federale Verdrag
                   1 Augustus  1291
                   24 Oktober  1648
                   1848
   Oppervlakte
    - Totaal

    - Water (%)
                   41 285 km^2  (132ste)
   Bevolking
    - 2006 skatting
    - Digtheid
                   7 507 300 (92ste)
                   181 / km^2 (44ste)
   BBP (KKP)
    - Totaal
    - Per capita   2003 skatting

                   $233 biljoen (35ste)
                   $30 186(8ste)
   Geldeenheid     Switserse Frank (CHF)
   Tydsone
    - Somertyd     CET (UTC+1)
                   CEST (UTC+2)
   Internet-TLD    .ch
   Skakelkode      +41

   Die Switserse Konfederasie is 'n klein federale staat in
   Sentraal-Europa, met Duitsland, Frankryk, Italië, Oostenryk en
   Liechtenstein as aangrensende lande. Die land het 'n lang tradisie van
   politiese en militêre neutraliteit, maar word dikwels ook vereenselwig
   met internasionale samewerking aangesien dit die tuiste is van baie
   internasionale organisasies.

   Confœderatio Helvetica (CH), die Latynse weergawe van die amptelike
   naam, vermy ‘n keuse tussen die vier amptelike tale. Die afkorting word
   op soortgelyke manier gebruik; dit word byvoorbeeld gebruik as
   Switserland se Internet topvlakdomein, .ch.

   Die bevolking van Switserland vorm geen etniese, taalkundige of
   godsdienstige eenheid nie. Hulle identiteit word gevorm deur hulle
   gemeenskaplike geskiedenis, die gemeenskaplike mites, die
   gemeenskaplike politieke oortuigings en beginsels (wat onder meer die
   federalisme, direkte demokrasie en neutraliteit insluit), die geografie
   en klein oppervlak en ook die oortuiging dat hulle 'n uitsondering in
   Europa is.

   Inhoud

        * 1 Geskiedenis
        * 2 Geografie
             + 2.1 Geologie
             + 2.2 Berge
             + 2.3 Mere
             + 2.4 Riviere
        * 3 Klimaat
        * 4 Etimologie
        * 5 Politiek
             + 5.1 Die politieke stelsel van Switserland
             + 5.2 Magskeiding
             + 5.3 Internasionale organisasies
        * 6 Administratiewe verdeling
             + 6.1 Kantons
        * 7 Demografie
             + 7.1 Tale
             + 7.2 Godsdiens
        * 8 Kultuur
             + 8.1 Kookkuns

[wysig] Geskiedenis

   Die Keltiese Helvetiërs was die oorspronklike bewoners van die land,
   wat in die 1ste eeu v.C. deur die Romeine verower is. In die tydperk
   tussen die 3de en 6de eeu n.C. het Germaanse stamme hulle in die gebied
   gevestig. Dit is in die 9de eeu by die Frankiese en in die 11de eeu by
   die Heilige Romeinse Ryk ingelyf.
   Die Switserse Bondsbrief van 1291
   Die Switserse Bondsbrief van 1291

   Die legendariese stigting van die Switserse Federasie, wat aanvanklik
   'n koalisie van drie kantons was wat hulle teen die bewind van die Huis
   Habsburg verset het, het op 1 Augustus 1291 op die Rütli-weiveld
   plaasgevind, en Switserland pronk dus met 'n demokratiese
   regeringstelsel, wat meer as 700 jaar oud is. Die eerste dag in
   Augustus word nog steeds as die Nasionale Fees (Duits: Bundesfeier,
   Frans: Fête nationale) gevier.

   Die Switserse Konfederasie het tydens die 15de eeu tot 'n eersterangse
   militêre moondheid ontwikkel, wat Aargau, Thurgau en die valleie van
   Ticino by sy magsgebied ingelyf het. Die Switsers het in 1476 en 1477
   ook militêre oorwinnings teen Karel die Stoute van Boergondië en oor
   keiser Maksimiliaan I behaal. Die laasgenoemde het aan Switserland
   verregaande selfregering toegestaan.

   Die Konfederasie is in 1513 deur die toelating van die kantons
   Appenzell, Basel, Fribourg, Schaffhausen en Solothurn aansienlik
   vergroot. Tot en met 1798 het die Konfederasie dus uit dertien kantons
   bestaan. Bern het in 1536 Vaud van Savoie verower, terwyl nou politieke
   bande met Grisons, Genève, St. Gallen en ander gebiede en stede gesmee
   is. Met die Franse oorwinning in die Slag van Marignano gedurende die
   Italiaanse Oorloë het Switserland egter sy rol as beduidende faktor in
   die Europese politiek grotendeels ingeboet. 'n "Ewigdurende alliansie"
   met Frankryk en politieke neutraliteit het nou as ankerpunte van
   Switserland se internasionale optrede gedien. Switserse huursoldate het
   egter nog sowat drie eeue lank in buitelandse diens gestaan.

   Switserland was danksy Johannes Calvyn in Genève en Ulrich Zwingli in
   Zürich een van die sentrums van die Reformasie, wat die konfederasie in
   godsdienstige opsig verdeel en 'n periode van politieke en
   godsdienstige konflikte ingelui het. Die Switserse Katolieke het onder
   die leiding van die Vier Woudkantons 'n Protestantse leër verslaan, en
   die Rooms-Katolieke godsdiens van die kantons Fribourg, Luzern, Schwyz,
   Solothurn, Unterwalden, Uri en Zug is in die Verdrag van Kappel in 1531
   erken. Ten spyte van sy godsdienstige verdeling het Switserland
   gedurende die Dertigjarige Oorlog sy neutraliteit bewaar. Terwyl
   Duitsland verwoes was, het Konfederasie 'n welvarende gebly en met die
   Vrede van Münster (Wesfale) in 1648 ook volle onafhanklikheid van die
   Heilige Romeinse Ryk verkry.
   Die geveg van Geltwil op 12 November 1847 was een van die min militêre
   gebeurtenisse in die Switserse burgeroorlog
   Die geveg van Geltwil op 12 November 1847 was een van die min militêre
   gebeurtenisse in die Switserse burgeroorlog

   Gedurende die Franse Rewolusie het Switserland enkele jare onder Franse
   bewind gekom en het in 1798 'n nuwe politieke bedeling onder die naam
   Helvetiese Republiek gekry. Die Kongres van Wene het in 1848
   Switserland se onafhanklikheid erken en sy neutraliteit gewaarborg.

   Reeds sedert 1838 het die demokratiese beweging van Switserland, wat
   hom vir 'n wysiging van die kantonale grondwette beywer het, steeds
   meer stukrag gekry. Terwyl 'n aantal kantons ten gunste van 'n federale
   eenheidsstaat was, het die konserwatiewe Rooms-Katolieke kantons die
   voorkeur aan 'n losse konfederasie met vrywillige ooreenkomste tussen
   die verskillende kantons gegee. Die konflik het tot 'n aantal
   skermutselings en in November 1847 selfs tot 'n kortstondige
   burgeroorlog tussen die konserwatiewe Rooms-Katolieke (Sonderbund) en
   progressiewe Protestantse kantons gelei.

   Die huidige Switserse bondstaat met Bern as sy administratiewe setel is
   ná die nederlaag van die konserwatiewe Sonderbund-kantons in die jaar
   1848 gestig en bestaan tans uit 26 kantons. Switserland het sy
   neutraliteit in die Eerste en Tweede Wêreldoorlog bewaar en ook nie by
   die Europese Unie aangesluit nie. Dit het wél in 1960 'n lidstaat van
   die Europese Vryehandelsooreenkoms (EFTA) geword en in 2002 by die
   Verenigde Nasies aangesluit.

[wysig] Geografie

   Kaart van Switserland
   Kaart van Switserland
   'n Satellietfoto van die Middelland
   'n Satellietfoto van die Middelland

   Switserland word in vyf geografiese gebiede verdeel, wat onder meer ten
   opsigte van klimaattoestande duidelik van mekaar verskil: Die Jura, die
   Middelland, die Vooralpe, die Alpe en die gebied suid van die Alpe.

   Die Middelland beslaan die gebied tussen Jura en Alpe of sowat 30
   persent van Switserland se oppervlakte. Dit strek oor 'n afstand van
   300 kilometer van die Meer van Genève tot by die Bodenmeer, met 'n
   wydte van tussen 40 kilometer in die weste en 70 kilometer in die
   ooste. Die hoogste bergspitse is die Napf met 1 408 meter bo seevlak.

   Danksy die milde klimaat en groot aantal riviere en mere het die
   Middelland steeds een van die mees digbevolkte gebiede van Switserland
   gevorm, waar die grootste stede van die land lê. In 1990 het twee
   derdes van die Switsers hier gewoon. Met die vinnige motorisering ná
   die Tweede Wêreldoorlog het die grootste stede in die Middelland tot
   uitgestrekte metropolitaanse gebiede ontwikkel, waaronder
   Montreux-Lausanne-Genève in die weste, en Bern-Thun en
   Winterthur-Zürich-Olten in die ooste.

   In politieke, ekonomiese, kulturele en godsdienstige opsig het die
   Middelland egter nooit 'n eenheid gevorm nie. Die Middelland maak dus
   sowel deel uit van die Romaanse taalgebied in die weste, asook die
   Germaanse in die ooste.

   14 813 vierkante kilometer (of 38 persent) van Switserland se oppervlak
   is landbougebiede, 12 522 vierkante kilometer (30,4 persent) is
   woudgebiede, 2 418 vierkante kilometer is bebou en 10 531 vierkante
   kilometer (25,5 persent) is onproduktiewe gebiede, veral in die berge.

   Switserland strek maksimaal 220 kilometer in noord-suidelike en 348
   kilometer in wes-oostelike rigting.

[wysig] Geologie

   Die geologiese struktuur van Switserland is oor baie miljoene jare deur
   die botsing van die vastelande van Europa en Afrika gevorm. In
   geologiese opsig is daar vyf gebiede: Die kern van die Alpe word deur
   graniet gevorm, terwyl die Jura 'n jonger bergreeks uit kalksteen is.
   Tussen die Alpe lê die vlaktes en heuwellandskappe van die Middelland.
   In die uiterste suide van Switserland lê die Mendrisiotto in die kanton
   Ticino, wat deel uitmaak van die Po-vlakte, terwyl die stad Basel in
   die noord-weste in die Bo-Rynse vlakte lê.

[wysig] Berge

   Die Matterhorn
   Die Matterhorn

   Daar is 74 berge met 'n hoogte van meer as 4 000 meter bo seevlak.
   Hiervan lê 55 binne die landsgrense en 19 in die Switsers-Italiaanse
   grensgebied. Die twaalf hoogste berge van Switserland lê almal in die
   kanton Valais (Wallis). Die Dufour-bergspits in die Monte-Rosa-massief
   is die hoogste punt in Switserland met 4 634 meter, alhoewel dit
   gedeeltelik op Italiaanse gebied lê. Die berge van Valais spog met 'n
   aantal ander superlatiewe soos die grootste gletsers en die berg
   Weisshorn, wat vanweë sy piramidevormige bergspits as een van die
   mooiste in die Alpe beskou word.

   Die hoogste berg, wat volledig in Switserland lê, is die Dom tussen
   Zermatt en Saas-Fee met 'n hoogte van 4 545 meter. Die bekendste berg
   van Switserland is nogtans die Matterhorn suid van Zermatt met 'n
   hoogte van 4 478 meter bo seevlak.
   Mis oor die Switserse Middelland, soos gesien vanaf die bergspits Rigi
   Mis oor die Switserse Middelland, soos gesien vanaf die bergspits Rigi

   Die bergspitse van die Eigner (3 970 meter), Mönch ("Monnik", 4 107
   meter) en Jungfrau ("Jonkvrou", 4 158 meter) vorm 'n bekende groep in
   die Bernse Boland (Berner Oberland). Die hoogste bergspits in die
   kanton Bern is die Finsteraarhorn (4 274 meter).

   Die bekendste berge in die oostelike Switserland is die Piz Bernina
   (4 049 meter), die mees oostelike van alle Alpe-bergspitse met 'n
   hoogte van meer as 4 000 meter, en die Piz Palü (3 901 meter).

   Die bergspitse in die Vooralpe-gebied is duidelik laer, nogtans is daar
   bekendes soos die Pilatus in Luzern (2 132 meter), die Titlis (3 238
   meter), die Rigi (1 797 meter) in die kanton Schwyz en die Säntis
   (2 502 meter) in Oos-Switserland.

   Sowat 'n derde van die Frans-Switserse Jura-bergreeks met sy oppervlak
   van 14 000 vierkante kilometer maak deel uit van Switserland. Die
   hoogste bergspits van die Jura-massief, die Crêt de la Neige met 'n
   hoogte van 1 720 meter, lê in Frankryk; die hoogste Switserse berge in
   die Jura is Mont Tendre (1 679 meter). Ander bekende bergspitse is die
   Chasseral (1 607 meter), La Dôle (1 677 meter), Chasseron (1 607 meter)
   en Suchet (1 588 meter).

[wysig] Mere

   Die Meer van Genève naby Epesses
   Die Meer van Genève naby Epesses
   Die Bodenmeer naby Rorschach
   Die Bodenmeer naby Rorschach

   Danksy die topografiese struktuur en as gevolg van gletservorming
   tydens die Ystydperke beskik Switserland oor 'n groot aantal mere. Baie
   van hulle is klein bergmere.

   Die grootste meer van Switserland is die Meer van Genève aan die
   Frans-Switserse grens (580,03 vierkante kilometer, waarvan sestig
   persent in Switserland lê). Die tweede grootste meer is die Bodenmeer,
   wat aan Duitsland en Oostenryk aangrens (536 vierkante kilometer).
   23,73 persent van sy oewerlyn is Switserse gebied. Die Lago Maggiore
   aan die Switsers-Italiaanse grens vorm met 'n hoogte van 193 meter bo
   seevlak die laagste punt van Switserland. 19,28 persent van sy
   oppervlak lê in Switserland.

   Die bekendste mere, wat uitsluitlik in Switserland lê, is die Meer van
   Neuchâtel (215,2 vierkante kilometer), die Vierwoudstrekemeer (Duits:
   Vierwaldstättersee) (113,72 vierkante kilometer) en die Zürichmeer
   (88,17 vierkante kilometer).

[wysig] Riviere

   Die Rynval in Schaffhausen
   Die Rynval in Schaffhausen

   Twee groot riviere van Europa, die Ryn en Rhône, het hulle oorsprong in
   die Switserse Gotthard-bergmassief. Met die uitsondering van die
   riviere in Engadin en Ticino mond die meeste Switserse riviere in die
   Ryn, Rhône of Donau. Die Ticinorivier mond in die Italiaanse Po uit.

   Die Ryn loop deur die Rynvallei, waar hy ook die grenslyn met
   Liechtenstein en die Oostenrykse deelstaat Vorarlberg tot by die
   Bodenmeer vorm. Naby die Duitse stad Konstanz verlaat die rivier die
   meer en vorm die Duits-Switserse grens - met uitsondering van die
   kantons Schaffhausen en Basel-Stadt, wat albei gedeeltelik ten noorde
   van die Ryn lê. Die Rynval (Duits: Rheinfall) in Schaffhausen is die
   grootste waterval in Middel-Europa. Die Switserse loop van die Ryn het
   'n totale lengte van 375 kilometer.

   Die Rhône ontspring digby die Rhônegletser aan die westelike kant van
   die Gotthardmassief en loop deur die kanton Valais/Wallis tot by die
   Meer van Genève. Die Rhône verlaat die meer in die weste en loop deur
   die stad Genève en verder deur Frankryk, waar hy in die Middellandse
   See uitmond. Die Switserse loop van die Rhône het 'n lengte van 264
   kilometer.

   Ander bekende riviere, wat in Switserland ontspring, is die Reuss (wat
   in die Aare uitmond), die Aare (mond in die Ryn uit) en die Doubs in
   die kanton Jura (mond in die Saône uit).

[wysig] Klimaat

   Die Bachalpsee, 'n meer in die Bernse Boland
   Die Bachalpsee, 'n meer in die Bernse Boland

   Die Switserse gebiede noord van die Alpe word deur 'n gematigde
   Middel-Europese klimaat gekenmerk, terwyl die gebiede suid van die Alpe
   tot die Mediterreense klimaatsone behoort. As gevolg van die
   geografiese ligging en die hoogte bo seevlak is daar verskillende
   klimaatsones. Switserland word ten opsigte van die klimaat gewoonlik in
   vier sones verdeel:
     * die Juragebied met die gelyknamige bergreeks en
       Noordwes-Switserland,
     * die Middelland tussen Jura en die Vooralpe,
     * die Vooralpe en Alpe (die bergagtige gebiede suid van die
       Middelland) en
     * Suid-Switserland met alle gebiede suid van die Alpe (Valais/Wallis,
       Ticino, Engadin en die valleie van Suid-Grisons).

   Die gemiddelde temperature is veral afhanklik van die hoogte bo
   seevlak; gewoonlik is die westelike gebiede effens warmer (sowat 1 °C)
   as die ooste. In die laer geleë gebiede is die gemiddelde temperatuur
   in Januarie -1 °C tot 1 °C en in Julie 16 tot 19 °C, met 'n gemiddelde
   jaarlikse temperatuur van 7 tot 9 °C. Die gemiddelde temperature is 1
   tot 3 °C hoër in die Rhônevallei, in die omgewing van Basel en in die
   vlaktes van Ticino, en sowat 10 °C laer in die hoër geleë Alpevalleie
   in Engadin.

   Die gemiddelde jaarlikse reënval is tussen 550 millimeter in die
   Rhônevallei (Valais/Wallis) en sowat 2 000 millimeter in
   Sentraal-Switserland, in die Alpe en in Ticino. Sneeuvalle kom in die
   Alpe gereeld voor, terwyl die gebiede van Genève, Basel en Ticino
   dikwels sneeuvry bly in die winter.

   Mis tree veral gedurende die lente en herfs in die Middelland op.
   Tipiese winde is die Bise ('n koue noord-oostelike wind) en die Föhn
   ('n warm valwind).

[wysig] Etimologie

   Kanton Schwyz: Die Schwyzvallei, die stad Schwyz, die dorp Brunnen aan
   die Vierwoudstrekemeer, Rigi en die Lauerzermeer, soos gesien vanuit
   die Groot Mythenbergspits
   Kanton Schwyz: Die Schwyzvallei, die stad Schwyz, die dorp Brunnen aan
   die Vierwoudstrekemeer, Rigi en die Lauerzermeer, soos gesien vanuit
   die Groot Mythenbergspits

   Die naam Schwyz is moontlik afgelei van Suito, 'n Alemanniese stamhoof
   of leërvoerder, wat hom volgens ou legendes aan die voet van die
   Mythenbergreeks gevestig het. Schweiz is die Nieuhoogduitse variant van
   die Alemanniese Schwyz.

   Toe die troepe van die Switserse Konfederasie oorlog teen die
   Habsburgers gevoer het, het die troepe van die kanton Schwyz 'n
   besonder belangrike rol gespeel. Hulle het ook elders in Europa groot
   aftrek gekry as huursoldate. Ná die Slag van Sempach in die jaar 1386
   het die naam Swiz of Sweiz legendaries geword, en die Duitse en
   Oostenrykse kroniekskrywers het begin om na alle inwoners van die
   Konfederasie as "Switsers" te verwys. Die eerste historiese bron is 'n
   regsdokument van koning Sigismund uit die jaar 1415, waarin na
   "Switsers" verwys word.

   Die burgers van die Konfederasie het aanvanklik nie van hierdie naam
   gehou nie. In die Swabiese Oorlog van 1499 het die prentjie egter
   verander, en die Eedgenote het die skeldwoord "Switser" nou as 'n
   erenaam vir hulself gebruik, alhoewel in die amptelike taal nog steeds
   die voorkeur aan "Eedgenoot" gegee is.

   In die 18de eeu begin die kroniekskrywer Johannes von Müller die term
   "Switserse Eedgenote" te gebruik, en hierdie naam is in die sogenaamde
   Mediasiegrondwet van die jaar 1803 vir die eerste keer ook amptelik
   gebruik. Die naam Helvetiese Republiek, wat deur Napoléon Bonaparte
   versin is, is vervang deur "Switserse Konfederasie".

[wysig] Politiek

[wysig] Die politieke stelsel van Switserland

   Die Bundeshaus of Federale Paleis in Bern huisves die Switserse
   parlement
   Die Bundeshaus of Federale Paleis in Bern huisves die Switserse
   parlement

   Switserland is 'n konfederasie van kantons, wat net soos die federale
   regering wetgewende en uitvoerende bevoegdhede uitoefen.

   Die politieke verskil in sekere opsigte van dié van ander state,
   aangesien dit
     * elemente van direkte demokrasie bevat: Die Switserse volk kan deur
       middel van inisiatiewe en referendums die beleid van die regering
       beïnvloed. Die oorspronklike direkte demokrasie met sy kenmerkende
       Landsgemeinde ('n vergadering van alle burgers van 'n kanton, wat
       politieke besluite neem) word nog steeds in die kantons
       Appenzell-Innerrhoden en Glarus bewaar.
     * dewolusie van mag of federalisme as sy grondslag het: Naas die volk
       is die kantons konstituerende instellings, en alle aangeleenthede,
       wat volgens die grondwet nie eksplisiet aan die federale regering
       opgedra word nie, val binne die bevoegdheid van die kantons.
     * in wese 'n konkordansie-demokrasie is en
     * ten opsigte van sy buitelandse beleid 'n selfverklaarde
       neutraliteit behou.

[wysig] Magskeiding

     * Die Switserse Parlement (Nasionale Vergadering) is die wetgewende
       gesag. Switserland se tweekamerstelsel bestaan uit die Nasionale
       Raad met 200 lede, wat deur die burgers gekies word, en die Raad
       van State met 46 lede, wat die Switserse kantons verteenwoordig.
     * Die Federale Raad is die uitvoerende gesag met sewe lede, wat deur
       die parlement gekies word en gelyke regte het. Hulle is ook die
       hoofde van die Switserse departemente. Een van die sewe lede word
       deur die Nasionale Vergadering vir 'n ampstermyn van een jaar as
       Federale President gekies. Die Federale President fungeer as
       voorsitter van die Federale Raad en verteenwoordig die regering in
       die binne- en buiteland, alhoewel hy geen bepaalde voorregte het
       nie.
     * Die regterlike gesag is verdeel in die Switserse Federale Geregshof
       in Lausanne, die Konfederale Versekeringshof in Luzern, die
       Federale Strafhof in Bellinzona en die Federale Administratiewe
       Geregshof in St. Gallen. Die twee laasgenoemde howe is onlangs
       geskep. Switserland beskik nie oor 'n Konstitusionele Hof nie,
       aangesien die ander howe uitspraak mag lewer oor grondwetlike sake
       en kwessies.

[wysig] Internasionale organisasies

   Die VN-gebou in Genève
   Die VN-gebou in Genève

   Switserland is 'n lidstaat van 'n groot aantal internasionale
   organisasies. Dit was in 2002 een van die laaste lande wat by die
   Verenigde Nasies (VN) aangesluit het, maar ook die eerste staat waar
   die VN-lidmaatskap deur die bevolking in 'n referendum goedgekeur is.

   Switserland is tans ook 'n lid van die Organisasie vir Veiligheid en
   Samewerking in Europa (OVSE) en die Raad van Europa en het ook die
   Europese Vryehandelsooreenkoms (EFTA) en die Kyoto-protokol onderteken.
   Die land beywer hom ook vir die menseregte, onder meer deur sy
   lidmaatskap in die VN se Menseregteraad.

   Switserland het nie by die Europese Unie (EU) aangesluit nie, alhoewel
   daar 'n aantal tweesydige ooreenkomste met die EU bestaan. Daar is baie
   samewerking op die gebied van navorsing, en Switserland is een van die
   stigterslede van die CERN, die Europese Organisasie vir Kernnavorsing,
   wat navorsing in verband met elementêre deeltjies doen. Genève huisves
   die CERN se navorsingsentrum.

   As gevolg van sy neutraliteitsbeleid is Switserland tans geen lid van
   enige militêre verdragsorganisasie nie.

[wysig] Administratiewe verdeling

[wysig] Kantons

   Die huidige 26 kantons vorm die deelstate van die bondstaat
   Switserland. Oorspronklik het elke kanton van die Switserse Federasie
   'n selfregerende en onafhanklike politieke eenheid gevorm, wat oor sy
   eie geldeenheid en leër beskik het. Die huidige federale struktuur
   dateer uit die jaar 1848.

   In die 16de eeu het die Switserse Konfederasie uit dertien
   selfregerende kantons bestaan: Ses sogenaamde woudkantons en sewe
   sogenaamde stedelike kantons. Hulle het formeel deel uitgemaak van die
   Heilige Romeinse Ryk van die Duitse Nasie, tog was hulle ná hul
   oorwinning oor die Duitse keiser Maximiliaan in 1499 feitlik
   onafhanklik.

   Die ses woudkantons was demokratiese republieke, terwyl die sewe
   stedelike kantons, waaronder Zürich, Bern en Basel, deur stadsrade
   geregeer is. Hierdie stadsrade is egter deur klein oligargieë van
   welvarende burgers oorheers.
   Die beëdiging van die stemgeregtigdes tydens die Landsgemeinde
   (Algemene Vergadering) van die kanton Appenzell
   Die beëdiging van die stemgeregtigdes tydens die Landsgemeinde
   (Algemene Vergadering) van die kanton Appenzell

   Elkeen van die kantons beskik oor sy eie grondwet, wetgewende mag,
   regering en howe. Die meeste kantonale parlemente is eenkamerstelsels
   met tussen 58 en 200 setels. 'n Klein aantal van parlemente word deur
   sogenaamde Landsgemeinden gevorm, dit wil sê 'n vergadering van alle
   burgers wat oor wetsake besluit neem. Vroue het in enkele kantons eers
   in 1971 stemreg by die vergaderings gekry.

   Alle aangeleenthede, wat volgens die Switserse grondwet nie uitdruklik
   onder die gesag van die konfederasie val nie, word deur die kantons
   gereël. Ook die graad van selfregering, wat die munisipaliteite geniet,
   word deur die kantons bepaal en verskil dus grootliks. Daar is ook
   groot verskille, wat die oppervlakke en bevolkingsyfers van die kantons
   betref: Oppervlakke variëer tussen 37 en 7 105 vierkante kilometer,
   terwyl die bevolkings tussen 14 900 en 1 244 400 beloop.

   Direkte demokrasie in die vorm van algemene vergaderings word ten
   opsigte van kantonale sake tans nog slegs in die kantons
   Appenzell-Innerrhoden en Glarus toegepas. In alle ander kantons gaan
   burgers nou stembus toe om hulle demokratiese regte waar te neem.

   Sedert die stigting van die Franstalige kanton Jura in 1978 is daar
   geen nuwe kantons meer geskep nie. Volgens die grondwet van die jaar
   1999 is daar amptelik 26 kantons. Die aantal state, wat 'n rol speel by
   die verkiesing van die Eerste Kamer (Duits: Ständerat, Frans: Conseil
   des États) van die Switserse Konfederasie en die stemming by federale
   wetsontwerpe, beloop egter 23: Die kantons Unterwalden, Appenzell en
   Basel bestaan elkeen uit twee halfkantons. Unterwalden is verdeel in
   Obwalden en Nidwalden, Appenzell in Appenzell-Innerrhoden en
   Appenzell-Ausserrhoden en Basel in Basel-Stad en Basel-Landschaft.

   Switserland bestaan uit die volgende kantons (en halfkantons):
   Die kantons van Switserland
   Die kantons van Switserland
     * Aargau (Frans: Argovie)(AG)
     * Appenzell
          + Appenzell Ausserrhoden (AR)
          + Appenzell Innerrhoden (AI)
     * Basel
          + Basel-Land (Italiaans: Basilea Campagna) (BL)
          + Basel-Stadt (BS)
     * Bern (Frans: Berne) (BE)
     * Fribourg (Duits: Freiburg) (FR)
     * Genève (Duits: Genf) (GE)
     * Glarus (GL)
     * Graubünden (Italiaans: Grigioni, Romansch: Grischun) (GR)
     * Jura (JU)
     * Luzern (LU)
     * Neuchâtel (Duits: Neuenburg, NE)

     * Unterwalden
          + Nidwalden (NW)
          + Obwalden (OW)
     * Schaffhausen (SH)
     * Schwyz (SZ)
     * Solothurn (Frans: Soleur)(SO)
     * St. Gallen (SG)
     * Thurgau (TG)
     * Ticino (Duits en Frans: Tessin) (TI)
     * Uri (UR)
     * Valais (Duits: Wallis) (VS)
     * Vaud (Duits: Waadt) (VD)
     * Zug (ZG)
     * Zürich (Italiaans: Zurigo, Frans: Zurich) (ZH)

[wysig] Demografie

   Sedert die begin van die 20ste eeu het die Switserse bevolking meer as
   verdubbel - van 3,3 miljoen in 1900 tot 7,459 miljoen in 2005. Die
   hoogste bevolkingsgroei het in die twee dekades tussen 1950 en 1970
   plaasgevind.

   'n Baie groot persentasie van die Switserse bevolking is van
   buitelandse herkoms - 21,7 persent of 1,6 miljoen mense in 2003.
   Hiervan behoort 1,48 mense tot die eerste generasie van immigrante. Die
   aantal buitelanders van die tweede generasie met tenminste een ouer,
   wat in Switserland gebore is, beloop 126 000 mense, terwyl daar 14 000
   buitelanders van die derde generasie in Switserland woon. Sowat 'n
   tiende van die huidige bevolking met 'n Switserse paspoort is
   ingeburgerde immigrante. Die aantal Duitsers in Switserland het in 2006
   met 25 000 immigrante die vinnigste gegroei en beloop tans 160 000
   mense.

[wysig] Tale

   Die tale van Switserland: Duits (63,7%; geel), Frans (20,4%; pers),
   Italiaans (6,5%; groen), Romansch (0,5%; rooi)
   Die tale van Switserland:
   Duits (63,7%; geel),
   Frans (20,4%; pers),
   Italiaans (6,5%; groen),
   Romansch (0,5%; rooi)

   Duits, Frans en Italiaans is sedert die tydperk van die Helvetiese
   Republiek (1798-1803) die amptelike tale van Switserland, en hulle
   gelykstelling is ook deur die grondwet van 1848 bevestig.

   Volgens artikel 4 van die federale grondwet van 1999 is daar vier
   landstale in Switserland - Duits, Frans, Italiaans en Romansch. Artikel
   704 bepaal verder dat Duits, Frans en Italiaans die ampstale van die
   federale regering is. In die geval van amptelike federale kommunikasie
   met burgers wat Romansch as huistaal het word ook hierdie taal as
   federale ampstaal erken.

   Alhoewel die Switserse grondwet vier landstale erken, kan 'n mens die
   land nie as viertalig beskou nie. Slegs die federale regering as 'n
   instelling gebruik al vier landstale, terwyl die kantons en
   munisipaliteite meesal slegs een ampstaal erken. Burgers uit
   anderstalige dele van Switserland het geen wetlike aanspraak daarop om
   met die plaaslike owerhede in hul eie taal te kommunikeer nie.

   Sowat 63,7 persent van die bevolking is Duitstalig, tog word gewoonlik
   die plaaslike Alemanniese dialek gebruik - selfs in die media en in
   parlementêre debatte. Hoogduits dien as skryftaal; dit word anders
   veral by sekere plegtighede of die hoofbulletin van die radio- en
   televisienuus gebruik.

   20,4 persent van die Switserse bevolking (of 21 persent van die burgers
   met Switserse nasionaliteit en 18 persent van die buitelanders) is
   Franstalig, veral in die westelike gebiede van die land, die sogenaamde
   Suisse romande (Romaanse Switserland of Romandie). Switserse Frans
   verskil nouliks van Frankryk se Standaardfrans. Italiaans is die taal
   van die kanton Ticino en vier suidelike valleie van Graubünden
   (Grisons), met sowat 6,5 persent van die bevolking. Romansch, wat in
   Desember 1938 amptelik as vierde landstaal erken is, word deur 0,5
   persent van die Switsers gepraat, veral in die kanton Graubünden.
   Feitlik alle Romanschtalige Switsers het Duits as hulle tweede taal.

   Nege persent van die Switserse bevolking is van buitelandse afkoms en
   praat ander tale; die belangrikste immigrantetaal is
   Serwies-Bosnies-Kroaties met 1,5 persent.

   Die meeste Switserse burgers praat naas hul moedertaal 'n tweede
   landstaal en Engels as vreemde tale. Frans is nog steeds die
   belangrikste vreemde taal op skool vir Nie-Franstaliges, alhoewel
   owerhede in Oos-Switserland nou eerder Engels as skoolvak wil bevorder.
   Engels het in die skooljaar 2001/2002 die eerste vreemde taal in skole
   van die kanton Appenzell-Innerrhoden en in 2005/2006 ook van die kanton
   Zürich geword.

[wysig] Godsdiens

   Van die inheemse Switserse bevolking is 41 persent Rooms-Katoliek, 40
   persent Gereformeerdes, 2,5 persent is aanhangers van ander Christelike
   gemeenskappe, 5,5 persent is aanhangers van 'n nie-Christelike geloof,
   en 11 persent is ongebonde. Van die buitelanders is 44 persent
   Rooms-Katoliek, 5 persent Gereformeerdes, 17 persent aanhangers van
   Ortodokse kerke, 18 persent is Moslems en 2 persent ongebonde.
   Die Grossmünster-kerk in Zürich tydens Kersfees
   Die Grossmünster-kerk in Zürich tydens Kersfees

   Die kantons bepaal of 'n bepaalde godsdiens of kerk amptelike status
   mag geniet. In die meeste kantons word die Rooms-Katolieke en die
   Evangelies-Gereformeerde Kerk amptelik erken, in enkele kantons geniet
   daarnaas ook die Christkatolieke Kerk van Switserland amptelike
   erkenning. Van die Franstalige kantons in Wes-Switserland het geen
   amptelike kerk nie, aangesien kerk en staat hier volledig van mekaar
   geskei is.

   Nog teen die begin van die 19de eeu was die bevolking van die kantons
   Zürich, Bern, Basel, Schaffhausen, Genève, Vaud en
   Appenzell-Ausserrhoden byna uitsluitlik gereformeerd, terwyl die
   kantons Fribourg (Freiburg), Valais (Wallis), Jura, Solothurn, Luzern,
   Ob- en Nidwalden, Uri, Schwyz, Zug, Appenzell-Innerrhoden en Ticino
   (Tessin) oorwegend Rooms-Katoliek was. Net die kantons Glarus, Aargau,
   St. Gallen en Grisons (Graubünden) was gemeng ten opsigte van
   godsdiens.

   Hierdie verdeling was die resultaat van die godsdienstige oorloë in die
   16de eeu, waarvolgens die godsdiens van die plaaslike bevolking deur
   die owerhede bepaal is (cuius regio, eius religio - "die heerser se
   godsdiens" is ook aan sy onderdane opgedwing). Pariteit, dit wil sê die
   gelyktydige voorkoms van die Protestantse en Rooms-Katolieke geloof in
   een kanton, was 'n uitsondering en het net in Toggenburg, in
   deelgebiede, wat aan die Konfederasie onderdanig was (Aargau, Thurgau
   en Echallens) en in 'n aantal dorpe in Grisons en Glarus voorgekom.

   Die Christkatolieke of Oud-Katolieke Kerk is meesal beperk tot
   Noordwes-Switserland. 0,33 persent van die Switserse bevolking is
   Boeddhiste - een van die grootste persentasies in Europa.

[wysig] Kultuur

[wysig] Kookkuns

   Switserse kaas-fondue
   Switserse kaas-fondue

   Die huidige Switserse kookkuns word onder meer deur 'n vermenging van
   Duitse, Franse en Noord-Italiaanse invloede gekenmerk. Daar is egter
   baie streeksvariante, wat sterk van mekaar verskil en dikwels met die
   taalgebiede ooreenstem. Baie geregte het egter ook dwarsoor Switserland
   gewild geraak.

   Tipiese Switserse spesialiteite is kaas-fondue, raclette,
   Älplermagronen ('n soort bredie van onder meer makkaroni, aartappels,
   kaas, uie, room of melk, wat dikwels saam met appelmoes geniet word) en
   Rösti. Birchermüesli is 'n gewilde graankos, wat omtrent 1900 deur 'n
   Switserse arts in Zürich ontwikkel is en nou internasionaal gewild
   geraak het.

   Ander gewilde Switserse voedselprodukte is Switserse kaas en Switserse
   sjokolade. Plaaslike spesialiteite uit die Switserse kantons sluit
   Basler Läckerli, Vermicelles, Appenzeller Biber, Aargauer Rüeblitorte
   (Worteltjieskoek uit Aargau) en Zuger Kirschtorte (Kersieskoek uit Zug)
   in.

                                Lande in Europa
          Albanië | Andorra | Armenië^2 | Azerbeidjan^1 | België |
      Bosnië-Herzegowina | Bulgarye | Kroasië | Ciprus^2 | Denemarke |
     Estland | Finland | Frankryk | Duitsland | Georgië^1 | Griekeland |
      Hongarye | Ysland^3 | Ierland | Italië | Letland | Liechtenstein |
   Litaue | Luxemburg | Macedonië | Malta | Moldawië | Monaco | Montenegro
      | Nederland | Noorweë | Oostenryk | Pole | Portugal | Roemenië |
    Rusland^1 | San Marino | Serwië | Slowakye | Slowenië | Spanje | Swede
    | Switserland | Tsjeggië | Turkye^1 | Oekraïne | Verenigde Koninkryk |
                          Vatikaanstad | Wit Rusland
     Afhanklikhede: Akrotiri and Dhekelia^2 | Faroëreilande | Gibraltar |
             Guernsey | Jan Mayen | Jersey | Eiland Man | Svalbard
    1. Land deels in Asië. 2. Geografies in Asië , maar gereeld beskou as
     deel van Europa agv kulturele en historiese oorwegings. 3. Land deels
                               in Noord-Amerika

               Europese Vryhandelsvereniging (EVHV)
               Ysland | Liechtenstein | Noorweë | Switserland


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Switserland

