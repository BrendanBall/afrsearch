Switserse Frans


   Switserse Frans word in Romandie gepraat, wat in persblou verlig is
   Switserse Frans word in Romandie gepraat, wat in persblou verlig is

   Switserse Frans (Frans: français de Suisse) is die naam wat vir die
   Switserse variant van die Franse taal gebruik word. Switserse Frans
   word hoofsaaklik in die weste van die land, die sogenaamde Romandie,
   gepraat. Switserse Frans moenie verwar word met Frankoprovensaals of
   Retoromaans, twee Romaanse tale wat ook in Switserland gepraat word.

   Die verskille tussen Switserse en Paryse Frans is klein en hoofsaaklik
   beperk tot die woordeskat en 'n aantal wendings. 'n Spreker van
   Switserse Frans het geen moeite om 'n Franse spreker te verstaan nie,
   en Franse sou in Switserland net 'n beperkte aantal vreemde woorde
   teenkom. Die verskille is dus kleiner as dié tussen Switserse Duits en
   Standaardduits, alhoewel daar vroeër 'n aantal Switserse dialekte van
   Frans in Romandie bestaan het. Hulle het egter almal uitgesterf.

   Daar bestaan geen Switserse Standaardfrans nie; die verskillende
   kantons (en soms ook stede) het almal hul eie woordeskat, wat dikwels
   aan die plaaslike dialekte of Duits, die meerderheidstaal van
   Switserland, ontleen is.

   Baie van die verskille tussen Switserse Frans en Frans kan toegeskryf
   word aan die verskillende administratiewe en politieke stelsels van die
   twee lande. Die term kanton byvoorbeeld verskil in betekenis, en terwyl
   Franse 'n posbus boîte postale (BP) noem, verwys die Switsers na 'n
   case postale (CP).

   Belgiese, Kanadese en Switserse Frans toon 'n aantal ooreenkomste, soos
   in die geval van die telwoorde septante ("sewentig", Frans:
   soixante-dix of letterlik "sestig-tien") en nonante ("negentig", Frans:
   quatre-vingts-dix, letterlik "vier twintigs en tien"). Huitante en
   octante ("tagtig") word soms in plaas van die Franse quatre-vingts
   (letterlik: "vier twintigs") gebruik, veral in die kantons Vaud, Valais
   en Fribourg.

   Belge en Switsers gebruik ook die woorde déjeuner ("ontbyt") en dîner
   ("middagete") in hulle oorspronklike betekenis, terwyl hulle in
   Frankryk na die middag- en aandete verwys.
   Kategorieë: Franse taal • Switserland

