Switserse sjokolade


   Switserse sjokolade is sjokolade wat slegs in Switserland vervaardig
   word en aan sekere standaarde voldoen.

   Inhoud

        * 1 Geskiedenis
        * 2 Afsetgebiede
        * 3 Struktuur van die Switserse sjokoladebedryf
        * 4 Verwysings
        * 5 Bronliteratuur
        * 6 Eksterne skakels

[wysig] Geskiedenis

   Switserse sjokolade in 'n supermark in Interlaken
   Switserse sjokolade in 'n supermark in Interlaken
   Toblerone
   Toblerone

   Sjokolade was in Europa sedert die 16de eeu bekend, maar is tot by die
   17de eeu uitsluitlik gedrink. In Switserland is sjokolade aanvanklik
   deur sogenaamde cioccolatiere uit Italiaanse stede soos Venesië en
   Florence aangebied, maar nog in 1732 het die stadsraad van Zürich 'n
   verbod op sjokolade geplaas.^[1]

   Vanaf die 18de eeu is sjokolade slegs in 'n handvol klein bedrywe in
   die Switserse kanton Ticino en in die Bassin Lémanique, langs die Meer
   van Genève, vervaardig.

   In 1819 het François-Louis Cailler die maatskappy Chocolat Cailler
   gestig wat aanvanklik kakaopoeier en sjokolade bemark het. Kort daarna
   het hy naby Vevey die eerste Switserse sjokoladefabriek geopen.

   Die belangrikste produsente van Switserse sjokolade was
     * 1819 – Cailler in Vevey (vandag Nestlé)
     * 1826 – Suchard in Serrières (vandag Kraft Foods)
     * 1826 – Favarger in Genève
     * 1830 – Kohler in Lausanne (vandag Nestlé)
     * 1845 – Sprüngli in Zürich
     * 1842 – Maestrani in Luzern
     * 1856 – Klaus in Le Locle
     * 1867 – Peter in Lausanne (vandag Nestlé)
     * 1879 – Lindt in Bern
     * 1887 – Frey in Aarau (vandag Migros)
     * 1899 – Tobler in Bern (vandag Kraft Foods), wat onder meer die
       handelsmerk Toblerone bemark
     * 1929 – Camille Bloch in Courtelary

   Met die uitvinding van melksjokolade deur Daniel Peter en Henri Nestlé
   in 1875 en die fondantsjokolade deur Rodolphe Lindt in 1879 het
   Switserse sjokolade in die tweede helfte van die 19de eeu bekendheid
   dwarsoor Europa verwerf. Lindt het vir sy nuwe chocolat fondant, wat op
   die tong gesmelt het, 'n nuwe masjien uitgevind, die sogenaamde conche,
   wat vandag nog steeds gebruik word. Lindt het sy uitvinding in 1899 vir
   1,5 miljoen Switserse frank aan Rudolf Sprüngli, 'n Zürichse fynbakker,
   verkoop. In 1930 het Nestlé met die vervaardiging van wit sjokolade
   begin.

[wysig] Afsetgebiede

   Vanaf die laat 19de eeu tot die Eerste Wêreldoorlog steun die Switserse
   sjokoladebedryf veral op uitvoer. Op grond van handelsbeperkings wat
   die bedryf na die Tweede Wêreldoorlog knel, begin die Switserse
   produsente met die vervaardiging van sjokolade naby die buitelandse
   markte.

   Die binnelandse mark is die grootste afsetgebied vir sjokolade wat in
   Switserland vervaardig word (54% in die jaar 2000), waarby die
   jaarlikse per capita-verbruik van sjokolade in Switserland die hoogste
   wêreldwyd is (11.6 kg in die jaar 2004).

   Volgens Chocosuisse, die vereniging van die Switserse
   sjokoladeprodusente, het die vervaardiging van sjokolade in Switserland
   in die jaar 2004 148 270 ton beloop, waarvan 53% uitgevoer is (20% na
   Duitsland, 11% elk na Frankryk en die Verenigde Koninkryk en 13% na
   Noord-Amerika). Die omset van die Switserse sjokoladebedryf het in
   dieselfde jaar 1 365 miljoen Switserse Frank beloop (814 miljoen CHF
   binnelands, 551 miljoen CHF buitelands).

   Die belangrikste sjokoladeprodukte, wat in die jaar 2000 uitgevoer is,
   was sjokoladestafies (65 252 ton), sjokoladepralinees en ander
   lekkergoed (33 961 ton), halfverwerkte produkte vir fynbakkerye (23 200
   ton), verskeie soorte feesartikels (6 400 ton) en sjokolade- en
   kakaopoeier (2,4 ton).

[wysig] Struktuur van die Switserse sjokoladebedryf

   In 1901 het die Switserse sjokoladeprodusente hulle onder die dak van
   die Union libre des fabricants suisses de chocolat verenig. Die
   vereniging is in 1916 in twee afdelings verdeel - die Chambre syndicale
   des fabricants suisses de chocolat en die Convention chocolatière
   suisse. Die voormalige „Chambre syndicale“ - wat vandag as Chocosuisse
   bekend staan – het die belange van die ondernemings in die
   sjokoladebedryf beskerm. Die Convention chocolatière het toesig gehou
   oor die gehalte van Switserse sjokolade en die prysbeleid van die
   bedryf. Dit is in 1994 ontbind.

[wysig] Verwysings

    1. ^ Olschewski, Adam: Ja, die Wollust. In: Berliner Zeitung, 5
       Desember 1997

[wysig] Bronliteratuur

     * Alain J. Bourgard: CH comme Chocolat, 2003, ISBN 2-832-100-368

[wysig] Eksterne skakels

     * http://www.chocosuisse.ch
     * http://www.chocosuisse.ch/downloads/chocologie_de.pdf – Geskiedenis
       van die Switserse sjokolade

   Kategorieë: Kookkuns • Kultuur in Switserland

