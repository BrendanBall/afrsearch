Swjatoslaf I van Kiëf


                                                              Swjatoslaf I
                                                       Grootprins van Kiëf

                           Vorstehuis                              Rjoerik
                               Gebore                                ± 942
                               Regeer                            962 - 972
                           Voorganger                                 Olga
                             Opvolger                           Jaropolk I
                              Kinders Jaropolk, Oleg, Wladimir, Swjatoslaf
                                Vader                                 Igor
                               Moeder                                 Olga
                                                          {{{Voetnotas}}}

   Kiëf-Roes aan die begin van Swjatoslaf se bewind (in rooi), met sy
   invloedsfeer tot 972 (in oranje)
   Kiëf-Roes aan die begin van Swjatoslaf se bewind (in rooi), met sy
   invloedsfeer tot 972 (in oranje)

   Swjatoslaf I (Russies: Святослав) (±942 – 972) was van 962 tot met sy
   dood in 972 grootprins van Kiëf-Roes. Hy was die seun van Igor en Olga
   en was bekend vir sy veldtogte na die ooste en suide om sy grondgebied
   uit te brei.

   Inhoud

        * 1 Vroeë lewe
        * 2 Bewind
        * 3 Familie
        * 4 Dood
        * 5 Verwysings

[wysig] Vroeë lewe

   Swjatoslaf was die eerste heerser van Kiëf-Roes wie se naam suiwer
   Slawies was en nie uit Oudnoors gekom het soos sy voorgangers s'n nie.
   Sekere geleerdes glo die naam Swjatoslaf, wat saamgestel is uit die
   stamme van die Slawiese woorde vir "heilig" en "glorie", was ’n
   kunsmatige afleiding van die name van sy voorgangers Oleg en Rjoerik
   (wat onderskeidelik "heilig" en "glorie" in Oudnoors beteken)^[1].

   Oor sy jeug, toe hy oor Nowgorod geheers het, is niks bekend nie. Sy
   pa, Igor, is in 942 deur die Drewljanen vermoor en sy ma, Olga, het as
   regent oor Kiëf-Roes regeer totdat Swjatoslaf meerderjarig was.

[wysig] Bewind

   Die dekade waarin Swjatoslaf oor Kiëf regeer het, is gekenmerk deur ’n
   wilde uitbreiding van sy mag. Aan die einde van sy kort lewe was hy
   leier van die grootste staat in Europa.

   Hy was so "vinnig soos ’n luiperd" ^[2] en het nie die geduld vir
   administratiewe take gehad nie. Saam met sy troepe was hy heeltyds in
   oorlog gewikkel teen die naburige state. Die Russiese Primêre Kronieke
   sê oor hom:


   Swjatoslaf I van Kiëf

    Op sy veldtogte het hy geen wapens of kookgerei gedra nie, en hy het
      geen vleis gekook nie, maar het klein stukkies perde-, wilds- of
    beesvleis afgesny en dit geëet nadat hy dit oor die kole gaargemaak
 het. Hy het ook nie ’n tent gehad nie, maar ’n kombers onder hom gegooi
        en sy saal onder sy kop gesit, en sy manskappe het dieselfde
                                 gedoen.^[3]


   Swjatoslaf I van Kiëf

   Volgens die Kronieke was hy van gemiddelde lengte en liggaamsbou. Hy
   het sy hare en baard geskeer, maar ’n lang snor gehad. Hy het ook ’n
   lok of twee aan die kant van sy kop gehad om sy adellike afkoms aan te
   dui. Hy het verkieslik wit gedra asook ’n goue oorring met ’n robyn en
   twee pêrels. Ondanks die bekering van sy ma het hy die Slawiese
   heidense gode bly aanbid. Hy was blykbaar bang dat sy manskappe hul
   respek vir hom sou verloor as hy hom bekeer. Die steun van sy soldate
   was immers van lewensbelang in sy uitbreiding en behoud van die ryk.

   Weens sy skielike dood was hy nie in staat om die mag oor sy verowerde
   gebiede te konsolideer en ’n doeltreffende ryk te skep nie.

[wysig] Familie

   Baie min is bekend oor Swjatoslaf se familie. Hy het verskeie kinders
   gehad, maar wie sy vroue was, word nie in die Kronieke genoem nie. By
   sy vroue het hy Jaropolk en Oleg gehad. Dis onbekend of hulle broers of
   halfbroers was. By Maloesja, ’n vrou van onbekende oorsprong, het hy
   Wladimir gehad, wat eindelik daarvoor gesorg het dat die hele Kiëf-Roes
   gekersten word.

[wysig] Dood

   Op sy terugkeer van ’n veldtog is Swjatoslaf op die Dnjepr-rivier deur
   die Petsjenege verras en verslaan (972). Volgens die Kronieke het
   Koerja, die khan van die Petsjenege, ’n drinkbeker uit sy skedel
   gemaak. Ná Swjatolaf se dood het die spanning tussen sy seuns gestyg en
   het ’n burgeroorlog tussen Oleg en Jaropolk uitgebreek. Oleg is gedood
   en Jaropolk het Swjatoslaf opgevolg.

[wysig] Verwysings

          Hierdie artikel is merendeels vertaal vanaf die Nederlandse
          Wikipedia-artikel [1]

    1. ^ А.М. Членов. К вопросу об имени Святослава, in Личные имена в
       прошлом, настоящем и будущем: проблемы антропонимики}} (Moskou,
       1970) (Russies)
    2. ^ Primêre Kronieke, inskrywing vir 968
    3. ^ Cross en Sherbowitz-Wetzor, Primary Chronicle, p. 84.

   Kategorieë: Russiese grootprinse • Huis van Rjoerik

