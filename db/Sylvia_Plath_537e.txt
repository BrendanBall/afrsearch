Sylvia Plath


   Sylvia Plath (Oktober 27, 1932 – Februarie 11, 1963) was 'n Amerikaanse
   digter, romanskrywer, en kortverhaalskrywer. Sy was veral bekend vir
   haar digkuns, maar ook vir 'n semi-outobiografiese roman, The Bell Jar,
   onder die skuilnaam Victoria Lucas.

   Inhoud

        * 1 Biografie
             + 1.1 Kinderjare
             + 1.2 Universiteitsjare
             + 1.3 Latere jare
             + 1.4 Sterfte
        * 2 Bespreking van haar opus
             + 2.1 Dagboeke
             + 2.2 Gedigte
        * 3 Bibliografie
             + 3.1 Poësie
             + 3.2 Prosa
             + 3.3 Kinderboeke
        * 4 Bronne

[wysig] Biografie

[wysig] Kinderjare

   Sy is op 27 Oktober, 1932 gebore in die dorpie Jamaica Plain, in
   Massachusetts, as die dogter van Aurelia Schober Plath, 'n Oostenryker
   wat na Amerika toe getrek het, en Otto Emile Plath, 'n immigrant vanaf
   Poland. Haar vader was 'n professor in dierkunde, veral bye, en Duits
   by die Universiteit van Boston. Sy het ook 'n jonger broer gehad. Plath
   het haar eerste gedig publiseer in die Boston Herald se kinderafdeling
   toe sy net agt jaar oud was. Haar vader sterf net 'n week en 'n half na
   haar agste verjaarsdag, aan die komplikasies van diabetes na 'n
   amputasie van 'n been. Dit blyk dat hy nie die korrekte behandeling
   ontvang het nie, aangesien hy homself verkeerdelik diagnoseer het. Na
   haar man se dood, het Aurelia Plath in 1942, tesame met haar ouers en
   twee kinders na Wellesley, in Massachusetts, getrek.

[wysig] Universiteitsjare

   Gedurende die lang somervakansie tussen haar derde en vierde
   universiteitsjaar, is Plath as gasredakteur aangestel by die tydskrif
   Mademoiselle, wat baseer was in New York. Sy het 'n maand daar
   deurgebring, maar dit glad nie geniet nie. Dit was die begin van 'n
   negatiewe uitkyk op haarself en die lewe. Talle van die gebeure tydens
   hierdie tydperk het die inspirasie gevorm vir die Bell Jar. Nietemin,
   die eerste gedokumenteerde selfmoordpoging vind reeds in haar derdejaar
   plaas, toe sy onder haar huis inkruip, nadat sy 'n oordosis slaappille
   gedrink het. Na haar selfmoordpoging is sy vir 'n kort periode
   gehospitaliseer. Sy ontvang daar elektrokonvulsiewe terapie. Sy kon met
   haar studies voortgaan en voltooi in 1955 haar graad met lof by Smith
   College. Daarna het sy haar studies voortgesit in
   Cambridge-universiteit, en aktief voortgegaan met haar digkuns. Sy
   ontmoet Ted Hughes, 'n Engelse digter by 'n partytjie tydens haar
   studentejare by die universiteit. Hulle trou op 16 Junie, 1956.

[wysig] Latere jare

   Die egpaar woon en werk in Amerika, tot sy ontdek dat sy swanger is, en
   trek toe terug na die Verenigde Koninkryk. Hulle vestig eers vir 'n
   rukkie in Londen, en trek daarna na 'n kleiner dorpie naby Devon. Hier
   publiseer sy haar eerste bundel poësie, genaamd The Colossus. In
   Februarie 1961 het sy 'n 'n miskraam. Sy skryf heelwat gedigte oor
   hierdie gebeurtenis. Die egpaar se huwelik was wankelrig, onder meer
   omdat hy 'n minnares gehad het. Hulle gaan laat in 1962 uitmekaar. Sy
   keer terug na Londen, met haar kinders, Frieda en Nicholas.

[wysig] Sterfte

   Plath se grafsteen by die Heptonstallkerk, in West Yorkshire, Engeland
   Plath se grafsteen by die Heptonstallkerk, in West Yorkshire, Engeland

   Op 11 Februarie 1963 pleeg sy selfmoord, deur haar kop in haar gasstoof
   in te druk en die gas oop te draai. Daar is meningsverskille omtrent
   die doelgerigtheid al dan nie van die selfmoord: sommiges voel dat sy
   beplan het om betyds ontdek te word, terwyl andere glo dat dit 'n
   suksesvolle voltooide selfmoord was. Haar grafsteen word herhaaldelik
   verniel deur Plath-ondersteuners wat die van "Hughes" van die steen
   afkrap.

[wysig] Bespreking van haar opus

[wysig] Dagboeke

   Plath skryf 'n dagboek oor haar lewe vandat sy elf jaar oud is, tot en
   met die dag van haar selfmoord. Die dagboeke wat dateer vanaf haar
   eerstejaar op universiteit, word in 1980 publiseer as The Journals of
   Sylvia Plath. Twee van haar latere dagboeke is egter verseël deur Ted
   Hughes, tot met die vyftigste herdenking van haar sterfdag. Hy het die
   besluit egter kort voor sy dood herroep, en, behalwe vir haar heel
   laaste dagboek wat hy skynbaar vernietig het ten einde die kinders die
   pyn daarvan te spaar, en al die dagboeke is in 2000 herpubliseer as die
   The Unabridged Journals of Sylvia Plath.

[wysig] Gedigte

   Plath is onder kritiekspervuur vir haar omstrede verwysings na die
   Joodse volkslagting tydens die Tweede Wêreldoorlog, en is bekend vir
   haar amper bo-aards slim gebruik van die metafoor. Haar werk het
   voortgegaan om te ontwikkel, vanaf die konvensionele digkuns in The
   Colossus, tot by die vryvloeiende beeldings en intensiteit van haar
   latere werk. Haar tweede bundel, Ariel se gedigte is dikwels
   outobiografies, veral in die beskrywings van geestesversteuring. In
   1982 word Plath die eerste digter om 'n Pulitzerprys posthuum te
   ontvang vir haar bundel The Collected Poems.

[wysig] Bibliografie

[wysig] Poësie

     * The Colossus and Other Poems (1960)
     * Ariel (1965)
     * Three Women: A monologue for three voices (1968)
     * Crossing the Water (1971)
     * Winter Trees (1972)
     * The Collected Poems (1981)
     * Selected Poems (1985)
     * Plath: Poems (1998)

[wysig] Prosa

     * The Bell Jar (1963)
     * Letters Home (1975)
     * Johnny Panic and the Bible of Dreams (1977)
     * The Journals of Sylvia Plath (1982)
     * The Magic Mirror (1989), Plath se finale-jaartesis op universiteit
     * The Unabridged Journals of Sylvia Plath, (2000)

[wysig] Kinderboeke

     * The Bed Book (1976)
     * The It-Doesn't-Matter-Suit (1996)
     * Collected Children's Stories (UK, 2001)
     * Mrs. Cherry's Kitchen (2001)

[wysig] Bronne

   'n Verkorte en verwerkte weergawe van die artikel [Plath] op die
   Engelstalige Wikipedia.
   Kategorie: Amerikaanse digters

