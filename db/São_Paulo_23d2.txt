São Paulo


                                               Sāo Paulo
                                               Kaart                 Wapen

                                                                      Vlag

                                                Land              Brasilië
                                          Koördinate    23°30' S, 46°37' W
                                            Stigting      25 Januarie 1554
                                          Oppervlak:
                                            - Totaal           1 523 vk km
                                   Hoogte bo seevlak                 795 m
                                          Bevolking:
                                     - Totaal (2005)            10 021 437
                                - Bevolkingsdigtheid           6 580/vk km
                                             Tydsone                UTC -2
                                          - Somertyd                UTC -3
                                        Burgemeester Gilberto Kassab (PFL)
                                   Amptelike Webwerf  prefeitura.sp.gov.br

   São Paulo (Portugees vir Sint Paulus) is die hoofstad van die
   gelyknamige staat in suidoostelike Brasilië. Dit is geleë op die
   koördinate 23°32′36″S, 46°37′59″W sowat 400 km vanaf Rio de Janeiro en
   1  030 km vanaf die federale hoofstad Brasília.

   Die stad het 'n oppervlakte van 1 523 vierkante kilometer met 'n
   bevolking van ietwat meer as 11 miljoen, wat dit die stad met die
   grootste bevolking in die Suidelike Halfrond maak. Negentien miljoen
   mense woon in die metropolitaanse gebied groter São Paulo, soos deur
   die regering afgebaken, wat dit een van die vyf grootste
   metropolitaanse gebiede ter wêreld maak.

   Die staat São Paulo is ook 'n hoogs bevolkte gebied. Die staat as sulks
   het 'n bevolking van om en by 40 miljoen mense. Die mense van Brasilië
   verwys na die inwoners van São Paulo as paulistanos en gebruik die term
   paulista vir mense wat in die staat woon. Die stad se leuse is Non
   ducor, duco, wat die Latyns is vir "Ek word nie gelei nie, ek lei".

   Inhoud

        * 1 Geskiedenis
        * 2 Wetgewing en Regering
        * 3 Geografie
             + 3.1 Fisiese Ligging
             + 3.2 Klimaat
             + 3.3 Metropolitaanse streek
             + 3.4 Prefekture
        * 4 Ekonomie
        * 5 Demografie
             + 5.1 Historiese ontwikkeling
             + 5.2 Etniese diversiteit
        * 6 Feeste en parades
             + 6.1 Karnaval
             + 6.2 Gay-, lesbiese, bi- en transseksuele parade
        * 7 Verwysings
        * 8 Bronne
        * 9 Links

[wysig] Geskiedenis

   Rekonstruksie van die Jesuïtiese skool in Pátio do Colégio in die
   middestad (nou 'n museum) waar die grondlegging van die stad
   plaasgevind het in die 16de eeu.
   Rekonstruksie van die Jesuïtiese skool in Pátio do Colégio in die
   middestad (nou 'n museum) waar die grondlegging van die stad
   plaasgevind het in die 16^de eeu.

   Die stad is op die 25^ste Januarie 1554 gestig deur Jesuïtiese
   sendelinge Manoel da Nóbrega en José de Anchieta wat 'n sendelingstasie
   — die Colégio de São Paulo de Piratininga gestig het om die
   inboorlinge, die Tupi-Guarani, tot die katolieke geloof te bekeer. Die
   stasie is net anderkant die Serra do Mar kranse geleë wat oor die
   hawestad Santos uitkyk en ook naby die Tietê-Rivier. Die sendingstasie
   het uiteindelik 'n natuurlike toegangsroete gevorm tot die wye,
   vrugbare plato wat later die staat São Paulo sou word.

   Die stad, wat eers bekend gestaan as São Paulo de Piratininga, het
   stadstatus verkry in 1711. Dit het 'n opbloei beleef toe die
   koffiehandel 'n hoogtepunt bereik het aan die begin van die 19^de eeu;
   veral vanweë sy ligging naby Santos se hawe, waardeur die meeste van
   die land se uitvoere geskied.

   Ná 1881 het 'n vloedgolf immigrante uit Italië, Japan en vele ander
   lande na São Paulo gestroom, hoofsaaklik om op die koffieplantasies wat
   in die staat aangelê is, te werk. Tydens die 20^ste eeu, met toenemende
   nywerheidsontwikkeling in die land, het baie mense na die stad verhuis
   en is baie nuwe immigrante ook na die stad gelok.

   São Paulo was ook die tuiste van die Bandeirantes, wat grootliks
   verantwoordelik was vir die uitbreiding van Brasilië se grondgebied en
   die ontdekking van natuurlike hulpbronne in die binneland. Daar is ook
   verskeie monumente in die stad wat die Bandeirantes se bydrae tot die
   geskiedenis van die stad herdenk, insluitende die beroemde Monumento às
   Bandeiras, een van die simbole van São Paulo.

   'n Ander belangrike geskiedkundige landmerk is die Universidade de São
   Paulo se skool vir die regte wat ook bekend staan as die Largo São
   Francisco wat ook na bewering die eerste akademiese inrigting in
   Brasilië was. Die skool was eers in 'n klooster op die 1^ste Maart 1828
   gestig, pas na die stigting van die Brasiliaanse Ryk. Die skool het in
   die toenemende behoefte na regsgeleerdes en politici voldoen. Omdat die
   ryk Brasiliane op daardie stadium nog Portugal toe gegaan het om
   voorgraadse kursusse te doen, het die Brasiliaanse Keiser, Dom Pedro I
   besluit dat dit tyd was om 'n nasionale skool vir die regte op die been
   te bring. Dit het studente van regoor die land gelok en het aan São
   Paulo sy boheemse leefstyl verleen.

[wysig] Wetgewing en Regering

   Palácio dos Bandeirantes - Tuiste van die staat van São Paulo se
   regering
   Palácio dos Bandeirantes - Tuiste van die staat van São Paulo se
   regering

   São Paulo as die ekonomiese en demografiese swaargewig, het nog altyd
   'n sleutelrol gespeel in Brasiliaase politiek. Met 'n kieserskorps
   groter as baie Brasiliaanse state, word die amp van burgermeester deur
   baie politici as 'n tree nader aan 'n pos op staats- en nasionale
   regeringsvlak beskou.

   Persone wat tot onlangs toe nog die amp beklee het is as volg:
    Burgermeester  Begin van ampstermyn Einde van ampstermyn      Party
   Gilberto Kassab 2006                 -                    PFL
   José Serra      2005                 2006                 PSDB
   Marta Suplicy   2001                 2004                 PT
   Celso Pitta     1997                 2000                 PPB en PTN
   Paulo Maluf     1993                 1996                 PDS , PPR en PPB
   Luiza Erundina  1989                 1992                 PT
   Jânio Quadros   1986                 1988                 PTB
   Mário Covas     1983                 1985                 PMDB

[wysig] Geografie

[wysig] Fisiese Ligging

   Die digbeboude Avenida Paulista en omgewing soos gesien vanuit die
   meestal laer geboue in die Jardins woonbuurt
   Die digbeboude Avenida Paulista en omgewing soos gesien vanuit die
   meestal laer geboue in die Jardins woonbuurt

   São Paulo is op 'n plato geleë wat deel vorm van die Serra do Mar
   (Portugees vir "Seereeks"), wat op sy beurt deel vorm van die
   uitgestrekte gebied wat as die Brasiliaanse hooglande bekend staan, met
   'n gemiddelde hoogte bo seespieël van ongeveer 800 m - maar slegs sowat
   70 km van die Atlantiese Oseaan af. Die stad word met twee hoofweë met
   die hawestad Santos en die strandoord Guarujá verbind. Die bewoonde
   gebiede van São Paulo is hoofsaaklik heuwelagtig, maar na die noorde is
   die Serra da Cantareira (Cantareira reeks), wat heelwat hoër is en nog
   oorblyfsels van die Atlantiese Reënwoud bevat. Die hele gebied is
   tektonies stabiel en geen betekenisvolle seismiese aktiwiteit is nog
   aangeteken nie.

   Die Tietê-rivier was eens 'n bron van vars water en ontspanning in São
   Paulo. Die rivier is egter net soos een van sy vertakkinge, die
   Pinheiros, later in die 20^ste eeu ernstig besoedel met riool en
   nywerheidsafval. 'n Grootskaalse poging om albei riviere skoon te maak
   het beperkte welslae gehad. Nie een van die twee riviere is bevaarbaar
   in die dele wat deur die stad vloei nie, maar die Tietê is belangrik
   vir vervoer verder stroomaf, aangesien die rivier deel vorm van die Río
   de la Plata-kom. Daar is geen natuurlike mere in die streek nie, maar
   die Guarapiranga- en Billings-reservoir word gebruik vir kragopwekking,
   waterberging en ontspanning.

   Die oorspronklike flora het hoofsaaklik uit 'n verskeidenheid breëblaar
   immergroen plante bestaan. Vandag is uitheemse spesies algemeen
   aangesien die gematigde klimaat en oorvloedige reënval die aanplant van
   'n groot verskeidenheid tropiese, subtropiese en gematigde plantegroei
   moontlik maak, met bloekombome wat veral wyd verspreid voorkom.

[wysig] Klimaat

   Ibirapuera Park en Ginasio
   Ibirapuera Park en Ginasio

   Die meeste Brasiliane beskou die stad se klimaat as nat en koel, maar
   gemeet aan wêreldstandaarde is São Paulo se klimaat eintlik heel warm
   en gematig. Dit is egter nie so bedompig soos dié van die kusgebiede.
   Temperatuurskommelinge is soortgelyk aan stede soos Los Angeles en
   Meksiko-stad, wat bekend is vir hulle aangename klimaat.
   Somertemperature oorskry selde 30°C en ryp kom bitter selde voor.
   Temperature daal in Julie, tydens die suidelike winter, dikwels benede
   10 °C. Die rekord hoogste en laagste temperature is onderskeidelik 38°C
   en -2°C. Reënval is oorvloedig veral in die warmer maande; die
   reënseisoen begin in November en duur tot April.

   Ligte sneeu is een keer aangeteken in 1918. São Paulo en die nabye
   kuslyn is nog nooit deur 'n tropiese sikloon getref nie en tornado's
   kom bitter selde voor.

   Teen die einde van die droëseisoen in September word rookmis dikwels 'n
   ernstige probleem.

     Jan Feb Mar Apr Mei Jun Jul Aug Sep Okt Nov Des Jaar
   Gem hoogste °C (°F) 27 (81) 28 (83) 27 (81) 25 (77) 23 (74) 22 (71) 22
   (71) 23 (73) 23 (73) 25 (77) 26 (78) 26 (79) 24 (76)
   Gem laagste °C (°F) 19 (67) 19 (67) 18 (66) 17 (63) 15 (59) 13 (56) 12
   (54) 13 (56) 14 (57) 16 (60) 17 (63) 18 (65) 16 (61)
   Reënval mm (in.) 241 (9.5) 203 (8.0) 142 (5.6) 58 (2.3) 43 (1.7) 38
   (1.5) 28 (1.1) 36 (1.4) 58 (2.3) 150 (5.9) 122 (4.8) 198 (7.8) 1317
   (51.9)

[wysig] Metropolitaanse streek

   'n Kunsmatig gekleurde satellietbeeld van die groter São Paulo
   metropolitaanse gebied (middel) en die kusdorpe Santos en São Vicente
   (onderaan).
   'n Kunsmatig gekleurde satellietbeeld van die groter São Paulo
   metropolitaanse gebied (middel) en die kusdorpe Santos en São Vicente
   (onderaan).

   São Paulo vorm amptelik deel van 'n groter metropolitaanse streek
   naamlik "Grande São Paulo" ("Groter São Paulo"). Die streek bevat 39
   munisipaliteite en 'n bevolking van meer as 19 miljoen (met ingang 2005
   volgens die IBGE).

[wysig] Prefekture

   Die stad São Paulo word verdeel in 31 subprefekture (subprefeituras in
   Portugees, waarvan die name as volg is:
     * Aricanduva
     * Butantã
     * Campo Limpo
     * Capela do Socorro
     * Casa Verde
     * Cidade Ademar
     * Cidade Tiradentes
     * Ermelino Matarazzo
     * Freguesia do Ó
     * Guaianases
     * Ipiranga

                           * Itaim Paulista
                           * Itaquera
                           * Jabaquara
                           * Jaçanã
                           * Lapa
                           * M'Boi Mirim
                           * Mooca
                           * Parelheiros
                           * Penha
                           * Perus

                                             * Pinheiros
                                             * Pirituba
                                             * Santana
                                             * Santo Amaro
                                             * São Mateus
                                             * São Miguel
                                             * Sé
                                             * Vila Maria
                                             * Vila Mariana
                                             * Vila Prudente

   Elke subprefektuur word verdeel in verskeie distrikte (meestal twee of
   drie). Die subprefektuur met die grootste aantal distrikte is die
   subprefektuur genaamd Sé, in die geskiedkundige middestad, met agt
   distrikte (Sé, República, Consolação, Santa Cecília, Bom Retiro, Bela
   Vista, Liberdade en Cambuci). In die tweede plek is daar die
   subprefektuur van Lapa met ses distrikte (Lapa, Perdizes, Barra Funda,
   Vila Leopoldina, Jaguara en Jaguaré) en Mooca wat ook ses distrikte het
   (Mooca, Tatuapé, Belém, Pari, Brás en Água Rasa). Die aangrensende
   subprefekture van Jabaquara en Cidade Tiradentes het slegs een distrik
   elk.

   Die prefekture word in nege streke verdeel naamlik:
   Ligging van die Metropolitaanse Gebied
   Ligging van die Metropolitaanse Gebied
     * Sentraal - Sluit slegs die prefektuur van Sé in.
     * Noord-oos - Middelklas woongebied naby die stad Guarulhos en 'n
       paar nywerhede. Die intermunisipale bushalte is ook hier geleë.
     * Noord-wes - 'n Armer gebied waardeur die spoorlyn en snelweg na
       Campinas en ander stede van die deelstaat loop.
     * Wes - Is 'n belangrike universiteits- en kulturele gebied.
       Paulista-laan en ander luukse woonbuurte kom hier voor.
     * Sentraal-Suid - Hierdie gebied spog met die hoogste per capita
       inkomste in die stad. Hier kan die Brasiliaanse hoofkwartiere van
       vele multinasionale maatskappye asook ander kantore aangetref word.
     * Suidwes - Voormalige nywerheidsgebied, en word nou hoofsaaklik deur
       welvarende mense bewoon. Sommige belangrike prefekture soos
       Ipiranga en Mooca kom in die streek voor.
     * Oos 1 - Is 'n ontwikkelende streek, wat deur laer inkomstgroepe
       bewoon word, maar waar daar wel nog munisipale dienste gelewer
       word.
     * Suid en Oos 2 - Die armste gebiede van die stad met 'n groot aantal
       mense wat in favelas woon en 'n baie hoë misdaadsyfer.

[wysig] Ekonomie

   Berrini-laan: die nuwe finansiële sentrum van São Paulo
   Berrini-laan: die nuwe finansiële sentrum van São Paulo

   São Paulo was reeds in die 1920's die belangrikste nywerheidsentrum in
   Brasilië; hierdie leidende posisie is tot by die vroeë sestigerjare
   danksy die Brasiliaanse beleid van invoervervanging nog versterk.
   Destyds was 74 persent van die land se nywerheidsproduksie (volgens
   waarde) en 82 persent van sy motorvervaardiging in São Paulo
   gekonsentreer. Sedert die sewentigerjare is hierdie konsentrasie danksy
   'n beleid van desentralisasie verminder, maar die stad bly nog steeds
   Brasilië en Latyns-Amerika se belangrikste finansiële en
   nywerheidsentrum.

   Daar word gereken dat die stad die hoofkwartiere van meer Duitse
   maatskappye buite Duitsland as enige ander stad ter wêreld huisves.
   Sowat 1 000 Duitse ondernemings met 230 000 werknemers maak van São
   Paulo ten opsigte van die aantal werkgeleenthede die "grootste Duitse
   nywerheidstad". Volkswagen do Brasil is met 28 400 werknemers en 'n
   jaarlikse omset van 5,7 miljard VSA-$ (2000) die grootste Duitse
   maatskappy in die stad, en VW do Brasil se markaandeel beloop sowat 60
   persent. Soortgelyk word daar beraam dat dit ook die hoofkwartiere van
   meer Amerikaanse maatskappye as enige ander stad ter wêreld buite die
   Verenigde State huisves.

   São Paulo se BBP is rondom VSA$146 miljard, wat dit een van die rykste
   stede ter wêreld maak. São Paulo se aandelebeurs, word die Bovespa
   genoem en sy termynmark die BM&F. Sy finansiële distrikte is geleë
   rondom Avenida Paulista en in die Centro Velho (Ou sentrum). Ander
   belangrike besigheidsdistrikte is geleë in die prefekture van Pinheiros
   en Santo Amaro. Daar is 'n aantal hoogs gespesialiseerde streke soos
   Bom Retiro en Brás (groothandel klerasie distrikte), Consolação
   (beligtingstoerusting), Rua Santa Ifigênia (elektriese en elektroniese
   onderdele), Rua Teodoro sampaio (meubels en musikale toerusting), die
   swierige Rua Oscar Freire (ontwerperskledingstukke), Avenida Europa
   (motors) en die oorvol Rua Vinte e Cinco de Março. São Paulo is ook die
   tuiste van 'n groot aantal maatskappye wat betrokke is by die
   advertensiebedryf en die uitsaaiwese.

[wysig] Demografie

   Liberdade, São Paulo
   Liberdade, São Paulo

[wysig] Historiese ontwikkeling

   Gedurende die eerste drie eeue ná die stigting van die stad in die 16de
   eeu het oorwegend Portugese immigrante en slawe uit Afrika na São Paulo
   gekom. As gevolg van die toenemende koffieverbouing en die
   slawebevryding in 1888 is 'n doelgerigte immigrasiebeleid ingestel,
   waarvolgens vanaf die middel van die 19de tot by die vroeë 20ste eeu
   veral Italianers en Portugese, maar ook groot getalle Duitsers,
   Libanese en Japanners hulle hier gevestig het. Baie van die immigrante
   het hul eie etniese woonbuurte gestig, en hulle nasate oorheers nog
   steeds stadswyke soos Liberdade (Japanners), Bela Vista (Italianers),
   Bom Retiro (Libanese) en Brooklin Paulista (Duitsers). Beduidende
   etniese groepe in die weste van die stad is daarnaas Sjinese, Jode,
   Koreaners, Armeniërs, Bolivianers, Litauers, Spanjaarde en Siriërs.

   As gevolg van die twee wêreldoorloë en die gepaardgaande politieke en
   ekonomiese moeilikhede in Europa, Japan en die Middel-Ooste was daar
   nog twee immigrasiegolwe in die 20ste eeu. Sedert die middel van die
   20ste eeu is São Paulo veral 'n belangrike bestemming vir binnelandse
   migrante uit die noordoostelike en later ook suidoostelike streke van
   Brasilië geword wat hier wersgeleenthede in die groeiende
   nywerheidsektor en boubedryf probeer vind het.

   Sedert die 1980's is die groei van São Paulo oorwegend toe te skryf aan
   die natuurlike bevolkingsaanwas. Alhoewel geboortesyfers geleidelik
   afneem, vertoon jonger mense as gevolg van die binnelandse migrasie nog
   steeds 'n groot aandeel aan die totale bevolking. Die jaarlikse
   bevolkingsgroei in die metropolitaanse gebied van São Paulo het sedert
   die 1990's duidelik begin afneem.

[wysig] Etniese diversiteit

   São Paulo het 'n betekenisvolle etniese diversiteit in vergelyking met
   ander stede:
     * 3 000 000 mense is direkte of indirekte afstammelinge van
       Portugese.
     * 3 000 000 is direk of indirekte afstammeling van Italianers. Een
       van die wolkekrabbers in die stad is Edifício Itália (Italiëgebou)
       gedoop ter ere van die Italianers en was eens op 'n tyd die hoogste
       gebou in die stad (165m).
     * 1 500 000 mense het 'n direkte of indirekte Afrika-afkoms.
     * 850 000 mense is direkte of indirekte afstammelinge van Libanese
       immigrante—by verre die grootste Libanese bevolking buite Libanon.
     * Meer as 1 miljoen mense is direkte of indirekte afstammelinge van
       Japanese. São Paulo huisves die grootste Japanese gemeenskap buite
       Japan. Die Japanese gemeenskap se historiese middelpunt is in
       woonbuurt Liberdade geleë.
     * Daar is 'n noemenswaardige aantal mense uit Spaanssprekende lande
       in Latyns-Amerika, veral Argentinië, Uruguay, Paraguay, Bolivië en
       Chili.
     * Let op baie paulistanos kom van gemengde etniese afkoms uit enige
       van die bogenoemde groepe.

   Ander gemeenskappe wat in betekenisvolle getalle voorkom:
     * Sjinese
     * Jode
     * Koreane
     * Armene
     * Lituaniërs
     * Romene
     * Spanjaarde
     * Siriërs
     * Irakese
     * Pole

[wysig] Feeste en parades

[wysig] Karnaval

   Die jaarlikse karnaval, wat amptelik op die Vrydag voor Aswoensdag
   begin en deur die Escolas de Samba, die sambaskole, georganiseer word,
   is een van die belangrikste besienswaardighede in die stad. Die parade
   van die plaaslike sambaskole met hulle pragtige kostuums is een van die
   grootstes ter wêreld. Baie van die deelnemers bestee 'n aansienlike
   deel van hul inkomste aan die kostuums, alhoewel hulle net enkele ure
   gedra word.

   Elkeen van die sambaskole dekoreer sy waens volgens 'n jaarliks
   wisselende hooftema en vervaardig ook bypassende kostuums. Daarnaas
   word die besonderhede soos ritme, choreografie, presentasie en samespel
   van die groep vasgelê. Hulle is ook die belangrikste kriteria by die
   toekenning van pryse. Die parades begin saans en neem sowat twaalf ure.

[wysig] Gay-, lesbiese, bi- en transseksuele parade

   Die Parada do orgulho GLBT is die grootste gay-, lesbiese, bi- en
   transseksuele parade en betoging teen homofobie en rassisme ter wêreld
   en vind in die herfs plaas. Op 10 Junie 2007 het meer as 3,5 miljoen
   mense aan die XIde parade deelgeneem, waaronder ook die burgemeester
   van São Paulo, Gilberto Kassab, en ministers van die Brasiliaanse
   regering.^[1]

[wysig] Verwysings

    1. ^ Welt Online: 3,5 Millionen bei Gay-Pride-Parade in Sao Paulo

[wysig] Bronne

     * Generalkonsulat der Bundesrepublik Deutschland: São Paulo und die
       deutsche Wirtschaft. [1]
     * Schacht, Siegfried en Heider, Almute: Brasilien. Reiseführer mit
       Landeskunde (Mai's Weltführer 24). Dreieich: Mai Verlag 1998

[wysig] Links

     * SaoPauloPHOTO.com English

   Commons
   Multimedia oor hierdie onderwerp is te vinde op Wikimedia Commons onder
   die titel:
   São Paulo (city), Brazil
   Hoofstede van Brasilië Brasilië Drapeau du Brésil

   Aracaju | Belém | Belo Horizonte | Boa Vista | Brasília | Campo Grande
   | Cuiabá | Curitiba | Florianópolis | Fortaleza | Goiânia | João Pessoa
   | Macapá | Maceió | Manaus | Natal | Palmas | Porto Alegre | Porto
   Velho | Recife | Rio Branco | Rio de Janeiro | Salvador | São Paulo |
   São Luís | Teresina | Vitória
   Kategorie: Stede in Brasilië

