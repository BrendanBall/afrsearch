TAM Linhas Aéreas


   TAM Linhas Aéreas (Transportes Aéreos Meridionais) is die grootste
   Brasiliaanse lugredery wat met sy vloot van 104 vliegtuie na 46
   bestemmings in Brasilië, Amerika en Europa vlieg. TAM Linhas Aéreas is
   in 1961 gestig en het sy hoofkwartier in São Paulo, met die twee
   plaaslike internasionale lughawens Guarulhos en Congonhas as sy basis.

[wysig] Geskiedenis

   TAM Airbus A320
   TAM Airbus A320

   TAM Linhas Aéreas is in 1961 onder die naam Táxi Aéreo Marília gestig
   en het destyds met sy enkel-enjin Cessna-vliegtuie passasiers en
   lugvrag op nasionale roetes tussen São Paulo, Mato Grosso en ander
   Brasiliaanse stede vervoer.

   Die lugredery se geskiedenis is nou verbind met die biografie van
   kaptein Rolim Adolfo Amaro wat sedert 1963 as piloot by TAM werksaam
   was. Hy het al vroeg die bestuur van die maatskappy oorgeneem wat - met
   kort onderbrekings - tot by sy afsterwe in 1999 onder sy leiding
   gestaan het.

   In 1971 was die totale aantal passasiers net 3 000. Die lugredery se
   naam is in 1976 gewysig tot TAM Transportes Aéreos Regionais, en Rolim
   het as hoofdeelaanhouer 67 persent van die aandele oorgeneem. In die
   tagtigerjare het die aantal passasiers sterk toegeneem, onder meer
   danksy die daarstelling van nuwe vliegroetes na lughawens binne die
   stadsgebied van Brasiliaanse metropole en TAM se sakebeleid wat
   klante-tevredeheid as sy belangrikste doelwit ingesluit het. 'n Aantal
   toekennings is aan die lugredery oorhandig, waaronder die tydskrif Air
   Transport World se World's Best Regional Airline-toekenning in 1995.

   In 1996 is die dogtermaatskappy TAM Transportes Aéreos Del Mercosur
   gestig, wat bestemmings in die buurlande bedien het. In dieselfe jaar
   is die groep se naam gewysig tot Transportes Aéreos Meridionais.

   'n Tyd lank was daar sprake van 'n samesmelting met die sukkelende
   mededinger Varig. Die onderhandelinge en die versmeltingsproses het
   egter baie moeilik geraak. Alhoewel die twee lugrederye ooreengekom het
   om as 'n eerste stap hul kodes te deel, is hierdie samewerking in Junie
   2005 weer gestaak.

   Vanaf 1982 het TAM F-27-vliegtuie van die vervaardiger Fokker op sy
   lugroetes gebruik. Die eerste straler-vliegtuig, 'n Fokker 100, is in
   1986 in gebruik geneem, en hierdie tipe het in die 1980's en 1990's die
   ruggraat van TAM se vloot gevorm. Ná 'n aantal ongelukke is die
   Fokker-stralers deur Airbus-vliegtuie vervang, waarby op internasionale
   roetes veral die Airbus-straler A330 gebruik word.

   Tans beplan die Star Alliance, een van die belangrikste internasionale
   kodedeeldienste, TAM as 'n nuwe lid te aanvaar.
   Kategorieë: Lugrederye • Brasilië

