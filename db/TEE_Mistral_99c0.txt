TEE Mistral


   Die TEE Mistral of TEE le Mistral was 'n beroemde treindiens van die
   Franse spoorwegmaatskappy SNCF, wat Parys met Marseille en Nice verbind
   het. Hy is vernoem na die koue Mistral-wind, wat vanuit 'n
   noord-westelike rigting oor Frankryk en die Mediterreense gebied waai.
   Met 'n reissnelheid van 127,7 kilometer per uur is hy tot 1981 as die
   snelste gereelde treindiens in Europa beskou.

   Sy voorloper Rapide Mistral is in 1951 met eersteklaswaens tussen Parys
   en Marseille ingestel. Die treindiens se roete is in 1952 tot by Nice
   verleng. Sedert 1954 is nuwe Inox-waens van vlekvrye staal vir die
   trein gebruik.

   Die treindiens is in die somer van 1965 in die
   Trans-Europ-Express-netwerk geïntegreer. Hy het as TEE 1 Parys met Nice
   verbind en as TEE 2 in die teenoorgestelde rigting geloop. Die trein
   het op Dijon (tot Februarie 1969 net die trein Nice toe), Lyon,
   Valence, Avignon, Marseille, Toulon, Saint-Raphaël, Cannes en Antibes
   stilgehou.

   Die TEE 1 het om 13:10 in Parys vertrek en om 23:20 (later om 22:25)
   uur in Nice gearriveer. Die trein uit die teenoorgestelde rigting het
   om 13:10 (later 14:35) in Nice vertrek en om 23:25 (23:35) uur in die
   Franse hoofstad gearriveer.

   Sedert 1969 is die trein met 'n nuwe reeks moderne
   hoësnelheidslokomotiewe, die tipes BB 9300 en CC 6500 en Inox-waens van
   die tipe Mistral 69 toegerus.

   Met die instelling van die hoësnelheidstrein TGV is die
   TEE-spoorwegverbindings, wat intussen TEE 10 en TEE genoem is, in die
   winter van 1982/1983 gestaak.

[wysig] Eksterne skakels

     * Die Inox-waens van die Mistral 69-reeks
     * Die waens van die TEE Mistral

   Kategorieë: Spoorvervoer • Frankryk

