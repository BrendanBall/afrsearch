TGV


   'n TGV-Duplex-hoësnelheidstrein in die Paryse stasie Gare de Lyon
   'n TGV-Duplex-hoësnelheidstrein in die Paryse stasie Gare de Lyon
   Die TGV-stasie in Avignon
   Die TGV-stasie in Avignon

   Die TGV ('n afkorting van die Franse train à grande vitesse,
   hoësnelheidstrein) is die Franse hoësnelheidstrein, wat deur die
   maatskappy ALSTOM gebou word - dikwels in samewerking met die Kanadese
   maatskappy Bombardier (Montréal, Québec). Hy word in Frankryk as 'n
   nasionale simbool beskou en is nou die mees suksesvolle sneltrein in
   Europa.

   Die TGV bereik gereeld 'n maksimale snelheid van 320 km/h, alhoewel hy
   tydens 'n spesiale toetsrit in die jaar 2007 al 'n rekordspoed van
   574,8 km/h behaal het wat van hom die vinnigste spoorwegtrein ter
   wêreld maak. Die trein, wat hierdie rekord opgestel het, was wél 'n
   gewysigde en veral verkorte weergawe van die TGV en is gebruik om die
   tegniese moontlikhede van dié trein te bepaal.

   Die TGV- en soortgelyke Thalys- en Eurostar-treine verbind groot Franse
   metropole en ry ook op spoorwegverbindings met België, Duitsland, die
   Verenigde Koninkryk, Nederland, Italië en Switserland.

[wysig] Geskiedenis

   Onder die indruk van die Japannese Shinkansen het die Franse Spoorweë,
   SNCF, in die jaar 1964 met die ontwikkeling van planne vir 'n Franse
   hoësnelheidstrein begin wat as 'n alternatief vir die vliegtuig
   aangebied sou word.
   TGV in die stasie van Rennes (Bretagne)
   TGV in die stasie van Rennes (Bretagne)

   Die SNCF het oorspronklik beplan om 'n gasturbine-aangedrewe
   hoësnelheidstrein te ontwikkel, aangesien die tegniese probleme met die
   kragtoevoer tydens snelhede van meer as tweehonderd kilometer per uur
   aanvanklik geblyk het onoplosbaar te wees. In 1972 is 'n eerste
   gasturbine-trein gebou, wat vir talle toetsritte geneem is. Tog is as
   gevolg van die oliekrisis in die sewentigerjare die voorkeur aan 'n
   elektriese stelsel gegee. Vanaf Desember 1976 is die eerste
   hoësnelheidspoorweglyn, wat uitsluitlik vir die TGV ontwerp is en Parys
   en Lyon sou verbind, gebou. Die eerste twee treine is in 1978 in diens
   geneem. Op 26 Februarie 1981 het die TGV met 'n snelheid van 381
   kilometer per uur op hierdie spoorweglyn naby Tonnerre 'n nuwe
   wêreldrekord opgestel. 'n Tweede rekord was 515,3 kilometer per uur,
   wat 'n TGV-trein op 18 Mei 1990 naby Parys bereik het.

   Die reistyd van Parys na Lyon is van die oorspronklike 3 ure 55 minute
   met die sneltrein Mistral verminder tot twee ure. Tegelykertyd is die
   totale lengte van die spoorweglyn tussen die twee stede verminder van
   512 tot 429 kilometer. Die nuwe lyn het baie gewild geraak, en in 1986
   was daar reeds 47 000 passasiers per dag.

   Op 3 April 2007 het 'n spesiale TGV-trein met twee lokomotiewe en drie
   dubbelverdieping-waens, wat deur Alstom gebou en "V 150" genoem is, op
   die nuwe spoorweglyn tussen Parys en Straatsburg met 574,8 kilometer
   per uur 'n nuwe wêreldspoedrekord vir gewone spoorwegvoertuie opgestel
   (die Japannese magneetsweeftrein Maglev het in 2003 selfs 'n spoed van
   581 km/h bereik, maar dit word nie as 'n gewone spoorwegvoertuig beskou
   nie). Die trein se naam verwys na sy spoed van 150 meter per sekonde of
   540 kilometer per uur.

   Die rekordspoed is as 'n sukses vir Frankryk se belangrikste
   hoëtegnologie-produk beskou, wat sodoende die Duitse ICE en Japanse
   Shinkansen oortref het. Onderhandelings oor die moontlike bou van
   TGV-lyne in Argentinië en Kalifornië het reeds voor die rekord begin,
   en ook die Volksrepubliek van Sjina het belang in die tegnologie
   gestel.

[wysig] Tegniese besonderhede

   Vir die TGV is kragwaens aan weerskante is met agt passasierwaens
   gekombineer. Die basiese konsep van die TGV is om die hoësnelheidstrein
   aanvanklik op reeds bestaande spoorweë te laat ry, alhoewel dit 'n
   beperking op die maksimale snelheid plaas. Die nuwe lyne, waarop net
   die TGV mag ry, is omhein om ongelukke te vermy. 'n Nuwe
   kontrolesentrum, wat in Parys opgerig is, is in radiokontak met elke
   TGV-trein.

   Die TGV is volgens aërodinamiese beginsels ontwerp om kragverbruik te
   beperk, en die eerste TGV-treine verbruik teen 'n spoed van 260
   kilometer per uur net so veel energie soos 'n gewone trein teen 200
   kilometer per uur.

[wysig] Buitelandse weergawes van die TGV

   Ook die Amerikaanse Acela Express van die spoorwegmaatskappy Amtrak
   baseer op die tegnologie van die TGV, alhoewel die trein grotendeels in
   die Verenigde State vervaardig word en eintlik 'n afwykende weergawe
   van die Franse ontwerp is. Die Amerikaanse treine verbind Washington,
   D.C. met New York en Boston teen 'n maksimale spoed van 240 kilometer
   per uur.

   Die Spaanse hoësnelheidstrein AVE maak eweneens gebruik van die TGV se
   tegnologie. Die Spaanse spoorwegmaatskappy het egter verseker dat die
   trein 'n plaaslike karakter kry - die ontwerp van die trein is deur 'n
   plaaslike onderneming aangepas. Die AVE ry op die nuwe lyn tussen
   Madrid en Sevilla, teen 'n maksimale snelheid van 300 kilometer per
   uur.

   Die Franse TGV Atlantique is ook die grondslag vir die eerste Koreaanse
   hoësnelheidstrein KTX (Korean Train eXpress), wat die Suid-Koreaanse
   hoofstad Seoul met Chonan, Daegoe en Boesan verbind. 46 eenhede van
   hierdie trein ry sedert Desember 2003 op hierdie lyn van 412 kilometer.

   TGV                          Hoësnelheidstreine
       Acela Express | Aérotrain | AGV | AVE | Eurostar | Eurostar Italia |
       Flytoget | InterCityExpress | JR-Maglev MLX01 | Magneetsweeftreine |
                      Pendolino | Shinkansen | TGV | Thalys |
                         Treno Alta Velocità | Transrapid


   Hierdie artikel is gekies as 'n voorbladartikel. Klik gerus hier vir
   meer inligting.

   Kategorieë: Frankryk • Spoorvervoer

