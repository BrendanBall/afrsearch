Taipei


   Taipei 101, die tweede hoogste gebou ter wêreld
   Taipei 101, die tweede hoogste gebou ter wêreld

   Taipei is die hoofstad en grootste stad van die Republiek van Sjina met
   2 619 022 inwoners (sensus van 2005). Die stad op die eiland Taiwan,
   wat teen die Danshueirivier lê, is die ekonomiese en kulturele sentrum
   van die eilandrepubliek. Die vernaamste nywerhede is elektriese en
   elektroniese uitrusting, tekstiele, metale, skeepsbou en motorfietse.

[wysig] Geskiedenis

   'n Nagtelike uitsig oor Taipei
   'n Nagtelike uitsig oor Taipei

   Taipei was oorspronklik die tuiste van die Ketagalan. Eers met die
   begin van die Ming-dinastie (1368-1644) het die immigrasie van Sjinese
   'n aanvang geneem. In die 17de eeu het die gebied onder Spaanse en
   Nederlandse heerskappy gekom, tog is die Europeërs deur die Sjinese
   veroweraar Koxinga (Zheng Chenggong) weer verdryf. Die gebied van
   Taipei het tydens die grootskaalse Sjinese kolonisasie 'n ongerepte
   wildernis gebly, aangesien die setlaars van die vasteland hulle veral
   in die stad Tainan gevestig het.

   In 1949, toe die regering van die Republiek van Sjina haar setel na
   Taiwan verskuif het, was Taipei nog 'n onbenullige klein stad. Vanaf
   die sestigerjare het dit egter tot een van die belangrikste metropole
   in Asië ontwikkel. Desondanks die ekonomiese groei is die Sjinese
   karakter van die stad bewaar en lok vandag selfs toeriste uit Hong Kong
   en Singapoer, waar die ou Sjinese stadskerne grotendeels verdwyn het.

[wysig] Geografie en klimaat

   Taipei lê teen die Tamsoeirivier, in 'n kusvlakte van die subtropiese
   Noord-Taiwan. Die eiland het net twee seisoene, 'n hete tussen Mei en
   Oktober en 'n koue van Desember tot Maart. Die taifoenseisoen duur van
   Julie tot Oktober.

[wysig] Besienswaardighede

   Die Nuwejaarfees 2003 in 'n tempel van Taipei
   Die Nuwejaarfees 2003 in 'n tempel van Taipei
   Taipei 101
   Taipei 101
     * Taipei 101 is 'n finansiële sentrum en tans die tweede hoogste
       gebou wêreldwyd teen 508 m (net ná Burj Dubai in Doebaai, wat
       512,1 m hoog is). Sy argitektoniese styl simboliseer die
       bamboesplant, terwyl die syfer "101" na die aantal verdiepings
       verwys. Die gebou is volgens die ou Sjinese leerstellings van feng
       shui ontwerp. Dit neem die 63 hoëspoed-hysbakke slegs sowat 30
       sekondes om die uitkykplekke bo-op te bereik. Die hysbakke is
       lugdig verseël om te voorkom dat die passasiers se trommelvliese
       ernstig beseer word.
     * Die Grand Hotel in die styl van 'n ou Sjinese paleis is 'n bekende
       baken in die noorde van Taipei.
     * Oos van die Grand Hotel lê die National Revolutionary Martyr's
       Shrine, ter nagedagtenis van die gesneuwelde nasionale
       rewolusionêre van Sjina.
     * Die Nasionale Paleismuseum huisves sedert 1965 die crème de la
       crème van die Sjinese kuns, en slegs 'n klein gedeelte van die
       honderdduisende kunswerke, wat die museum bewaar, word vertoon. Die
       skilderye, jade, porselein, kalligrafieë en ander objekte uit 1 000
       jaar se geskiedenis is die oorspronklike versameling van die
       Sjinese keisers wat voor die Japanners en kommuniste gered is.
     * By die uitgestrekte Kulturele Sentrum Tsiang Kai-Sjek bekoor 'n
       oorwelfde poort in die Ming-styl, met 'n indrukwekkende hoogte van
       30 m.
     * Die Hwa-Hsi-Straat bied snags die outentieke atmosfeer van 'n
       Sjinese mark. Weens die talle slangehandelaars word die straat ook
       "Slangelaan" genoem. In die buurt lê ook die
     * Drakensberg (Loeng-sjan)-tempel met 'n groot aantal skulpture en
       ander kunswerke. Sy naam is te danke aan die draakskulpture bo-op
       sy dak.
     * Die China Ceramics Factory (Sjinese Keramiekfabriek) in die
       voorstad Peitou wys hoe die kosbare plaaslike porselein vervaardig
       word.

   Die Grand Hotel van Taipei
   Die Grand Hotel van Taipei
     * Die Hsing-Tien-tempel in die Min-Huan Oos-Straat 261 is 'n tipiese
       voorbeeld van Sjinese tempelargitektuur. Twee miniatuurtuine
       simboliseer die natuur.
     * Die Bao-An-tempel in die Ha-Mi-Straat is 'n tipiese Sjinese tempel
       wat met sy besigheid en bontheid 'n indruk van die tradisionele
       Sjinese godsdiensuitoefening gee.

   Kategorie: Republiek van Sjina

