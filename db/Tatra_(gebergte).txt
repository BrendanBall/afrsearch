Tatra (gebergte)


   Die Tatra, soos gesien vanuit die Rysy-bergspits in Pole
   Die Tatra, soos gesien vanuit die Rysy-bergspits in Pole

   Tatra (Slowaaks en Pools Tatry) is 'n bergreeks in die geologiese
   Fatra-Tatra-gebied en maak deel uit van die groter Karpate-gebergte.
   Die grootste deel van die Tatra lê in Slowakye, 'n kleiner deel in
   Pole. Rysy in die Poolse Tatra is met 'n hoogte van 2 499 meter bo
   seevlak die hoogste bergspits in die land, terwyl Gerlachovský štít met
   'n hoogte van 2 655 meter die hoogste bergspits van die Tatra- asook
   die hele Karpate-gebergte is. Die Hoë Tatra is die enigste hooggebergte
   in die Karpate-reeks. Die grootste stad en bekendste toeristeplek in
   die Poolse deel van Tatra is Zakopane.

   Die Tatra-gebergte word verdeel in die
     * die Wes-Tatra (wat ook die Liptause Alpe genoem word, Slowaaks
       Západné Tatry, Pools Tatry Zachodnie),
     * die Oos-Tatra (Slowaaks Východné Tatry, Pools Tatry Wschodnie), wat
       verder verdeel word in die Hoë Tatra (Slowaaks Vysoké Tatry, Pools
       Wysokie Tatry) in die weste en die Belaanse Tatra (Slowaaks
       Belianske Tatry, Pools Tatry Bielskie) in die ooste.

   Die sogenaamde Lae Tatra vorm 'n eie bergreeks en word deur die
   Liptause Bekken (Liptovská kotlina) met die Váhrivier van die Hoë Tatra
   geskei. In hierdie bekken lê ook die landskappe Liptov en Spiš (Pools
   Spisz). Wes van die Tatra lê die gewes Orava (Pools Orawa), terwyl die
   Tatra in die noorde aan die gewes Podhale en die Gorce- en
   Beskiede-bergreekse grens.

   Die Slowaakse kant van die Tatra-gebergte met sy uitgestrekte bosse is
   op 19 November 2004 deur 'n sterk orkaan met windsnelhede van tot by
   150 kilometer per uur verwoes.

[wysig] Eksterne skakels

     * Die vallei van die vyf Poolse mere
     * Die Poolse Tatra
     * Die Nasionale Park
     * Prente van die Tatra
     * Die Hoë Tatra

   Commons
   Multimedia oor hierdie onderwerp is te vinde op Wikimedia Commons onder
   die titel:
   Tatra Mountains
   Kategorieë: Slowakye • Pole

