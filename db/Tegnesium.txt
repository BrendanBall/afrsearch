Tegnesium



                    molibdeen – tegnesium – rutenium
           Mn
           Tc
           Re


             Tegnesium in die periodieke tabel

                                                  Volledige tabel

                                                                  Algemeen
                                    Naam, Simbool, Getal Tegnesium, Tc, 43
                                             Chemiese reeks Oorgangsmetale
                                             Groep, Periode, Blok 7, 5 , d
                          Digtheid, Hardheid 11500 kg/m^3 , Nie beskikbaar
                                                       Voorkoms silwergrys
                                                                 Tegnesium
                                                           Atoomeienskappe
                                                         Atoomgewig 98 ame
                                           Atoomradius (ber.) 135 (183) pm
                                                   Kovalente radius 156 pm
                                               Vanderwaalsradius geen data
                                       Elektronkonfigurasie [Kr] 4d^5 5s^2
                                   e^− e per energievlak 2, 8, 18, 13, 2
                      Oksidasietoestande (Oksied) 0,2,4,5,6,7 (sterk suur)
                                              Kristalstruktuur Heksagonaal
                                                        Fisiese eienskappe
                            Toestand van materie Vastestof (paramagneties)
                                               Smeltpunt 2430 K (2157 °C)
                                       Kookpunt 5200 K (4927 °C) (geskat)
                                       Molêre volume 8.63 ×10^-6 m^3/mol
                                              Verdampingswarmte 660 kJ/mol
                                                 Smeltingswarmte 24 kJ/mol
                                            Dampdruk 0.0229 Pa teen 2473 K
                                                 Spoed van klank geen data
                                                                   Diverse
                               Elektronegatiwiteit 1.9 (Skaal van Pauling)
                                             Elektronaffiniteit -53 kJ/mol
                                 Spesifieke warmtekapasiteit 210 J/(kg·K)
                                     Elektriese geleidingsvermoë 6.7 MS/m
                                  Termiese geleidingsvermoë 50.6 W/(m·K)
                                      1^ste ionisasiepotensiaal 702 kJ/mol
                                      2^de ionisasiepotensiaal 1470 kJ/mol
                                      3^de ionisasiepotensiaal 2850 kJ/mol
                                                     Mees stabiele isotope

                                 iso   NV  halfleeftyd  VM   VE MeV
                                                            [nie SI]  VP
                                ^97Tc sin. 2.6 x 10^6 j ε   0.320    ^97Mo
                                ^98Tc sin. 4.2 x 10^6 j β^- 1.796    ^98Ru
                                ^99Tc sin. 211,100 j    β^- 0.294    ^99Ru

                       SI eenhede & STD word gebruik tensy anders vermeld.

   Tegnesium is 'n chemiese element in die periodieke tabel met die
   simbool Tc en atoomgetal van 43. Die chemiese eienskappe van hierdie
   silwergrys, radio-aktiewe, kristallyne oorgangsmetaal lê iewers tussen
   renium en magnesium. Die isotoop met die kortste leeftyd, Tc-99m, word
   gebruik in die kerngeneeskunde om sekere soorte kankers mee te
   diagnoseer. Tc-99 word gebruik as 'n gammastraalvrye bron van
   betastrale en sy pertegnaat-ioon kan moontlik gebruik word as
   korrosieweerder in staal (hierdie gebruik word egter beperk vanweë
   tegnesium se radio-aktiwiteit).

   Dmitri Mendelejev het baie van die eienskappe van element 43, wat hy
   ekamangaan genoem het, lank voor die ontdekking daarvan voorspel (sien
   Elemente deur Mendelejev voorspel). In 1937 was die isotoop Tc-97 die
   eerste element wat kunsmatige vervaardig word, vandaar die naam (vanuit
   die Grieks technètos, wat kunsmatig beteken). Die meeste tegnesium wat
   op aarde geproduseer word, is 'n neweproduk van die fisie van uraan-235
   in kernreaktore en word onttrek vanuit die kernstawe. Geen isotoop van
   tegnesium het 'n halfleeftyd van langer as 4.2 miljoen jaar (Tc-98)
   nie, dus het die waarneming daarvan in rooi reuse in 1952 die teorie
   ondersteun dat sterre ook swaarder elemente kan vervaardig. Op aarde
   kom tegnesium slegs natuurlik in uraanerts as 'n produk van spontane
   fisie voor; die hoeveelhede is uiters klein, maar die teenwoordigheid
   is nogtans vasgestel.

   Inhoud

        * 1 Kenmerkende eienskappe
        * 2 Aanwendings
             + 2.1 Kerngeneeskunde
             + 2.2 Nywerheid
        * 3 Geskiedenis
             + 3.1 Soektog voor die ontdekking
             + 3.2 Betwisde ontdekking van 1925
             + 3.3 Amptelike ontdekking en latere geskiedenis
        * 4 Verspreiding
             + 4.1 Vervaardiging
             + 4.2 Deel van radio-aktiewe afval
        * 5 Isotope
             + 5.1 Stabiliteit van Tegnesium isotope
        * 6 Voorsorgmaatreëls
        * 7 Verwysings
        * 8 Eksterne skakels

[wysig] Kenmerkende eienskappe

   Tegnesium is 'n silwergrys radio-aktiewe metaal met 'n voorkoms
   soortgelyk aan platinum. Dit word egter meestal as 'n grys poeier
   voorberei. Dit kom tussen renium en mangaan op die periodieke tabel
   voor en soos deur die periodieke wet voorspel, lê sy eienskappe tussen
   die twee elemente. Die element is ongewoon onder die ligte elemente
   aangesien dit geen stabiele isotope het nie en daarom op aarde uiters
   skaars is.

   Die metaalvorm van tegnesium verloor stadig sy glans in vogtige lug.
   Die oksiede is TcO[2] en Tc[2]O[7]. Onder oksiderende toestande sal
   tegnesium (VII) bestaan as die pertegnaat ioon, TcO[4]^-. Oksidasie
   toestande van tegnesium sluit 0, +2, +4, +5, +6 en +7 in. Wanneer dit
   in poeiervorm voorkom sal tegnesium in suurstof brand. Dit los op in
   koningswater, salpetersuur en gekonsentreerde swaelsuur, maar los nie
   in soutsuur op nie. Dit het kenmerkende spektraallyne by 363 nm, 403
   nm, 410 nm, 426 nm, 430 nm en 485 nm.

   Die metaalvorm is effe paramagneties wat beteken dat sy magnetiese
   dipole met eksterne magnetiese velde oplyn, al is dit self nie
   normaalweg magneties nie. Die kristalstruktuur van die metaal is
   diggepak-heksagonaal. Suiwer metalliese enkelkristallyne tegnesium word
   'n tipe II-supergeleier teen 7.46 K; onreëlmatige kristalle en
   spoor-onsuiwerhede verhoog hierdie temperatuur tot 11.2 K vir 'n 99.9%
   suiwerheid tegnesiumpoeier. Onder hierdie temperatuur het tegnesium 'n
   baie hoë magnetiese penetrasiediepte, die hoogste van al die elemente
   buiten niobium.

[wysig] Aanwendings

[wysig] Kerngeneeskunde

   Tc-99m (die m dui aan dat dit 'n metastabiele kernisomeer is) word
   gebruik in radio-aktiewe isotoop mediese toetse. Dit word byvoorbeeld
   as 'n radio-aktiewe spoorder gebruik wat geneeskundige toerusting in
   die liggaam kan waarneem. Dit is uiters geskik vir dié doeleinde omdat
   dit geredelik waarneembare 140 keV gammastrale uitstraal, nie enige
   betastrale uitstraal nie en 'n kort halfleeftyd van so kort as 6.01 ure
   het (wat beteken dat dit byna geheel en al na Tc-99 binne bestek van 24
   ure sal verval). In die boek Tegnesium deur Klaus Schwochau word 31
   radiofarmaseutiese produkte wat op Tc-99m gebaseer is, gelys vir
   verbeelding en ander funksionele studies van die brein, miokardium,
   skildklier, longe, lewer, galblaas, niere, skelet, bloed en
   kwaadaardige gewasse.

   In Immunosintografie word Tc-99m in 'n monoklone teenliggaam ('n tipe
   proteïn van die immuniteitstelsel) geïnkorporeer wat in staat is om aan
   kankerselle te verbind. 'n Paar ure na inspuiting kan mediese
   toerusting gebruik word om die gammastraling wat deur Tc-99m
   uitgestraal word op te spoor. Daar waar die stralingsdigtheid hoër is,
   is waar die kanker teenwoordig is. Hierdie tegniek is veral nuttig vir
   kankers wat moeilik is om te vind, soos onder andere kanker wat die
   ingewande aantas. Hierdie veranderde teenliggame word deur die Duitse
   maatskappy Hoechst onder die handelsmerk Scintium verkoop.

   Wanneer Tc-99m gekombineer word met 'n tinverbinding bind dit ook aan
   rooibloedselle en word daarom gebruik om 'n prent te vorm oor die
   afwykings in die bloedsomloopstelsel. 'n pirofosfaatioon met Tc-99m
   verbind aan kalsium neerslae in beskadigde hartspiere, wat dit dus
   nuttig maak om die omvang van die skade wat deur 'n hartaanval
   veroorsaak is, vas te stel. Die swael-kolloïde van Tc-99m word deur die
   milt geabsorbeer wat dit moontlik maak om 'n afbeelding van die
   struktuur van dié orgaan te maak.

   Blootstelling aan straling vanweë diagnostiese behandelings wat Tc-99m
   bevat kan laag gehou word. Terwyl Tc-99m nogal hoogs radio-aktief is
   (wat dit moontlik maak om klein hoeveelhede maklik op te spoor) het dit
   'n kort halfleeftyd wat verval na die minder reaktiewe Tc-99. In die
   vorm waarin dit tydens bogenoemde mediese toetse toegedien word
   (gewoonlik pertegnaat) word beide hierdie isotope vinnig deur die
   liggaam uitgeskei (gewoonlik binne 'n kwessie van 'n paar dae).

[wysig] Nywerheid

   Onder sekere omstandighede kan 'n klein konsentrasie (5×10^-5 M van die
   pertegnaat ioon in water yster en staal teen korrosie beskerm.
   CrO[4]^2- kan ook hierdie funksie verrig maar word in konsentrasies
   vereis wat tien keer so hoog kan wees. In 'n eksperiment wat uitgevoer
   is, het 'n monster wat in 'n waterige oplossing van pertegnaat vir 20
   jaar lank laat staan is, heeltemal ongekorrodeer gebly. Die meganisme
   waarop die pertegnaat ioon teen korrosie beskerm word nie goed verstaan
   nie, maar dit wil voorkom asof dit iets met die omkeerbare vorming van
   'n dun oppervlaklagie te doen het. Die effek verdwyn baie vinnig as die
   konsentrasie van pertegnaat onder die minimum konsentrasie val of as
   die konsentrasie van ander ione te hoog word. Die radio-aktiewe aard
   van tegnesium ( 3 MBq per liter teen die vereiste konsentrasies) maak
   die metode van korrosiebeskerming onprakties in die meeste gevalle.

   Soos renium en palladium, kan tegnesium ook as 'n katalis dien. Vir
   seker reaksies, byvoorbeeld die dehidrogenasie van isopropielalkohol,
   is dit by verre 'n meer effektiewe katalis as renium of palladium.
   Natuurlik is die radio-aktiwiteit daarvan 'n hindernis tot die veilige
   benutting van hierdie eienskappe.

   Tegnesium-99 verval bykans geheel en al deur beta-verval, met die
   uitstraling van beta partikels met eenvormige lae energie en geen
   gepaardgaande gammastrale nie. Meerendeels beteken sy baie lang
   halfleeftyd dat die emissie baie stadig met tyd afneem. Dit kan ook in
   hoë chemiese en isotopiese suiwerheid uit radio-aktiewe afval onttrek
   word. Dis om hierdie rede dat dit 'n NIST standaard beta-emitter is vir
   gebruik in die kalibrasie van toerusting.

   Tc-95 met 'n halfleeftyd van 61 dae, word gebruik as 'n radio-aktiewe
   spoorder om die beweging van tegnesium in plant- en dierestelsels in
   die omgewing te bestudeer.

[wysig] Geskiedenis

[wysig] Soektog voor die ontdekking

   Dmitri Mendelejev het tegnesium se eienskappe voorspel voordat dit
   ontdek is.
   Dmitri Mendelejev het tegnesium se eienskappe voorspel voordat dit
   ontdek is.

   'n Aantal jare lank het daar 'n gaping in die periodieke tabel tussen
   molibdeen (element 42) en rutenium (element 44) bestaan. Baie vroeëre
   navorsers was ywerig om eerste te wees om die ontbrekende element te
   ontdek en te benoem; die ligging daarvan op die tabel het daarop gedui
   dat dit makliker sou wees om die element te ontdek as wat die ander
   onbekende elemente sou wees. Daar is eers gereken dat dit in
   platinumerts in 1828 gevind is. Die ontdekking is polinium genoem maar
   daar is later vasgestel dat dit slegs onsuiwer iridium is wat ontdek
   is. Daarna is daar in 1846 beweer dat 'n nuwe element ilmenium ontdek
   is, maar daar is toe later vasgestel dat die stof slegs onsuiwer
   niobium was. Hierdie fout is in 1847 herhaal met die 'ontdekking' van
   pelopium. Dmitri Mendelejev het voorspel dat hierdie vermiste element
   chemiese eienskappe soortgelyk aan die van mangaan sou hê en dit
   ekamangaan genoem (sien Elemente deur Mendelejev voorspel.

   In 1877 het die Russiese chemikus Serge Kern die ontdekking van die
   vermiste element in platinumerts gerapporteer. Kern het wat hy gedink
   het die nuwe element was davyum genoem ter ere van die bekende Engelse
   chemikus Sir Humphry Davy, maar daar is ook later vasgestel dat hierdie
   stof 'n mengsel van iridium, rodium en yster was. 'n Ander kandidaat,
   lucium, het in 1896 gevolg maar daar is toe vasgestel dat dit yttrium
   was. Toe is daar in 1908 bewyse gevind deur die Japannese chemikus
   Masataka Ogawa wat volgens hom gedui het op die teenwoordigheid van die
   element in die mineraal thorianiet. Ogawa het toe die element nipponium
   (van Nippon wat Japan in Japannees beteken). Latere ondersoeke het
   egter aan die lig gebring dat dit renium (element 75) was en nie
   element 43 nie.

[wysig] Betwisde ontdekking van 1925

   Die Duitse chemici Walter Noddack, Otto Berg en Ida Tacke (later Mev.
   Noddack) het die ontdekking van element 43 in 1925 aangekondig en dit
   masurium genoem. Die groep het columbiet met 'n elektrone bombardeer en
   uit die X-straal diffraksie spektrogram afgelei dat die element daarin
   teenwoordig was. Die golflengte van die X-strale wat ontstaan toon 'n
   verband met die atoomgetal volgens 'n formule wat deur Henry Moseley
   afgelei is. Die span het beweer dat hulle 'n flou X-straal sein bespeur
   het wat deur element 43 veroorsaak is. Hul tydgenote kon egter nie die
   eksperiment herhaal nie en is dit vir baie jare as 'n fout afgemaak.

   Dis eers in 1998 dat die verwerping van hulle eis bevraagteken is. John
   T. Armstrong van die National Institute of Standards and Technology in
   die V.S.A het rekenaarsimulasies gedoen van die eksperimente en
   resultate verkry wat noue ooreenstemming met die resultate van die 1925
   span getoon het; David Curtis van die Los Alamos National Laboratory
   het ook baie klein hoeveelhede tegnesium wat natuurlik voorkom, gemeet.
   Die ontdekking word egter steeds betwis.

[wysig] Amptelike ontdekking en latere geskiedenis

   Emilio Segrè was 'n mede-ontdekker van tegnesium.
   Emilio Segrè was 'n mede-ontdekker van tegnesium.

   Die ontdekking van element 43 word tradisioneel toegeskryf aan 'n
   eksperiment in 1937 in Sisilië wat deur Carlo Perrier en Emilio Segrè
   uitgevoer is. Die navorsers van die Universiteit van Palermo het die
   tegnesium-isotoop Tc-97 in 'n monster van molibdeen waargeneem, wat
   Ernest Lawrence 'n jaar tevore aan Segrè gegee het. Die monster is
   voorheen oor 'n tydperk van verskeie maande met deuteriumkerne
   gebombardeer by die siklotron van die Universiteit van Kalifornië,
   Berkeley. Die Universiteit van Palermo wou hê dat die element panormium
   gedoop word, maar daar is toe uiteindelik besluit om die element
   tegnesium te noem aangesien dit die eerste kunsmatig vervaardigde
   element was.

   In 1952 het die sterrekundige Paul Merril in Kalifornië die
   spektraalafdruk van tegnesium in die lig van S-tipe rooi-reuse
   waargeneem. Hierdie massiewe sterre naby aan die einde van hulle
   lewensiklus was ryk in die element met sy kort lewensduur, wat beteken
   dat kernreaksies in die sterre dit moes vervaardig het. Hierdie
   waarneming is gebruik om die toe onbevestigde teorie dat sterre die
   plek is waar swaar elemente vervaardig word, te versterk. Meer onlangs
   het dit ook as bewys gedien dat elemente gevorm word deur die
   neutronvangs in die s-proses.

   Sedert die ontdekking daarvan was daar baie pogings om die element in
   natuurlike aardse bronne op te spoor. In 1962 is tegnesium-99 in klein
   hoeveelhede (ongeveer 0.2 ng/kg) geïsoleer en geïdentifiseer in
   pikblende uit die Belgiese Kongo (hedendaagse DRK); dit ontstaan in
   hierdie mineraal as 'n spontane fisie-produk van uraan-238. Hierdie
   ontdekking is deur B.T. Kenna en P.K. Kuroda gemaak.

[wysig] Verspreiding

   Aangesien tegnesium onstabiel is, kom slegs spoorhoeveelhede natuurlik
   in die aarde se kors voor as 'n vervalproduk van uraan. In 1999 het
   David Curtis (sien hierbo) beraam dat 'n kilogram uraan minder as 1
   nanogram (1×10^-9 g) tegnesium bevat.

[wysig] Vervaardiging

   In teenstelling met sy uiters beperkte natuurlike voorkoms, word
   massahoeveelhede tegnesium-99 elke jaar vanuit uitgeputte
   kernbrandstofstawe herwin. Die fisie van 'n gram uraan-235 in
   kernreaktore lewer 27 mg Tc-99, wat aan tegnesium 'n
   splitsingsrendement van 6.1% gee.

   Daar is na raming tot en met 1994 ongeveer 49 000 TBq (78 metrieke ton)
   tegnesium in kernreaktore vervaardig. Slegs 'n klein hoeveelheid
   hiervan word kommersieel benut. Tegnesium is vanaf 2005 aan houers van
   'n ORNL-permit teen 'n prys van $83/g beskikbaar (verpakkingskostes
   uitgesluit).

   Die produksieproses van tegnesium-99 vanuit uitgeputte kernstawe is 'n
   omslagtige proses. Tydens die herverwerking van die kernbrandstof, kom
   dit in die uitvloeisel voor, wat hoogs radio-aktief is. Wanneer dit vir
   'n paar jaar laat staan word, val die radio-aktiwiteit tot so 'n mate
   dat die onttrekking van die langlewende isotope, wat tegnesium-99
   insluit, lewensvatbaar word.

   Die metastabiele (waar die kern in 'n opgewekte toestand verkeer)
   isotoop Tc-99m word as 'n byproduk van die splitsing van uraan in
   kernreaktore vervaardig. Molibdeen (Mo) wat 'n groot hoeveelheid
   Tc-99m, moederisotoop Mo-99 bevat, word vanuit die reaktor se
   radio-aktiewe afval onttrek en aan hospitale verkoop. Molibdeen-99 het
   'n halfleeftyd van 67 ure, dus word die kort leeftyd tegnesium-99m
   (halfleeftyd: 6 ure), wat 'n vervalproduk is, voortdurend geproduseer.
   Hospitale onttrek dan die tegnesium uit die oplossing deur van 'n
   tegnesium-99m opwekker ("tegnesium koei") gebruik te maak.

   Ander tegnesium isotope word nie in noemenswaardige hoeveelhede deur
   splitsing vervaardig nie; indien hulle benodig word, word hulle
   vervaardig deur die neutronbestraling van moederisotope (byvoorbeeld,
   Tc-97 word gemaak deur die neutronbestraling van Ru-96).

[wysig] Deel van radio-aktiewe afval

   Aangesien tegnesium-99 'n hoofproduk is van kernfisie van beide
   uraan-235 en plutonium-239, is dit teenwoordig in radio-aktiewe afval
   van fisie reaktore en word vervaardig wanneer 'n fisie-bom ontplof. Die
   hoeveelheid kunsmatig vervaardigde tegnesium in die omgewing oortref
   die natuurlike bronne tot 'n groot mate. Dit is die gevolg van die
   atmosferiese kerntoetse asook die wegdoen en prosessering van hoë-vlak
   radio-aktiewe afval. Vanweë sy hoë splitsingsrendement en relatief hoë
   halfleeftyd, maak tegnesium-99 'n groot deel van kernafval uit. Die
   verval daarvan, gemeet in becquerel per hoeveelheid uitgeputte
   brandstof, is nog hoog tot ongeveer 10^4 tot 10^6 jaar na die skep van
   die kernafval.

   Na raming is ongeveer 160 TBq (ongeveer 250 kg) tegnesium-99 in die
   omgewing vrygestel tydens atmosferiese kerntoetse tot en met 1994. Die
   hoeveelheid tegnesium-99 vanaf kernreaktore wat tot en met 1986 in die
   omgewing vrygestel is word geraam op ongeveer 1000 Tbq (ongeveer 1600
   kg), primêr as gevolg van die herprossesering van kernbrandstof; die
   meeste hiervan het in die see beland. Die herprosesseringsmetodes het
   in die afgelope paar jare verbeter en is uitvloeisels heelwat
   verminder, maar in 2005 word daar steeds deur die Sellafield aanleg
   uitvloeisel in die Ierse see gestort. Tussen 1995-1999 is soveel as 550
   Tbq (ongeveer 900 kg) vrygestel en sedert 2000 word die jaarlikse
   hoeveelheid deur regulasies beperk tot 90 Tbq (ongeveer 140 kg).

   As gevolg van die herprosessering van kernafval, is tegnesium op
   verskeie plekke reeds in die see gestort en bevat sommige seekosse
   klein, maar meetbare hoeveelhede. Kreef uit Wes-Cumbria bevat
   byvoorbeeld klein hoeveelhede tegnesium.

   Die lang halfleeftyd van tegnesium-99 maak die langtermyn stoor van
   hoëvlak radio-aktiewe afval 'n groot kopseer. Tans word dit in
   geologies stabiele rotsformasies gestoor. Die primêre gevaar wat
   hierdie metode inhou is dat die afval met grondwater in kontak kan kom,
   waar die radio-aktiewe afval dan na die omgewing kan uitloog. Dit is om
   hierdie rede dat die omgewingschemie van tegnesium 'n aktiewe
   navorsingsveld is. 'n Alternatiewe verwyderingsmetode, transmutasie,
   werk goed met tegnesium-99.

[wysig] Isotope

   Tegnesium is een van twee elemente in die eerste 83 wa geen stabiele
   isotope het nie (die ander een is promethium. Die mees stabiele
   radio-isotoop is Tc-98 met 'n halfleeftyd van 4.2 miljoen jaar, Tc-97
   (halfleeftyd:2.6 miljoen jaar) en Tc-99 (halfleeftyd:211 100 jaar).

   Twee en twintig ander radio-isotope met atoommassas wat wissel van
   87.933 ame (Tc-88) tot en met 112.931 ame (Tc-113) is al geëien. Die
   meeste hiervan het halfleeftye van minder as 'n uur; met uitsondering
   van Tc-93 (2.75 uur), Tc-94 (293 minute), Tc-95 (20 uur) en Tc-96 (4.28
   dae).

   Tegnesium het ook verskeie meta-toestande. Tc-97m is die mees stabiele,
   met 'n halfleeftyd van 90.1 dae (0.097 MeV). Dit word gevolg deur
   Tc-95m (halfleeftyd: 61 dae, 0.038 MeV) en Tc-99m (halfleeftyd: 6.01
   uur, 0.143 MeV). Tc-99m straal slegs gammastrale uit en verval na
   Tc-99.

   Vir isotope ligter as die mees stabiele isotoop, Tc-98, is die primêre
   vervalmodus die van elektronvangs, met molibdeen as produk. Met die
   swaarder isotope, is beta-emissie, met die produksie van rutenium die
   hoofmodus, met die uitsondering van Tc-100 wat deur beide beta-emissie
   en elektronvangs verval.

   Tegnesium-99 is die mees geredelik beskikbare isotoop aangesien dit 'n
   hoofproduk is van die splitsing van uraan-235. Een gram Tc-99
   veroorsaak 6.2×10^8 disintegrasies 'n sekonde (d.w.s. 0.62 GBq/g).

[wysig] Stabiliteit van Tegnesium isotope

   Tegnesium en promethium is merkwaardig onder die ligte elemente in die
   sin dat hulle geen stabiele isotope het nie. Die rede daarvoor is egter
   ietwat kompleks.

[wysig] Voorsorgmaatreëls

   Alle isotope van tegnesium is radio-aktief maar die element en sy
   verbindings is uiters skaars in die natuur. Tegnesium speel geen
   belangrike biologiese rol nie en word normaalweg nie in die menslike
   liggaam aangetref nie.

   Tegnesium word in groot hoeveelhede deur kernsplitsing vervaardig en
   versprei meer geredelik as enige ander radio-isotope. Ten spyte daarvan
   dat dit belangrik is om die toksisiteit daarvan op mens en dier te
   verstaan, bestaan daar bittermin inligting. Dit wil voorkom asof die
   toksisiteit laag is.

   Wanneer daarmee in die laboratorium gewerk word, moet alle isotope van
   tegnesium met sorg hanteer word. Die mees algemene isotoop,
   tegnesium-99, is 'n swak beta-emitter; hierdie straling word deur mure
   en glas afgeskerm. Sagte X-strale word uitgestraal wanneer hierdie
   beta-partikels gestop word, maar as die liggaam verder as 30 cm daarvan
   weggehou word behoort dit nie 'n probleem te veroorsaak nie. Die
   primêre gevaar wanneer daar met tegnesium gewerk word is die inaseming
   van die stof; sodanige radio-aktiewe kontaminasie in die longe kan 'n
   beduiende kankerrisiko inhou. Vir die meeste werk is versigtige
   hantering in 'n dampkas voldoende; 'n handskoenkas word nie benodig
   nie.

[wysig] Verwysings

     * The Encyclopedia of the Chemical Elements, redakteur Cifford A.
       Hampel, "Technetium"-inskrywing deur S. J. Rimshaw (New York;
       Reinhold Book Corporation; 1968; pp. 689-693) Library of Congress
       Catalog Card Number: 68-29938
     * Nature's Building Blocks: An A-Z Guide to the Elements, deur John
       Emsley (New York; Oxford University Press; 2001; bladsye 422-425)
       ISBN 0-19-850340-7
     * Los Alamos National Laboratory – Technetium (besoek op 1 Desember
       2002 en 22 April 2005)
     * WebElements.com "Technetium" Uses (besoek op 1 Desember 2002 en 22
       April 2005)
     * EnvironmentalChemistry.com Nuclides / Isotopes (besoek op 1
       Desember 2002 en 22 April 2005)
     * Elentymolgy and Elements Multidict deur Peter van der Krogt,
       "Technetium" (besoek op 30 April 2005; laas opgedateer op 10 April
       2005 )
     * History of the Origin of the Chemical Elements and Their
       Discoverers deur Norman E. Holden (besoek op 30 April 2005 ; laas
       opgedateer op 12 Maart 2004)
     * Technetium as a Material for AC Superconductivity Applications
       (PDF) der S. H. Autler, Proceedings of the 1968 Summer Study on
       Superconducting Devices and Accelerators
     * Technetium heart scan, Dr. Joseph F. Smith Medical library (besoek
       op 23 April 2005)
     * Gut transfer and doses from environmental technetium, J D Harrison
       et al 2001 J. Radiol. Prot. 21 9-11, Redaksioneel (op uitnodiging)
     * Ida Tacke and the warfare behind the discovery of fission, deur
       Kevin A. Nies (besoek op 23 April 2005)
     * TECHNETIUM deur John T. Armstrong (besoek op 23 Apr 2005)
     * Technetium-99 Behaviour in the Terrestrial Environment - Field
       Observations and Radiotracer Experiments, Keiko Tagami, Journal of
       Nuclear and Radiochemical Sciences, Vol. 4, nr.1, pp. A1-A8, 2003
     * Type 2 superconductors (besoek op 23 April 2005)
     * The CRC Handbook of Chemistry and Physics, 85ste uitgawe,
       2004-2005, CRC Press
     * K. Yoshihara, "Technetium in the Environment" in "Topics in Current
       Chemistry: Technetium and Rhenium", vol. 176, K. Yoshihara and T.
       Omori (eds.), Springer-Verlag, Berlin Heidelberg, 1996.
     * Schwochau, Klaus, Technetium, Wiley-VCH (2000), ISBN 3-527-29496-1
     * RADIOCHEMISTRY and NUCLEAR CHEMISTRY, Gregory Choppin, Jan-Olov
       Liljenzin, and Jan Rydberg, 3de uitgawe, 2002, *the chapter on
       nuclear stability (PDF)

   WebElements.com – Technetium, and EnvironmentalChemistry.com –
   Technetium volgens die riglyne by Wikipedia's WikiProject Elements
   (almal besoek op 1 Desember 2002)

[wysig] Eksterne skakels

     * WebElements.com – Technetium
     * EnvironmentalChemistry.com – Technetium
     * pubs.acs.org – ACS artikel oor die geldigheid van Noddack en Tacke
       se ontdekking


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Chemiese elemente • Oorgangselemente

