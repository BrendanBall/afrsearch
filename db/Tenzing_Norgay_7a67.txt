Tenzing Norgay


   CAPTION: Tenzing Norgay

   'n Standbeeld van Tenzing Norgay in Darjeeling, Indië.
            Gebore          Mei, 1914
                            Kharta-vallei, Tibet
           Oorlede          9 Mei 1986
                            Darjeeling, Indië
            Titel
           Salaris
        Termyn in amp
          Voorganger
           Opvolger
       Politieke party
   Godsdienstige Oortuiging
         Huweliksmaat
           Kinders
   Webwerf:

   Tenzing Norgay (Mei 1914 – 9 Mei 1986) was 'n Nepalese
   Sjerpa-bergklimmer. Hy en Edmund Hillary was die eerste mense om die
   piek van Mount Everest te bereik op 29 Mei 1953.

   Inhoud

        * 1 Vroeë lewe
        * 2 Bergklimekspedisies
        * 3 Sukses op Mount Everest
        * 4 Familielewe
        * 5 Latere lewe
        * 6 Bronnelys
        * 7 Eksterne skakels

[wysig] Vroeë lewe

   Tenzing was afkomstig van 'n arbeidersfamilie in Khumbu, Nepal, wat
   baie naby aan Mount Everest geleë is. Die Sjerpas het die berg
   Chomolungma genoem, wat beteken "Moeder van die heelal". In die tyd wat
   Tenzing Everest geklim het, was dit algemeen geglo dat hy ook in dié
   area gebore is, maar dit het in die 1990's bekend geword dat hy in die
   omgewing van die Kharta-vallei in Tibet, Oos van Mount Everest, gebore
   is. Hy het ook 'n gedeelte van sy vroeë lewe hier deurgebring, maar
   hierdie feite is stilgehou as gevolg van politieke redes.

   Sy presiese geboortedatum is nie bekend nie, maar Tenzing glo dat dit
   laat in Mei was as gevolg van die weertoestande en die oes tydens sy
   geboorte. Na sy bestyging van Everest op 29 Mei, het hy besluit om sy
   verjaardag van daardie dag af altyd op daardie datum te vier.

   Hy was oorspronklik die naam "Namgyal Wangdi" gegee, maar dié is
   verander ná advies van die hooflama en stigter van die beroemde
   Rongbuk-klooster, Ngawang Tenzin Norbu. Sy nuwe naam, "Tenzing Norway",
   vertaal as "ryk, gelukkige volgeling van geloof". Sy vader, Ghang La
   Mingma, was 'n jakherder en het in 1949 gesterf. Sy moeder, Dokmo
   Kinzom, het lank genoeg geleef om te sien hoe haar seun Everest verower
   het. Tenzing was die 11de van 13 kinders: die meeste van hulle het
   egter jonk gesterf.

   As 'n seun het Tenzing twee keer weggeloop na Kathmandu en op die
   ouderdom van 19 het hy homself gevestig in die Sjerpa-gemeenskap in Too
   Song Bhusti in Darjeeling, Indië.

[wysig] Bergklimekspedisies

   Tenzing het deelgeneem aan drie amptelike Britse pogings om Everest van
   die noordelike Tibetaanse kant te klim in die 1930's. Die eerste van
   die drie was in 1935, onder leiding van die Engelsman, Eric Shipton.

   Hy het ook deelgeneem aan ander bergklimekspedisies in verskeie dele
   van die Indiese subkontinent en vir 'n periode in die vroeë 1940's het
   hy gewoon in wat tans bekend staan as Pakistan. Volgens Tenzing was sy
   moeilikste bergklimekspedisie ooit op Nanda Devi Oos, waar 'n aantal
   mense gesterf het.

   In 1947 het hy weereens gepoog om Everest tot bo te klim. Dié keer saam
   met 'n eksentriese Engelsman, Earl Denman en Ange Dawa Sjerpa. Hulle
   het Tibet onwettiglik binne gegaan om die berg te klim, maar die poging
   het gefaal toe 'n sterk storm by 6700m die oorhand gekry het. Denman
   het erken dat hulle verslaan is en al drie het die terug tog veilig
   voltooi.

   In 1952 het hy aan twee Sweedse ekspedisies deelgeneem, beide onder
   leiding van Raymond Lambert. Dit was die eerste ernstige poging om
   Mount Everest vanaf die suidelike Nepalese kant te klim. Tenzing en
   Lambert het tydens dié ekspedisies die rekord hoogte van 8599m bereik.

[wysig] Sukses op Mount Everest

   Mount Everest, van die Noorde gesien.
   Mount Everest, van die Noorde gesien.

   In 1953 het Tenzing deelgeneem aan 'n ekspidisie onder leiding van John
   Hunt en was hy en Edmund Hillary die eerste persone om die piek te
   bereik. Hy is agterna vereer in Indië en Nepal, en selfs aanbid deur
   sommige mense wat geglo het dat hy die reïnkarnasie van Boeddha of
   Sjiwa was.

   Die Britse regering het ook die George-medalje aan hom toegeken as
   herkenning van sy moeite tydens die ekspidisie. Die medalje word aan
   burgers toegeken wat "dade van groot dapperheid" verrig (acts of great
   bravery).^[1]

   Tenzing en Hillary was die eerste mense om die bo-punt van Mount
   Everest te betree, maar joernaliste het onophoudelik wou weet wie van
   die twee mans die reg het tot die glorie wat behoort aan die eerste
   persoon wat die bo-punt bereik het en wie was slegs tweede, die
   opvolger. Tenzing het die eenheid van 'n span en hul prestasies
   benadruk. Hy het hom ook nie gesteur aan bewerings dat iemand hom ooit
   moes help deur hom na bo op te trek nie, maar het wel verklaar dat
   Hillary die eerste persoon was wat die bo-punt betree het. Hy het gesê
   dat: "If it is a shame to be the second man on Mount Everest, then I
   will have to live with this shame". ("'As dit 'n skande is om die
   tweede persoon bo-op Mount Everest te wees, dan sal ek met hierdie
   skande moet saamlewe.'")^[2]

   Al die foto's van die bergklimmers op die bo-punt wys slegs vir
   Tenzing. Hillary was gevra hoekom daar dan geen foto's van hom was nie.
   Sy antwoord: "Tenzing did not know how to operate the camera and the
   Everest top was no place to start teaching him how to use it" ("Tenzing
   het nie geweet hoe om met die kamera te werk nie en die bo-punt van
   Everest was nie die plek om hom te begin leer hoe dit werk nie"). Dit
   het later bekend geword dat Tenzing wel vertroud was met hoe kameras
   werk, maar dat Hillary dit nie geweet het nie. Die twee mans het egter
   vir die res van hul lewens vriende gebly.

[wysig] Familielewe

   Tenzing was drie keer getroud. Sy eerste vrou, Dawa Phuti, het op 'n
   jong ouderdom in 1944 gesterf. Hulle het saam 'n seun, Nima Dorje,
   gehad, wat op die ouderdom van vier jaar gesterf het en twee dogters:
   Pem Pem en Nima. Pem Pem het 'n seun gehad, Tashi Tenzing, wat ook op
   'n latere stadium Mount Everest geklim het. Nima het met 'n Filipynse
   grafiese ontwerperm Noli Galang, getrou. Tenzing se tweede vrou was Ang
   Lahmu, sy eerste vrou se niggie. Hulle het geen kinders gehad nie, maar
   sy het waargeneem as stiefmoeder vir sy dogters. Sy derde vrou was
   Dakku; hy het met haar getrou terwyl sy tweede vrou nog geleef het,
   soos toegelaat word deur Sjerpa-tradisie, en saam het hulle drie seuns
   gehad: Norby, Jamling en Dhamey. Sy nefies, Nawang Gombu en Topgay, het
   aan die 1953 Everest-ekspidisie deelgeneem.

[wysig] Latere lewe

   Tenzing het later die direkteur van praktiese opleiding by die
   Himalayan Mountaineering Institute geword in Darjeeling. In 1987 het hy
   die maatskappy Tenzing Norgay Adventures gestig; die maatskappy bied
   ekspedisies deur die Himalajas aan. Sedert 2003 word die maatskappy
   deur Tenzing se seun, Jamling Tenzing Norgay, bestuur. Jamling het self
   die piek van Everest bereik in 1996. Tenzing het in 1986 in Darjeeling
   gesterf as gevolg van 'n brongiale kondisie.

[wysig] Bronnelys

          Die artikel is groottendeels 'n vertaling van die Engelse
          Wikipedia artikel "Tenzing Norgay"

    1. ^ London Gazette, 31 Januarie1941 - Warrant, Fifth clause
    2. ^ Tenzing Norgay en James Ramsey Ullman. Man of Everest (1955). Het
       ook verskyn onder die titel Tiger of the Snows.

     * Tenzing Norgay and Malcolm Barnes After Everest (1978)
     * George Band, Everest Exposed (2005), an account of the 1953
       expedition
     * Tashi Tenzing and Judy Tenzing, Tenzing Norgay and the Sherpas of
       Everest (2003)
     * Ed Webster, Snow in the Kingdom (2000)
     * Ed Douglas, Tenzing: Hero of Everest (2003)
     * Jamling Tenzing Norgay, Touching My Father's Soul (2002)

[wysig] Eksterne skakels

     * 'n Artikel oor Tenzing deur die Royal Geographical Society.
     * Tenzing se inskrywing in die Notable Names Database from people
       database
     * ‘Tenzing Norgay (Sherpa Tenzing)’ deur Peter H. Hansen, van die
       Oxford Dictionary of National Biography. Oxford University Press,
       2004.
     * Tenzing Norgay Adventures - amptelike webwerf.

   Kategorie: Nepalese bergklimmers

