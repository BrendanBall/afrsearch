Termodinamika


   Termodinamika word vandag beskou as deel van die vak Fisiese Chemie, al
   is die Termodinamika as vakgebied streng gesproke ouer as Fisiese
   Chemie. Die ontstaan van Termodinamika hang nou saam met die uitvinding
   van die stoommasjien in die 18de eeu. Die ontwikkeling van die
   onderliggende teorieë vind veral in die 19de eeu plaas en word
   onlosmaaklik met mense soos Sadi Carnot, Clapeyron, Clausius, Gibbs,
   Helmholtz, Boltzmann en J.H. van 't Hoff verbind.

   Inhoud

        * 1 Temperatuur en warmte
        * 2 Die eerste wet van Termodinamika: warmte en arbeid
        * 3 Die tweede wet van Termodinamika
        * 4 Die derde wet van Termodinamika
        * 5 Statistiese termodinamika
        * 6 Opsomming
        * 7 Verwysings
        * 8 Eksterne skakels

[wysig] Temperatuur en warmte

   In die 18de eeu is die begrip temperatuur ontwikkel saam met die
   ontwikkeling van die termometer waarmee hierdie grootheid gemeet word.
   'n Suksesvolle relatiewe skaal is ontwikkel wat die smeltpunt en
   kookpunte van water as ykpunte ingespan het (die Celciusskaal). Dit het
   later duidelik geword dat dit moontlik is om 'n absolute skaal te
   definieer. 'n Skaal is toe op so 'n wyse ontwikkel waar die indelings
   dieselfde grootte as die Celsiusskaal sou hê, maar waar die nulpunt by
   die absolute nulpunt sou begin, eerder as by die vriespunt van water.
   Dit bring mee dat temperatuurverskille wat in Kelvin en Celsius bereken
   word dieselfde numeriese waarde het. Die skaal word die Kelvinskaal
   genoem en is na Lord Kelvin vernoem.

   Dit het ook duidelik geword dat hitte 'n meetbare grootheid was, wat
   spontaan van 'n liggaam met 'n hoër temperatuur na 'n liggaam met 'n
   laer temperatuur sou vloei. (Sekere mense verwys soms na hierdie
   verskynsel as die nulde wet van termodinamika.) Daar is toe vasgestel
   dat daar verskillende hoeveelhede van hierdie grootheid nodig was om
   dieselfde temperatuurverskil in verskillende materiale teweeg te bring.
   Dit neem byvoorbeeld 'n ander hoeveelheid warmte om een gram water met
   een graad Celsius te verhit as om een gram lood met dieselfde
   hoeveelheid te verhit. Dit het dan aanleiding gegee tot die
   ontwikkeling van die begrip van spesifieke warmtekapasiteit.

   Wetenskaplikes het toe uit hulle waarnemings sekere natuurwette
   waargeneem en daaruit die drie grondliggende wette van termodinamika
   neergepen.

[wysig] Die eerste wet van Termodinamika: warmte en arbeid

   Daar is geglo dat warmte 'n soort vloeistof was, wat nie vernietig of
   geskep kon word nie, maar dit het spoedig geblyk dat dit verkeerd was.
   Wanneer twee voorwerpe teen mekaar geskuur word, veroorsaak die wrywing
   byvoorbeeld dat warmte vloei. Daar is toe vasgestel dat die hoeveelheid
   warmte wat met wrywing vrygestel word ooreenkom met die hoeveelheid
   arbeid (=krag · afstand) betrokke by die wrywing. Warmte en arbeid (ook
   werk genoem) is oorspronklik in twee verskillende eenhede uitgedruk,
   maar dit het duidelik geword dat dit moontlik is om die twee groothede
   aan mekaar gelyk te stel. 'n Nuwe definisie van warmte is toe ontwikkel
   wat bepaal dat warmte gelykstaande is aan die werk plus die energie: Q
   = W + ΔU. Dit lei dan tot die Eerste Wet van Termodinamika.

          In 'n geslote stelsel bly die Energie U konstant.

   Later het dit duidelik geword dat daar vele ander vorms van energie,
   soos bewegingsenergie van 'n motor, die energie van 'n elektriese
   stroom of die chemiese energie wat in 'n plofstof opgesluit is,
   bestaan. Termodinamies kan al hierdie vorme van energie in dieselfde
   eenhede uitgedruk word (in die SI-stelsel word die Joule gebruik). Met
   die koms van Einstein se relatiwiteitsteorie het dit duidelik geword
   dat dit selfs geld vir die begrip van massa via E=mc^2 (d.w.s massa kan
   in energie omgeskakel word en andersom). Energie is 'n
   toestandsfunksie, wat beteken dat daar vir 'n bepaalde toestand 'n
   bepaalde hoeveelheid energie bestaan wat onafhanklik is van hoe daardie
   bepaalde toestand bereik is.

   'n Belangrike vorm van energie wat betrekking het op gasse is dié van
   volume-arbeid. Vir 'n ideale gas geld die wet pV=nRT
   (druk·volume)=(aantal mol·R·temperatuur) waar R die gaskonstante is.
   Verder hang die energie van die gas alleenlik van die temperatuur af.
   U=nRT . Die produk p·V is dus 'n energieterm.

   Daar bestaan 'n ander toestandfunksie naamlik die Entalpie H=U+P·V wat
   dikwels gebruik word. In die praktyk is dit baie makliker om te werk
   met konstante druk as as met konstante volume. Die p·V bepaal dan die
   verrigte volume-arbeid. Wanneer daar geen gasse by 'n proses betrokke
   is nie kan die tweede term meestal verwaarloos word.

[wysig] Die tweede wet van Termodinamika

   Oppervlakkig beskou kan daar uit die eerste wet verkeerdelik afgelei
   word dat alle vorme van energie vryelik uitruilbaar sou wees. Dit is
   egter nie waar nie. 'n Goeie voorbeeld is wanneer 'n motor gerem word.
   Dan word die bewegingsenergie (wat uit die chemiese energie van die
   brandstof verkry is) spontaan omgeskakel na warmte-energie toe. Die
   motor beweeg egter nie weer spontaan as die rem gelos word nie,
   aangesien (100%) van die werk in warmte omgesit is ('n proses wat
   dissipasie heet), maar die warmte word nie weer teruggeskakel na werk
   toe nie. Dit is wel moontlik om van die warmte weer terug te skakel na
   werk toe (deur byvoorbeeld 'n heropwekkende remstelsel te gebruik) maar
   dit is nie moontlik om die volle 100% weer te herwin nie. Hierdie
   verskynsel het gelei tot die formulering van die Tweede wet van
   Termodinamika deur Thomson en Planck wat as volg lui:
Dit is onmoontlik om 'n kringloopproses op te stel waar die enigste gevolg is da
t 'n hoeveelheid
warmte uit 'n reservoir omgeskakel word na 'n ooreenkomstige hoeveelheid werk

   'n Verwante misverstand is dat 'n spontane proses dieselfde is as 'n
   eksotermiese proses, d.w.s. 'n proses waar warmte vrygestel word.
   Wanneer 'n mens egter een stof soos bv. Kaliumnitraat in water oplos,
   verloop die proses spontaan, maar daar word warmte opgeneem: die
   oplossing word koud. Die eerste wet bied geen verklaring vir hierdie
   verskynsel nie. Dit is moontlik om hierdie tekortkoming in die eerste
   wet uit die weg te ruim deur 'n nuwe toestandsfunksie te definieer: die
   Entropie S. Hierdie funksie word gedefinieer as S = q[omkeerbaar]/T.

   Die omkeerbare warmte q[omkeerbaar] is die warmte wat 'n proses afgee
   of opneem as die stelsel deur 'n omkeerbare roete van toestand A na
   toestand B gebring word. 'n Omkeerbare roete is 'n reeks toestande wat
   in rus (of ewewig) verkeer.

   Wanneer die toestandfunksies as volg gekombineer word:

          A= U-TS en
          G= H-TS = U+pV-TS

   kry 'n mens die toestandsfunksies van A (die Vrye Energie of
   Helmholtzenergie) en G (die Vrye Entalpie of Gibbsenergie). Hierdie
   twee funksies word dan gebruik om vas te stel of 'n proses spontaan kan
   verloop aldan nie:
By konstante druk is 'n proses spontaan as die Gibbsenergie afneem.

   (Bostaande is basies 'n herformulering van die tweede wet).
   Sien ook: Postulaat van Clausius; Dissipasie vermoede

[wysig] Die derde wet van Termodinamika

   Ten slotte is daar nog een derde wet: Wanneer 'n perfekte kristal to
   T=0K afgekoel word benader die Entropie 'n nul waarde.

   Die derde 'wet' is 'n erge idealisering, want 'n perfekte kristal
   bestaan nie. 'n Kristal kan by T = 0K nie groei nie en as 'n kristal by
   'n hoër temperatuur groei sal dit nooit regtig perfek word nie, maar
   altyd bietjie wanorde inbou en 'n bietjie onvolmaak wees. As die effens
   onvolmaakte kristal afgekoel word na T=0K sal die entropie nie
   heeltemaal na nul gaan nie.

[wysig] Statistiese termodinamika

   Klassieke termodinamika is geheel en al 'n verskynselgerigte teorie,
   wat nie die atomiese struktuur van materie in rekening bring nie. 'n
   Latere mikroskopiese teorie is ontwikkel, die statistiese
   termodinamika, waar daar aan die termodinamiese groothede 'n
   interpretasie verleen word, in terme van die statistiese verdeling van
   energie oor die energietoestande van die atome en molekules, waaruit 'n
   stelsel wat bestuur word bestaan.

[wysig] Opsomming

   'n Baie informele en beknopte opsomming van termodinamika as vakgebied
   is as volg:
    1. Warmte stroom van warm na kouer en nie omgekeerd.
    2. 'n Mens kan nie energie in 'n proses skep nie, maar hoogstens met
       ewe veel energie opeindig.
    3. 'n Mens kan alleen met ewe veel energie opeindig by die absolute
       nulpunt.
    4. Dit is in beginsel onmoontlik om die absolute nulpunt te bereik.

[wysig] Verwysings

   Nederlandstalige wikipedia

[wysig] Eksterne skakels

     * Nederlandstalige inleiding tot termodinamika (263 bl)

   Kategorieë: Termodinamika • Fisiese Chemie • Natuurwetenskap

