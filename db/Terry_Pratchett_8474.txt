Terry Pratchett


   Terry Pratchett.
   Terry Pratchett.

   Terence David John Pratchett OBE is 'n Engelse fantasieskrywer (gebore
   die 28ste April, 1948, in Beaconsfield, Buckinghamshire, Engeland). Hy
   is beroemd vir sy Discworld-reeks. Teen Maart 2005 het hy reeds
   ongeveer 40 miljoen boeke wêreldwyd verkoop. Hy word algemeen beskou as
   een van die bekwaamste satirici in die Engelse letterkunde, en word
   vergelyk met sulke wyduiteenlopende persone as Douglas Adams, Jonathan
   Swift, Charles Dickens, Lewis Carroll, Evelyn Waugh en P. G. Wodehouse.

   Inhoud

        * 1 Biografie
             + 1.1 Persoonlike lewe
        * 2 Die Discworld
        * 3 Verwysings

[wysig] Biografie

   Terry Pratchett is in 1948 gebore, in Engeland, as die seun van David
   en Eileen Pratchett. Hy skryf sy opvoeding veral toe aan die
   Beaconsfield openbare biblioteek.

   Hy publiseer 'n kortverhaal op ouderdom dertien in sy skooljaarboek, en
   daarna 'n kortverhaal in 'n tydskrif op ouderdom 17. In 1965 ná skool,
   gaan werk hy as 'n verslaggewer by die plaaslike koerantjie, en werk
   daarvandaan sy weg die wêreld op as joernalis by al groter koerante,
   tot in 1980, waarna hy die persbeampte van 'n sentrale
   elektrisiteitsraad word. Teen 1987 genereer hy soveel inkomste uit sy
   gepubliseerde werk dat hy voltyds kan begin skryf.

   Sy eerste vollengte boek The Carpet People word in 1971 publiseer.
   Nadat hy voltyds begin skryf, publiseer hy omtrent twee boeke per jaar.
   In 1998 word hy aangestel as 'n offisier van die (OBE) vir diens aan
   die literatuur. Tipies aan sy sin vir humor, vermoed hyself dat sy
   "diens aan die literatuur" bestaan het daaruit dat hy hom weerhou
   daarvan om literatuur te skryf! Hy het reeds drie ere-doktorsgrade
   verwerf.

[wysig] Persoonlike lewe

   Terry Pratchett het in 1968 met sy vrou, Lyn, getrou^[1] en die
   paartjie het in 1970 na Rowberrow in Somerset getrek. Hulle dogter,
   Rhianna Pratchett (ook 'n skryfster) is daar in 1976 gebore. In 1993
   het die gesin na suidwes van Salisbury in Wiltshire verhuis, waar hulle
   vandag nog woon.

   Volgens Pratchett is sy tydverdrywe "skryf, stap, rekenaars, lewe".^[2]
   Hy is ook bekend vir sy gewoonte om groot, swart hoede te dra, soos
   gesien kan word agter in die omslae van die meeste van sy boeke. Hy wou
   as kind 'n sterrekundige word en het 'n observatorium in sy tuin
   gebou.^[3] Practhett is 'n ateïs en 'n Gesiene Ondersteuner
   (Distinguished Supporter) van die Britse Humanistiese Vereniging.^[4]

   Pratchett se belangstelling in orang-oetangs word weerspieël in een van
   sy gewildste fiktiewe karakters, die Librarian ("bibliotekaris") en sy
   werk as kurator vir die Orangutan Foundation UK.^[5] As deel van sy
   aktiwiteite daar het hy Borneo in 1995 besoek met 'n filmspan van die
   Britse televisiekanaal, Channel 4, om 'n episode van "Jungle Quest" te
   verfilm, wat orang-oetangs in hulle natuurlike habitat bestudeer.^[6]
   Gebeurtenisse wat deur Pratchett se aanhangers georganiseer word, soos
   bv. Skywêreld-byeenkomste, het Pratchett se voorbeeld gevolg het die
   Orangutan Foundation as hulle genomineerde liefdadigheidsorganisasie
   aangeneem.^[7]

   Pratchett het op 31 Julie 2005 die persdekking van die Harry
   Potter-skryfster, J. K. Rowling, gekritiseer en gesê dat sekere lede
   van die media blykbaar dink dat "die aanhoudende verheffing van J. K.
   Rowling slegs bereik kan word ten koste van ander skrywers".^[8]^[9] Hy
   het egter nie enige hekel aan die Potter-boeke self genoem nie.

   In Augustus 2007 was Pratchett gediagnoseer dat hy 'n klein beroerte in
   2004 of 2005 gehad het. Dié beroerte het die regterkant van sy brein
   beskadig en, alhoewel dit sy motoriese vaardighede aangetas het, het
   dit nie sy skryfwerk geaffekteer nie.^[10] Pratchett het op 11 Desember
   2007 openbaar dat die rede vir die beroerte "'n baie skaars vorm van
   vroeë-aanvangende Alzheimer se siekte was".^[11]^[12] Hy beplan egter
   om optimisties te bly en aan te hou skryf.^[11]

[wysig] Die Discworld

   Die Discworld-reeks ("Skyfwêreld") het reeds meer as dertig boeke. Sy
   oeuvre is 'n humoristiese, dikwels satiriese fantasie wat met alles
   onder die son die spot dryf, 'n son in dié geval wat rondom 'n plat
   skyf -- die wêreld van die titel -- wentel. Die skyf word gedra deur
   vier reuse olifante, wat op hul beurt weer gedra word op die rug van 'n
   enorme ruimteseeskilpad wat sy weg deur die sterre swem.

   Sy kinderboek The Amazing Maurice and His Educated Rodents wen die 2001
   Carnegie Medalje vir die beste kinderverhaal van daardie jaar.

[wysig] Verwysings

          Die artikel is losweg gebaseer op Terry Pratchett vanuit die
          Engelse Wikipedia.

    1. ^ Cite error: Invalid <ref> tag; no text was provided for refs
       named smythe
    2. ^ Terry Pratchett Biography: The Terry Pratchett Unseen Library.
       Laaste besoek op 2007-03-26.
    3. ^ Talking with Terry Pratchett by terrypratchettbooks.com. Laaste
       besoek op 8 Junie 2007.
    4. ^ Distinguished Supporters of Humanism by die webwerf van die
       Britse Humanistiese Vereniging.
    5. ^ Accomplishments and Achievements - 2. Media and Publicity by die
       webwerf van die Orangutan Foundation UK. Laaste besoek op 6 Junie
       2007.
    6. ^ BFI Film & TV Database: Short Stories: Terry Pratchett's Jungle
       Quest. Laaste besoek op 6 Junie 2007.
    7. ^ [Discworld Convention 2004 , 9 Septemer 2004. Besoek op 6 Junie
       2007.
    8. ^ Pratchett takes swipe at Rowling by die webwerf van die BBC.
       2005-07-30.
    9. ^ Cite error: Invalid <ref> tag; no text was provided for refs
       named Scotsman
   10. ^ Daily Mail: Terry Pratchett: "I had a stroke - and I didn't even
       notice", 29 Oktober 2007. Besoek op 2 November 2007.
   11. ^ ^11,0 ^11,1 Terry Pratchett, PaulKidby.com: An Embuggerance, 12
       Desember 2007.
   12. ^ BBC: Pratchett has Alzheimer's disease, 12 Desember 2007.

   Kategorie: Engelse skrywers

