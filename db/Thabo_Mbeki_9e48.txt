Thabo Mbeki


   Thabo Mbeki
   Thabo Mbeki
     __________________________________________________________________

   12de President van Suid-Afrika
   Ampsbekleër
   Ampsaanvaarding
   14 Junie 1999
   Voorafgegaan deur Nelson Mandela
     __________________________________________________________________

   Gebore 18 Junie 1942
   Idutywa, Queenstown, Oos-Kaap
   Politieke party African National Congress
   Eggenoot/te Zanele Mbeki

   Thabo Mvuyelwa Mbeki (gebore 18 Junie 1942 in Idutywa, Queenstown), is
   die huidige President van Suid-Afrika, asook die ANC. Hy het Nelson
   Mandela op 16 Junie 1999 as President opgevolg. Meneer Mbeki dien tans
   in sy tweede termyn as President (begin op 27 April 2004), nadat die
   ANC die algemene verkiesing van 2004 met 'n oorweldigende meerderheid
   gewen het. Sy Presidentskap sal in 2009 tot 'n einde kom.

   Hy is die seun van Govan en Epainette Mbeki, en het op Idutywa en
   Butterworth skoolgegaan. Hy was op hoërskool aan die Lovedale Institute
   in Alice, maar is geskors ná leerlingstakings in 1959, en moes sy
   leerwerk tuis voltooi. Mbeki het in 1959 sy matriek-eindeksamen aan St
   John's School in Umtata geskryf.

   In 1956, terwyl hy nog 'n hoërskoolleerling is, sluit hy by die ANC
   Jeugliga aan. Nadat hy sy hoërskoolloopbaan voltooi het, raak hy
   betrokke by verskeie ondergrondse aktiwiteite in die
   Pretoria-Witwatersrand-gebied ná die ANC in 1960 verban is. Hy probeer
   in 1961 die republiekwording van Suid-Afrika verhinder, maar verlaat
   uiteindelik in 1962 die land op aanbeveling van die ANC.

   Mbeki gaan na Zimbabwe en toe na Kenia vir 'n kort tyd, voordat hy na
   Londen vertrek waar hy sy Britse A-vlak-eksamen in 1962 voltooi. Hy
   skryf hom in aan die Universiteit van Londen waar hy sy eerstejaargraad
   in ekonomie as 'n eksterne student behaal. Terselfdetyd mobiliseer hy
   studente om in Londen protes teen apartheid aan te teken. Mbeki studeer
   in Londen tot 1966 toe hy sy Meestersgraad in Ekonomie aan die
   Universiteit van Sussex verwerf.

   Vanaf 1967 tot 1970 werk hy vir die ANC se kantore in Londen, wat hom
   vir militêre opleiding in die Sowjet-Unie stuur. Tussen 1971 en 1978
   verrig hy verskeie take vir die ANC in Afrika. Hy reis onder meer na
   Botswana, Swaziland en Nigerië, waar hy met verskeie mense onderhandel.
   Hy trou in 1974 met sy vrou, Zanele Dlamini.

   In 1978 beklee Mbeki die rang van Politieke Sekretaris in die kantoor
   van die President van die ANC. Hy styg in 1984 tot die amp van
   Direkteur van Departement van Inligting en Publisiteit, 'n pos wat hy
   tot en met 1989 hou. Hy is ook betrokke by geheime vergaderings tussen
   ANC-lede en lede van die destydse Nasionale Party-regering, asook by
   die Dakar-Beraad waar vername Afrikaanssprekendes die ANC ontmoet het.

   Onderhandelinge tussen dié twee politieke groepe lei daartoe dat die
   ANC wettig verklaar en dat politieke gevangenes vrygelaat word. Hy is
   ook betrokke by onderhandelinge wat in 1994 tot die eerste demokratiese
   verkiesing lei, en die opstelling van die nuwe Suid-Afrikaanse
   grondwet.

   Vanaf 1994 tot 1999 beklee hy die amp van Uitvoerende Adjunk-President
   van die Suid-Afrikaanse regering, waarna hy met Mandela se uittrede tot
   President verkies word.

[wysig] Eksterne skakels

     * http://www.info.gov.za/leaders/president/index.htm

   Vooraf gegaan deur:
   F.W. de Klerk      Vise President van Suid-Afrika
                      1994-1999                      Opgevolg deur:
                                                    Jacob Zuma
   Vooraf gegaan deur:
   Nelson Mandela     President van Suid-Afrika
                      1999 –                        Opgevolg deur:
                                                    Posbekleër
   Vooraf gegaan deur:
   Levy Mwanawasa     Voorsitter van die Afrika-Unie
                      2002-2003                      Opgevolg deur:
                                                    Joaquim Chissano
   Presidente van Suid-Afrika
    1961-1994  seremonieel: Charles Robberts Swart | Jozua François Naudé
   (waarnemend) | Jacobus Johannes Fouché | Nicolaas Johannes Diederichs |
   Marais Viljoen (waarnemend) | John Vorster | Marais Viljoen |
   uitvoerend: Pieter Willem Botha | Frederik Willem de Klerk
    1994–  Nelson Mandela | Thabo Mbeki
   Kategorie: Suid-Afrikaanse politici

