Thailand


   CAPTION: Thailand
   ราชอาณาจักรไทย
   Ratcha Anachak Thai


        Wapen van Thailand
   Vlag Wapen
   Nasionale leuse: ชาติ ศาสนา พระมหากษัตริย์
   ("Nasie, geloof, koning")
   Volkslied: Phleng Chat
   Ligging van Thailand
   Hoofstad Bangkok
   13°44′N 100°30′E
   Grootste stad Bangkok
   Amptelike tale Thai
   Regering
   Koning:
   Eerste Minister:
   President van die Raad
   van Nasionale Sekuriteit:
   Grondwetlike monargie
   Sy majesteit,
   Koning Bhumibol Adulyadej
   Generaal Surayud Chulanont
   Generaal Sonthi Boonyaratglin
   Onafhanklikheid
   Stigting van die
   Koninkryk van Sukhothai
   Koninkryk van Ayutthaya
   Koninkryk van Thonburi
   Koninkryk van Rattanakosin
   1238–1368
   1350–1767
   1767 tot 6 April 1782
   6 April 1782 tot op hede
   Oppervlakte
    - Totaal

    - Water (%)
   514 000 km² km^2  (49ste)
   Bevolking
    - 2006 skatting
    - Digtheid
   62 828 7062 (20ste)
   122 /km² / km^2 (80ste.)
   BBP (KKP)
    - Totaal
    - Per capita 2005 skatting

   $585,9 biljoen (21^ste)
   $9 100(69^ste)
   Geldeenheid Baht, ฿ (THB)
   Tydsone
    - Somertyd UTC+7 (UTC+7)
   CEST (UTC+7)
   Internet-TLD .th
   Skakelkode +66

   Thailand (amptelik, die Koninkryk van Thailand) is 'n land in
   Suidoos-Asië wat in die Ooste aan Laos en Kambodja grens, in die Suide
   aan die Golf van Thailand en Maleisië en in die Weste aan die Andamanse
   See en Mianmar (vroeër Birma). Thailand word ook Siam genoem, wat die
   land se amptelike naam was tot 23 Junie 1939. Die woord "Thai" beteken
   "vry" in die Thaise taal. Die hoofstad van Thailand is Bangkok.

   Inhoud

        * 1 Etimologie
        * 2 Geskiedenis
        * 3 Geografie
        * 4 Demografie
        * 5 Kultuur
             + 5.1 Letterkunde
             + 5.2 Musiek
             + 5.3 Skoolstelsel
        * 6 Politiek en regering
             + 6.1 Geskiedenis
             + 6.2 1997 tot 2006
             + 6.3 Na die staatsgreep van 2006
        * 7 Ekonomie
        * 8 Toerisme
        * 9 Verwysings
        * 10 Bronnelys
        * 11 Eksterne skakels

[wysig] Etimologie

   Die land se amptelike naam was "Siam" tot en met 23 Junie 1939,^[1]^[2]
   maar dit het weer as "Siam" bekend gestaan tussen 1945 en 11 Mei 1949,
   voor dit weer deur 'n amptelike bekendmaking verander is na Thailand
   (Thais: Prathetthai). Reeds voor die amptelike naamsverandering het
   Thais na hulle land verwys as Muang Thai. Die woord "Thai" (ไทย) is
   afgelei van die woord "Tai" (ไท), wat in Thai "vryheid" beteken. ^[3]
   Thai is ook die naam van die hoof etniese groep in Thailand - wat
   daartoe lei dat sommige inwoners, veral die Sjinese minderheid, steeds
   die naam Siam gebruik.^[verwysing benodig]

[wysig] Geskiedenis

   Boeddha in Sukhothai Nasionale Park
   Boeddha in Sukhothai Nasionale Park

   Verskeie inheemse kulture het reeds sedert die tyd van die Ban
   Chiang-kultuur (ongeveer 2000 v.C.), in Thailand bestaan. As gevolg van
   die land se geografiese ligging is die kultuur van Thailand nog altyd
   sterk deur Indië, Sjina en ander buurkulture van Suidoos-Asië
   beïnvloed. Boeddhisme het vir die eerste keer in die 5de eeu in die
   Chaopraya bekken aangekom in die vorm van Indiese gode; waarskynlik
   sonder goed gedefinieerde sektes en tradisies. In die 12de eeu het
   monnike uit Sri Lanka egter die Theravada vorm van Boeddhisme na
   Thailand gebring waar dit vinnig floreer het.^[4] Die eerste
   Siamese/Thai-staat word tradisioneel as die Boeddhistiese koninkryk van
   Sukhothai beskou. Dié koninkryk was 'n vroeë koninkryk in die omgewing
   van die stad, Sukhotai, in Noordsentraal-Thailand, wat van 1238 tot
   1438 bestaan het.

   Die koninkryk se mag is later oorskadu deur die groter Siamese
   koninkryk van Ayutthaya, wat in die middel van die 14de eeu gestig is.
   Dié koninkryk was geleë om die huidige stad, Ayutthaya, in die
   gelyknamige provinsie in Sentraal-Thailand. Na die Siamese magte Angkor
   in 1431 geplunder het, is baie van die Khmer-ryk en sy Hindoe-gewoontes
   terug na Ayuthaya geneem en baie van die gewoontes en rituele in die
   kultuur van Siam aangeneem.

   Na Ayuthaya in 1767 deur die Birmese verower is, was Thonburi vir 'n
   kort periode die hoofstad van Thailand, onder leiding van Koning Taksin
   die Grote. Die huidige era van Thailand se geskiedenis het in 1782
   begin, na die instelling van Bangkok as die hoofstad van die
   Chakri-dinastie, onder leiding van Koning Rama die Grote. Europese
   moondhede het in die 16de eeu na Thailand begin reis. Ondanks die druk
   wat deur Europa uitgeoefen is, is Thailand die enigste Suidoos-Asiese
   land wat nooit deur 'n Europese mag gekoloniseer is nie. Die twee
   hoofredes hiervoor is dat Thailand 'n lang reeks suksesvolle leiers in
   die 1800's gehad het en dat dit die vyandigheid en spanning tussen die
   Franse en Britte uitgebuit het. As gevolg hiervan het die land 'n
   bufferstaat tussen dele van Suidoos-Asië wat deur die twee kompeterende
   Europese koloniale magte gekoloniseer is geword. Die invloed van 'n
   nabygeleë Britse kolonie het egter gelei tot baie hervormings in die
   19de eeu en groot toegewings aan Britse handelsbelangstellings. 'n
   Voorbeeld hiervan was die verlies van die drie suidelike provinsies,
   wat later Maleisië se drie noordelike state sou word.

   'n Nie-geweldadige rewolusie in 1932 het gelei tot 'n nuwe grondwetlike
   monargie. Tydens die Tweede Wêreldoorlog was Thailand geallieerd met
   Japan, maar het na die oorlog 'n bondgenoot van die Verenigde State van
   Amerika geword. Na 'n reeks staatsgrepe, het Thailand in die 1980's
   begin nader beweeg aan 'n demokrasie.

   In 1997 is Thailand getref deur die Asiese finansiële krisis en die
   geldeenheid van Thailand, die baht, het vir 'n kort periode daaronder
   gely: voor 1997 was $1 (V.S.) gelykstaande aan 25 baht, maar tydens die
   krises was $1 gelykstaande 56 baht. Sedertdien het die baht egter
   sterker geword en, in Mei 2007, was $1 gelyk aan 33 baht.

   Die amptelike kalender wat in Thailand gebruik word is gebaseer op die
   Oostelike weergawe van die Boeddhistiese kalender, wat die Gregoriaanse
   kalender met 543 jaar voorloop. Die jaar 2007 n.C. staan byvoorbeeld in
   Thailand bekend as 2550 BE.

[wysig] Geografie

   Kaart van Thailand
   Kaart van Thailand
   Die topografie van Thailand.
   Die topografie van Thailand.

   Thailand is die 49ste grootste land in die wêreld met 'n oppervlakte
   van 514 000km². Dit kan vergelyk word met die grootte van Frankryk en
   is ietwat groter as die Amerikaanse deelstaat, Kalifornië.

   Groot stede sluit in die hoofstad, Bangkok, Chiang Mai, Surat Thani,
   Phuke en Hat Yai.

   Thailand het verskeie gebiede wat geografies van mekaar verskil;
   hierdie gebiede kom ook min of meer ooreen met die onderskeie
   provinsies van die land. Die noorde van die land is bergagtig, met die
   piek van die berg, Doi Inthanon, as die hoogste punt met 'n hoogte van
   2576m. Die noordooste bestaan uit die Khorat-plato en strek oor 'n area
   van 155 000km². Die plato word in die ooste deur die Mekong-rivier
   begrens. Die middel van die land word oorheers deur die hoofsaaklik
   plat Chao Phraya-riviervallei, wat inloop by die Golf van Thailand. Die
   suide bestaan uit die dun landengte wat breër word nader aan die
   Maleisiese-skiereiland.

   Die plaaslike klimaat is tropies en word gekenmerk deur moesons:
   reënerige seisoene wat etlike maande aanhou. Vanaf die middel van Mei
   tot September is daar 'n reënerige, wolkerige dog warm suidwestelike
   moeson en 'n droër, koel noordoostelike moeson van November tot die
   middel van Maart. Die suidelike landengte is altyd warm en bedompig.

[wysig] Demografie

   'n Vrou van die Kayan etniese groep, 'n klein etniese groep waarvan
   sommige lede in die 1990's uit Mianmar na Thailand gevlug het.
   'n Vrou van die Kayan etniese groep, 'n klein etniese groep waarvan
   sommige lede in die 1990's uit Mianmar na Thailand gevlug het.

   Thailand se bevolking word oorheers deur verskei Tai-sprekende mense.
   Die talrykste is die Sentrale Thai, die Noordoostelike Thai (ook genoem
   "Isan" of "Lao": twee verskillende, dog nou-verwante dialekte) en die
   Suidelike Thai. Die Sentrale Thai is al lank die heersende taal rakende
   politiek, ekonomie en kultuur, alhoewel die taal se moedertaalsprekers
   slegs 'n derde van die land se bevolking uitmaak (die
   moedertaalsprekers van Noordoostelike Thai vorm die meerderheid). Baie
   mense is egter tans daartoe in staat om Sentrale Thai, sowel as hulle
   eie dialekte te kan praat, danksy die onderrigstelsel en die beweging
   na 'n nasionale identiteit.

   Die grootste groep nie-Thai mense, is die Sjinese, wat 'n belangrike
   geskiedkundige rol in die ekonomie van die land gespeel het. Die meeste
   Sjinese het hulself geheel en al by die Thai gemeenskap geïntegreer en
   dit is slegs die minderheid wat steeds in die Sjinese buurt, Yaowarat
   Road, in Bangkok woon. Ander etniese groepe sluit in die Maleisiërs in
   die suide en die Mon, die Khmer en verskeie bergvolke (waaronder die
   Padaungstam, wat bestaan uit mense van die Kayan etniese groep, 'n
   klein etniese groep waarvan sommige lede in die 1990's uit Mianmar na
   Thailand gevlug het). Na die einde van die Viëtnamese Oorlog het baie
   Viënamese vlugtelinge hulle in Thailand gevestig, hoofsaaklik in die
   noordoostelike streke.

   Volgens die 2000-sensus is 95% van Thailand se bevolking Theravada
   Boeddhiste. Die Moslems is die tweede grootste groep met 4,6%. Moslems
   woon dikwels in verskillende gemeenskappe as die ander gelowe. Die
   bevolking in die suidelik punt van Thailand bestaan hoofsaaklik uit
   etniese Maleiers, wat meestal in die suide gekonsentreer is en 'n sterk
   meerderheid in vier provinsies vorm. Christene, hoofsaaklik
   Rooms-Katolieke, verteenwoordig 0,75% van die land se bevolking. Daar
   is ook 'n klein gemeenskappe van Sikhs en Hindoes in die land se stede.

   Die nasionale taal van Thailand is Thai, maar daar bestaan ook baie
   etniese en streeksdialekte, asook ander areas waar mense hoofsaaklik
   Isan of van die Mon-Khmer tale praat. Thai besit ook sy eie alfabet,
   wat drasties verskil van die Latynse alfabet wat, onder ander, deur
   Afrikaans gebruik word. Engels word tans in skole geleer, alhoewel die
   aantal sprekers wat dit kan spreek nog in die minderheid is.

[wysig] Kultuur

   'n Parade van Boeddhistiese priesters by Buddhamondon in Nakonphatom,
   Thailand in 2006.
   'n Parade van Boeddhistiese priesters by Buddhamondon in Nakonphatom,
   Thailand in 2006.

   Theravada Boeddhisme is die oudste oorlewende Boeddhistiese beweging en
   maak 'n belangrike deel van moderne Thai-geloof en identiteit uit. In
   die praktyk het Thai-Boeddhisme deur die jare ontwikkel en sluit vandag
   baie streeksgelowe in wat oorspronklik van, onder andere, animisme (die
   geloof dat elke liggaam 'n afsonderlike gees het) en die aanbidding van
   mens se voorvaders. Islam is die heersende geloof in die mees suidelike
   dele van Thailand.

   Thailand bevat ook 'n aantal verskillende etniese groepe. Hierdie
   groepe hou 'n onderskeidelike tradisionele manier van lewe in stand,
   ten spyte van die sterk invloed van die Thai kultuur. Sommige van
   hierdie groepe word ook in Mianmar, Laos, Kambodja en Maleisië
   aangetref. Etniese Sjinese maak ook 'n aansienlike deel van die Thai
   gemeenskap uit, veral in en om Bangkok. Hulle suksesvolle integrasie in
   die Thai gemeenskap het beteken dat lede van hierdie groep dit reggekry
   het om magtige ekonomiese en politiese posisies te beklee, soos die
   eermalige Eerste Minister, Thaksin Shinawatra, wat van Sjinese afkoms
   is. Shinawatra was die staatshoof van 2001 tot 19 September 2006, toe
   hy omvergegooi is deur 'n militêre staatsgreep.
   Ronald McDonald, die simboliese verteenwoordiger van McDonald's, groet
   besoekers met 'n wai in Bangkok.
   Ronald McDonald, die simboliese verteenwoordiger van McDonald's, groet
   besoekers met 'n wai in Bangkok.

   Soos die meeste ander Asiese kulture, is respek vir 'n mens se
   voorvaders 'n noodsaaklike deel van die spirituele praktyk in Thailand.
   Die inwoners is baie gasvrye en vrygewig, maar hulle respekteer ook die
   sosiale hiërargie. Senioriteit is 'n belangrike konsep in Thai kultuur.
   Die ouer familielede het altyd die gesag rakende familiebesluite of
   seremonies.

   Die tradisionele manier van groet is die wai: wanneer twee persone
   mekaar ontmoet, sal die jongste persoon sy oop hande saamsit met die
   palms na mekaar en die vingers na bo (soos vir gebed). Die persoon sal
   sy hoof voor-oor buig om die vingerpunte te raak. Die ouer persoon sal
   dan die gebaar na-aap. Die gebaar gaan ook gewoonlik gepaard met die
   gesproke groet "Sawasdee Krup" vir manlike sprekers en "Sawasdee Ca"
   vir vroulike sprekers. Hoe hoër die hande in verband met die gesig
   gehou word, hoe meer respek betoon 'n persoon. Voor kinders na skool
   gaan, wai hulle hul ouers as 'n teken van respek en herhaal die gebaar
   wanneer hulle weer tuis kom.

   Thai boks, "Muay Thai", is die nasionale sport van Thailand en die
   inheemse vegkuns staan bekend as "Muay". In die verlede was Mauy aan
   koninklike soldate Muay geleer, vir die geval wat hulle hulself
   ongewapen op die slagveld bevind. Na die soldate van die weermag
   afgetree het, het hulle dikwels Boeddhistiese monikke geword en by die
   tempels gaan woon. Die inwoners van Thailand se lewens is nou verbind
   met Boeddhisme en tempels: seuns word dikwels daarheen gestuur om
   opleiding as monikke te ontvan. "Muay" is ook een van die vakke wat by
   die tempels aangebied word.^[5]
   Twee seuns tydens 'n Muay Thai-kompetisie.
   Twee seuns tydens 'n Muay Thai-kompetisie.

   Ongeveer 100-200 jaar gelede het westerse magte gepoog om die meeste
   Suidoos-Asiese lande te verower. In hierdie tyd was Muay as
   selfverdediging geleer en nie slegs as vegtegniek vir gebruik in die
   oorlog nie. Muay-kompetisies was baie gewild in Thailand, maar die
   sport was baie gevaarlik en sommige deelnemers het gesterf tydens
   kompetisies. Die vrees vir die gevare wat die sport inhou, asook die
   vrees dat die wêreld nie so 'n gevaarlike sport sal aanvaar nie, het
   veroorsaak dat die sport ontwikkel het tot "Muay Thai". Die nuwe vorm
   het wapens en gevaarlike bewegings uitgesluit, wat gelei tot die
   verhoging van standaarde van die sport. Dit is nou ook algemeen dat
   deelnemers bokshandskoene dra, soos gebruik deur westerse boksers, in
   plaas van die tradisionele "Kaad chuek" ("handverband"), om deelnemers
   van beserings te beskerm.

   Muay Thai het wêreldwye gewildheid bereik in die 1990's. Alhoewel
   soortgelyke vegkunste in ander Suidoos-Asiese lande bestaan, word Muay
   Thai gekenmerk as 'n volkontaksport. Sokker is tans 'n mededinger om
   die titel vir gewildste sport in Thailand en dit is algemeen vir
   aanhangers van die sport om die nuutste wedstryde van hul gunsteling
   westerse spanne op televisie te kyk of soortgelyke sokkeruitrustings te
   dra. Die vlieg van vlieërs is ook 'n gewilde tydverdryf en was in die
   verlede 'n kompeterende sport.^[6]

   Tradisionele taboes sluit in die aanraking van 'n ander persoon se kop
   of om met die voete na iets te wys: die kop word beskou as die
   heiligste deel van die liggaam en die voete as die vuilste. Dit word
   ook as beledigend beskou om bo-oor 'n persoon of kos te trap. Die Thai
   kultuur, net soos baie ander Asiese kulture, word egter sterk deur die
   Weste beïnvloed en sommige tradisionele taboes is besig om mettertyd te
   verdwyn.

   Boeke en ander dokumente is die mees geëerde wêreldse voorwerpe en dit
   word daarop neergekyk as 'n persoon 'n boek oor 'n tafelblad laat gly
   of op die vloer plaas.
   Die kookkuns van Thailand is bekend vir die pikantheid daarvan, soos
   hierdie seekos-en-kerriedis.
   Die kookkuns van Thailand is bekend vir die pikantheid daarvan, soos
   hierdie seekos-en-kerriedis.

   Die kookkuns van Thailand meng vyf basissmake: soet, pikant, suur,
   bitter en sout. 'n Paar algemene bestanddele wat in Thai kookkuns
   gebruik word, sluit in knoffel, rissies, lemmetjiesap, suurlemoengras
   en vissous. Die stapelvoedsel in Thailand is rys, veral 'n soort
   jasmynrys (bekend as "Hom Mali"-rys), wat by amper elke maaltyd
   ingesluit word. Thailand is die wêreld se grootste uitvoerder in rys en
   die bevolking van Thailand nuttig jaarliks meer as 100kg rys per
   persoon.^[7] Die Internasionale Rys Navorsingsinstituut (IRRI), in die
   Filippyne, bevat meer as 5000 verskillende soorte rys uit Thailand in
   hul rysgenebank.^[8]

   Die samelewing van Thailand is in die afgelop jare deur die
   wyd-verkrygbare, meertalige media beïnvloed. Daar is talle Engelse,
   Thai en Sjinese koerante verkrygbaar en die meeste gewilde Thai
   tydskrifte gebruik Engelse opskrifte in 'n poging om sjiek voor te kom.
   Meeste groot besighede in Bangkok bedryf hule besigheid in Engels,
   selfs tussen Thai sprekers, as 'n simbool van hul opgevoede, hoër-kring
   status. Thailand is die land in Suidook-Asië met die grootste
   koerantmark, met 'n beraamde sirkulasie van ten minste 13 miljoen
   daaglikse kopië in 2003.

[wysig] Letterkunde

   Thai letterkunde word sterk deur die Indiese kultuur beïnvloed. Dié
   invloed is veral merkbaar in die vroeë literatuur, waar die meeste
   verhale met gode en ander weses uit die Boeddhistiese en Hindoeïstiese
   mitologie gevul is. Een van die veelbetekendste werke in Thai
   letterkunde is die epiese "Ramakien". Die werk is gebaseer op die
   antieke teks, "Ramayana", wat aan die einde van die 18de eeu deur
   Koning Phra Phuttayodfa Chulalok (Rama I) uitgebrei is. Sedertdien het
   die opvolgende konings baie bygedra tot die kultuur en letterkunde van
   Thailand.

   Aan die begin van die 20ste eeu het poësie ongewild geraak, terwyl
   prosa meer aansien geniet het. In die 1950's het talle bekende outeurs
   talryke bekende boeke geproduseer. Van die noemenswaardigeste skrywers
   van moderne Thai letterkunde sluit in in Mae Anong, die latere eerste
   minister, Kukrit Pramoj en Pira Sudham.

[wysig] Musiek

   'n "Khene"-speler in Isan.
   'n "Khene"-speler in Isan.

   Alhoewel Thailand nooit deur Westerse magte gekoloniseer is nie, het
   popmusiek en ander vorms van Europese en Amerikaanse musiek baie
   invloedryk geword. Die twee gewildste style tradisionele musiek is "luk
   thung" en "mor lam", terwyl die etniese minderhede ook steeds hul
   tradisionele musiekvorms behou het.

   "Luk thung" (Thai: ลูกทุ่ง; letterlik "kind van die velde") is kort vir
   "pleng luk thung" (Thai เพลงลูกทุ่ง- "lied van 'n kind van die velde").
   "Luk thung"-liedjies weerkaats oor die algemeen die teëspoed van die
   alledaagse lewe tussen die plattelandse armoediges. Die liedjies neig
   na 'n stadige tempo en die sangers gebruik 'n uitdrukkende sangstyl met
   'n groot deel vibrato.

   Die styl het ontwikkel in die eerste helfte van die 20ste eeu, alhoewel
   die term, "luk thung", vir die eerste keer in die 1960's gebruik is.
   Ponsri Woranut en Suraphol Sombatcharoen was van dié genre se eerste
   groot sterre en het invloede van Latyns-Amerika, Japan, Indonesië,
   Maleisië en veral Amerikaanse rolprentklankbane en volkmusiek, asook
   jodel. Die genre het ook 'n herlewing ervaar na die begin van die
   eerste "luk thung"-radio stasie in 1997.

   "Mor lam" is 'n antieke vorm van Lao sang in beide Laoties en Isan. Die
   term beteken "kundige sang" of "kundige sanger", afhangende van die
   konteks waarin die term gebruik word.

   Die kenmerk van "mor lam" is die gebruike van 'n buigsame melodie wat
   by die tonale klanke van die lirieke aangepas word. Volgens tradisie is
   die oorspronklike melodie ontwikkel vir die toonsetting van
   tradisionele "gaun"-gedigte. Die sang word ook oor die algemeen begelei
   deur 'n "khene", 'n soort mondfluitjie wat van riet gemaak is, alhoewel
   moderne elektriese instrumente ook tans gebruik word. Tans is die tempo
   van die musiek vinnig, alhoewel dit vroeër deur 'n stadiger tempo
   gekenmerk was. Volgehoue kenmerke sluit in 'n sterk ritmiese
   begeleiding, vokale spronge en 'n sangstyl wat 'n geselstrant aanneem,
   vergelykbaar met Amerikaanse rapmusiek.

   Algemene temas sluit in onbeantwoorde liefde en die struikelblokke in
   die lewens van die plattelandse Isan en Laos, vermeng met droë humor.
   In die areas van herkoms maak "mor lam"-opvoerings 'n belangrike deel
   van feeste en plegtighede uit. Die musiek is tans ook gewild in ander
   dele van die land, te danke aan die verspreiding van trekarbeiders vir
   wie die musiek 'n belangrike kulturele skakel na hul tuiste bly.

[wysig] Skoolstelsel

   Leerlinge in hul padvindery-uniforms.
   Leerlinge in hul padvindery-uniforms.

   In Thailand is 'n totale skoolloopbaan van nege jaar verplig. Volgens
   UNESCO is slegs 3% van die bevolking ongeletterd, wat Thailand op
   dieselfde vlak as die Europese Unie plaas.

   Bywoning van die ses-jaar-lange laerskool is verplig en in prinsiep
   gratis, alhoewel leerlinge in die afgelope paar jaar meer en meer vir
   hulle eie onderrigmateriale en uniforms vir die verskillende weeksdae
   moes betaal. Die onderrigmetodes is nie gelyk aan die metodes wat in
   die Weste as standaard beskou word nie. Kinders word min aangemoedig om
   verantwoordelikheid te neem vir hul studies en selfstandig te leer. Die
   nosie van gesag word eerder, soos ook in die res van die land, ook hier
   bevorder. Alhoewel lyfstraf reeds 'n aantal jare nie meer toegelaat
   word nie, is gesagtelike leermetodes steeds algemeen.

   Lesse word oral in klaskamers aangebied, met 'n onderwyser wat voor-aan
   staan en die leerlinge onderrig. Daar is ook 'n aantal Christelike
   skole en skole vir buitelanders. Enige onderrig na primêre skool is nie
   meer gratis nie. Beide die onderwysers en die leerlinge dra uniforms.
   Onderwysers dra ook verskillende borsspelde en skouerdekorasies om
   hulle amp, funksie en dienstyd te toon. 'n Pet vorm ook deel van die
   uniform.

   Thailand is moontlik die enigste land waar padvindery deel van die
   kurrikulum is. Al die leerlinge van 'n skool gaan op 'n bepaalde dag
   per week in hul padvindery-uniforms na skool. Dit is ook algemeen dat
   normale onderrig nie op sulke dae plaasvind nie.

[wysig] Politiek en regering

   Monument aan Koning Bhumibol Adulyadej (Rama IX), in Phitsanulok,
   Thailand
   Monument aan Koning Bhumibol Adulyadej (Rama IX), in Phitsanulok,
   Thailand

[wysig] Geskiedenis

   Sedert die omverwerping van die absolute monargie in 1932, het Thailand
   reeds 17 grondwette en handveste gehad.^[9]^[10] In hierdie tyd het die
   vorm van die regering gewissel van 'n militêre diktatorskap tot 'n
   verkiesingsdemokrasie, maar al die regerings het 'n erfelike monarg as
   die hoof van die staat herken.^[11]^[12]

[wysig] 1997 tot 2006

   Die Grondwet van 1997 was die eerste grondwet wat deur 'n verkose
   komitee opgestel is. Dié komitee was verkies op gronde van gewilheid en
   daar word na dié grondwet verwys as die "Mense se grondwet".^[13]

   Die 1997 Grondwet het 'n tweekamerstelsel geskep, bestaande uit 'n
   500-sitplek Huis van Verteenwoordigers (สภาผู้แทนราษฎร, "sapha phutan
   ratsadon") en 'n 200-sitplek Senaat ((วุฒิสภา, "wuthisapha"). Dit was
   ook die eerste keer in die geskiedenis wat beide huise direk verkies
   is. Baie menseregte word in die grondwet uitdruklik erken en maatstawe
   was in plek gestel om die stabiliteit van verkose regerings te verhoog.
   Tydens die verkiesing van die Huis van Verteenwoordigers kon slegs een
   kandidaat met 'n eenvoudige meerderheid per stemdistrik verkies word.
   Die Senaat was per provinsie verkies, waartydens 'n provinsie meer as
   een senator kon hê, afhangende van die provinsie se bevolkingsgrootte.
   Lede van die Huis van Verteenwoordigers dien vir 'n termyn van vier
   jaar, terwyl senators vir ses jaar dien.
   Thaksin Shinawatra tydens 'n besoek aan die Pentagon in 2005.
   Thaksin Shinawatra tydens 'n besoek aan die Pentagon in 2005.

   Die hofstelsel (ศาล, "saan") het 'n grondwetlike hof ingesluit wat
   regspraak oor die grondwetlikheid van parlamentêre aktes, koninklike
   verordnings en ander politiese sake gehad het.

   Die algemene verkiesings in Januarie 2001 was die eerste verkiesings
   onder die 1997-Grondwet en daar was ook na die verkiesings verwys as
   die eerste korrupsie-vrye verkiesing in die geskiedenis van
   Thailand.^[14] Die daaropvolgende regering was die eerste regering wat
   die volle vier-jaar termyn gedien het. Die verkiesings in 2005 het die
   grootste aantal stemmers getrek in die geskiedenis van Thailand en het
   'n kenmerkende verlaging getoon in die aantal gekoopte stemme wat in
   vorige verkiesing opgemerk was.^[15]^[16]^[17]

   Aan die begin van 2006 het aansieklike druk van aantygings oor
   korrupsie daartoe gelei dat Thaksin Shinawatra 'n kitsverkiesing
   vereis, wat sou plaasvind vóór die geskeduleerde verkiesingsdatum. Die
   opposisie het die verkiesings geboikot en Thaksin was her-aangewys.
   Volgehoue, stygende druk het tot 'n militêre staatsgreep gelei op 19
   September 2006.

[wysig] Na die staatsgreep van 2006

   'n Militêre junta, die Raad vir Nasionale Veiligheid ("Council for
   National Security"), het die verkose regering van Thaksin op 19
   September 2006 omvergegooi. Koning Bhumibol Adulyadej het die dag na
   die staatsgreep die situasie bevestig met 'n koninklike verklaring. Die
   junta het die grondwet afgeskaf, die Parlament en die Geregshof
   ontbind, sommige lede van die regering aangehou en later verwyder,
   oorlogsreg verklaar en een van die Koning se privaatraadslede, Surayud
   Chulanont, as eerste minister aangestel. Die junta het 'n hoogs
   afgekorte oorgangsgrondwet opgestel en 'n paneel aangestel om 'n
   permanente grondwet te ontwerp. Die junta het ook 'n 250-lid wetgewende
   mag aangestel, waarna deur een kritiek verwys is as 'n "kamer van
   generale".^[18]^[19] Die hoof van die junta was toegelaat om die Eerste
   Minister ter eniger tyd te verwyder. Die wetgewende mag was nie
   toegelaat om 'n mosie van vertroue teen die Kabinet te hou nie en die
   publiek was nie toegelaat om kommentaar op enige van die regte in te
   dien nie.^[20]

   Oorlogsreg was in Januarie 2007 gedeeltelik herroep. Die junta hou
   egter aan om die media te sensor en word van 'n aantal
   menseregte-oortredings beskuldig. Die junta het ook alle politieke
   aktiwiteite en vergaderings tot Mei 2007 verban.

   Thailand bly 'n aktiewe lid van die Association of Southeast Asian
   Nations (ASEAN).

[wysig] Ekonomie

   'n Banknoot van 1000 baht.
   'n Banknoot van 1000 baht.

   Thailand is 'n nuut geïndustrialiseerde land. Die term is 'n
   sosio-ekonomiese klassifisering wat gebruik word om te verwys na lande
   wat nog nie "eerste wêreld"-status bereik het nie, maar wat, in 'n
   makro-ekonomiese sin, reeds ander ontwikkelende lande verbygesteek het.
   Thailand het van 1985 tot 1995 die vinnigste groeikoers ter wêreld
   geniet, met 'n algemene koers van 9% per jaar. Die veranderings het
   egter verhoogde druk op Thailand se geldeenheid, die baht, uitgeoefen
   en 'n finansiële krisis in 1997 het swakhede in die finansiële sektor
   blootgestel. Na die baht vir 'n lang tydperk 'n vaste waarde gehad het
   van VS$1 vir 25 baht, het die Thai regering die waarde van die baht
   vrygestel om deur die markkragte bepaal te word. As gevolg van die
   vrystelling het die baht egter in Januarie 1998 sy laagste waarde ooit
   behaal, toe VS$1 gelykstaande was aan 56 baht. Die ekonomie het ook in
   daardie jaar 10,2% van sy waarde verloor. Die ineenstorting het deel
   gevorm van die groter Asiese finansiële krisis.
   'n Drywende riviermark in Damoen Saduk.
   'n Drywende riviermark in Damoen Saduk.

   Die land het later in 1998 'n herstellingsfase deurgegaan en die
   ekonomie het daardie selfde jaar met 4,2% gegroei en 'n verdere 4, 4%
   gegroei in 2000. Die groei was grootliks te danke aan hul
   uitvoerhandel, wat met 20% in 2000 gestyg het. Die ekonomiese groei was
   ietwat gedemp in 2001, as gevolg van 'n verswakking in die wêreldwye
   ekonomie. Die groei is egter in die daaropvolgende jare hervat, danksy
   ekonomiese groei in Sjina en verskeie plaaslike
   ekonomie-stimuleringsprogramme deur die Eerste Minister, Thaksin
   Shinawatra. Daar word ook na sy ekonomiese taktieke verwys as
   "Thaksinomics". Thailand het in 2003 en 2004 'n jaarlikse ekonomiese
   groei van net oor die 6% geniet, ondanks 'n verswakking in die
   wêreldwye ekonomie.^[21]

   Belegging het egter in 2006 gestagneer, na beleggers afgeskrik was deur
   die Thaksin-administrasie se politieke probleme. Die militêre
   staatsgreep in September 2006 het 'n nuwe ekonomiese span voorsien,
   onder leiding van die bestuurder van die voormalige sentrale bank. Die
   Thai Raad van Belegging het 'n daling van 27% in beleggingaansoeke
   tussen Januarie en November gerapporteer (in vergelyking met dieselfde
   tydperk van die vorige jaar). Uitvoerhandel het egter die hoogtes
   ingeskiet en het byna 17% gestyg in 2006.

   Thailand voer jaarliks produkte met 'n gesamentlike waarde van meer as
   $105 biljoen uit.^[21] Van hulle grootste uitvoerprodukte sluit in rys,
   tekstiele en skoene, visprodukte, rubber, juwele, motorkarre, rekenaars
   en elektriese toestelle. Thailand is die wêreld se voorste uitvoerder
   van rys en voer jaarliks 6,5 ton verwerkte rys na lande regoor die
   wêreld uit. Rys is dus ook die belangrikste gewas in die land. Thailand
   het die hoogste persentasie van bewerkbare land van al die nasies in
   die Groter Mekong Substreek: 27,25%.^[22] Dié streek sluit onder ander
   die lande Viëtnam, Kambodja, Laos, Mianmar en die Yunnan-provinsie van
   Sjina in. Ongeveer 55% van die beskikbare land word gebruik vir die
   produksie van rys.^[7]

   Belangrike bedrywe sluit in elektriese toestelle en onderdele,
   rekenaaronderdele en motorkarre. Toerisme verskaf ongeveer 5% van die
   ekonomie se BBP.

   Thailand se belangrikste natuurlike hulpbronne sluit in tin, rubber,
   aardgas, wolfram, tantaal, lood, vis, gips en bewerkbare land.

[wysig] Toerisme

   Mahya-strand by Ko Phi Phi Lee.
   Mahya-strand by Ko Phi Phi Lee.

   Toerisme is 'n belangrike ekonomiese faktor in Thailand. Dié industrie
   het 'n hupstoot gekry toe Amerikaanse soldate daarheen gegaan het in
   die 1970's tydens pouses in die Viëtnamese oorlog. In 2005 het die land
   onveveer 13,38 buitelandse besoekers gekry: 'n verhoging van 14,48%
   sedert 2004.

   Volgens die Toerismeraad van Thailand is 65% van die land se besoekers
   vanuit Asië en die streke rondom die Stille Oseaan. Thailand ervaar
   sterk kompetisie met sy buurlande: Kambodja huisves die gewilde tempel,
   Angkor Wat, terwyl die stad, Luang Prabang, in Laos ook 'n uiters
   gewilde toeriste bestemming is.

   Ten spyte hiervan het Thailand 'n verskeidenheid trekpleisters, met
   onder andere, duikplekke, strande, eksotiese eilande, argeologiese
   vindplekke, museums, etniese en godsdienstige plekke en
   Wêrelderfenisgebiede.

   Thailand besit die volgende UNESCO Wêrelderfenisgebiede:
     * Ban Chiang - 'n argeologiese vindplek.
     * Die Dong Phaya Yen-bergreeks.
     * Die Ayutthaya-park wat geleë is op die ruïnes van die antieke stad,
       Ayutthaya.
     * Die Sukhothai-park wat geleë is op die ruïnes van die antieke
       hoofstad, Sukhothai.
     * Die Thungyai- en Huai Kha Khaeng-wildreservate.

   Khaosan Road in Bangkok.
   Khaosan Road in Bangkok.

   Die hoofstad van Thailand, Bangkok, is een van die gewildste toeriste
   bestemmings in die wêreld: nommer drie volgens die tydskrif, Travel and
   Leisure,^[23] en die gewildste in Asië. Die stad spog met drie van die
   land se gewildste geskiedkundige plekke: Grand Palace (die eertydse
   woning van die koninklike familie) en die Boeddhistiese tempels Wat Pho
   en Wat Arun.

   Khaosan Road is die naam van 'n kort straat in Bangkok wat tans bekend
   staan as die ghetto van rugsakstappers. Die straat huisves 'n aantal
   van Bangkok se goedkoper herberge en hotelle en baie toeriste gebruik
   die straat as 'n basis vir hul besoek aan die res van Thailand,
   aangesien daar gereëlde busdienste vanaf Khaosan Road na byna alle
   toeristiese bestemmings in Thailand is.

[wysig] Verwysings

    1. ^ Judith A. Stowe, Siam Becomes Thailand: A Story of Intrigue,
       p122, Geraadpleeg op 13 Julie 2007
    2. ^ Thailand (Siam) History, CSMngt-Thai.
    3. ^ Thongchai Winichakul, Siam Mapped: a history of the geo-body of a
       nation, p49, Geraadpleeg op 13 Julie 2007
    4. ^ Pasuk Phongpaichit en Chris Baker, A History of Thailand,
       Cambridge University Press, 2005, ISBN 0521816157
    5. ^ Muay Thai Geskiedenis
    6. ^ Die geskiedenis van vlieërs in Thailand.
    7. ^ ^7,0 ^7,1 IRRI se profiel van Thailand
    8. '^ {Cooperation of IRRI and Thailand - 'n PDF-dokument van die
       IRRI. 38,7 KB
    9. ^ The Council of State, Grondwette van Thailand
   10. ^ Thanet Aphornsuvan, The Search for Order: Constitutions and Human
       Rights in Thai Political History. PDF-dokument, 152 KiB. 2001
       Symposium: Constitutions and Human Rights in a Global Age: An Asia
       Pacific perspective
   11. ^ 'n Lys van die vorige staatsgrepe in Thailand.
   12. ^ 'n Lys van onlangse staatsgrepe in Thailand se geskiedenis.
   13. ^ Kittipong Kittayarak, The Thai Constitution of 1997 and its
       Implication on Criminal Justice Reform. By die webwerf van United
       Nations Asia and Far East Institute for the Prevention of Crime and
       the Treatment of Offenders. Laaste besoek op 19 Julie 2007.
   14. ^ Robert B. Albritton and Thawilwadee Bureekul, Developing
       Democracy under a New Constitution in Thailand. PDF-dokument:
       319 KiB/327281 bytes. National Taiwan University and Academia
       Sinica Asian Barometer Project Office Working Paper, Rekks Nr. 28,
       2004
   15. ^ Pongsudhirak Thitinan. Victory places Thaksin at crossroads'.
       Bangkok Post, 9 Februarie 2005
   16. ^ "Unprecedented 72% turnout for latest poll", The Nation, February
       10, 2005.
   17. ^ Aurel Croissant and Daniel J. Pojar, Jr., Quo Vadis Thailand?
       Thai Politics after the 2005 Parliamentary Election, Strategic
       Insights, Volume IV, Issue 6 (Junie 2005)
   18. ^ The Nation. NLA 'doesn't represent' all of the people. 14 Oktober
       2006
   19. ^ The Nation. Assembly will not play a major role, 15 Oktober 2006
   20. ^ The Nation. Interim charter draft. 27 September 2006
   21. ^ ^21,0 ^21,1 CIA world factbook - Thailand
   22. ^ CIA world factbook - Greater Mekong Subregion
   23. ^ World's Best Awards 2006, Top 10 Cities Overall in Travel +
       Leisure. Laaste besoek op 15 Junie 2007.

[wysig] Bronnelys

   Algemeen

     * Thailand se inskrywing by die CIA se World Fact Book.

   Musiek

     * Miller, Terry E. (1985). Traditional Music of the Lao: Kaen Playing
       and Mawlam Singing in North-east Thailand. Greenwood Press. ISBN
       0-313-24765-X.
     * Mosel, James N. (1959). Sound and Rhythm in Thai and English Verse,
       Pasa lae Nangsue.
     * Prayut WannaudomThe Collision between Local Performing Arts and
       Global Communication, in case Mawlum. Laaste besoek op 13 Mei 2005.
     * Morton, David (1976). The Traditional Music of Thailand. University
       of California Press

[wysig] Eksterne skakels

     * Thaigov.go.th - Die Koninklike Regering van Thailand.
     * Tourism Authority of Thailand - Amptelike toerismewerf.
     * Thai National Assembly - Amptelike webwerf van die Thai Parlement.

                                 Lande in Asië

    Afghanistan - Armenië - Azerbeidjan - Bahrein - Bangladesj - Bhutan -
   Brunei - Ciprus - Filippyne - Georgië - Indië - Indonesië - Irak - Iran
   - Israël - Japan - Jemen - Jordanië - Kambodja - Kasakstan - Kirgisië -
    Koeweit - Laos - Libanon - Maldive - Maleisië - Mongolië - Mianmar -
    Nepal - Noord-Korea - Oesbekistan - Oman - Oos-Timor - Pakistan - Qatar
    - Rusland - Saoedi-Arabië - Singapoer - Republiek van Sjina (Taiwan) -
      Sjina - Sri Lanka - Sirië - Suid-Korea - Tadjikistan - Thailand -
         Turkye - Turkmenistan - Verenigde Arabiese Emirate - Viëtnam


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Artikels met stellings wat verwysings ontbreek • Thailand

