Thalassoterapie


   Die thalassoterapie (van Grieks θαλασσα thalassa see) is 'n heilsame
   kombinasie van seewaterbaddens, algebehandelings en die seeklimaat wat
   verskillende siektes en velprobleme soos rumatiek en selluliet kan
   versag en ook by mense toegepas word wat oorgewig is of sommer net
   uitgeput voel. Daarnaas speel dit ook 'n rol in die pre- en posnatale
   geneeskunde.

   Die heilsame uitwerkings van alge, minerale en slik is reeds in die
   klassieke oudheid beskryf en by siektes toegepas. In Frankryk word
   water vanaf die middel van die 19de eeu as heilmiddel gebruik, en hier
   ontwikkel die dokter La Bonnadière d'Arcachon in die jaar 1867 die
   terapie wat hy thalassoterapie noem. In 1897 bewys die bioloog René
   Quinton dat daar 'n organiese identiteit tussen seewater en die
   menslike bloedplasma bestaan. Quinton se navorsing gee die aanleiding
   vir die eerste stelselmatige toepassing van die thalassoterapie deur
   die dokter Louis Bagot, wat in 1899 die eerste moderne
   thalassoterapiesentrum in die Bretonse stad Roscoff stig.

   Ander moderne sentra vir thalassoterapie ontstaan omtrent 1900 in
   Franse stede soos Biarritz, Deauville en Monte Carlo, en vandag word
   hierdie soort spa-behandelings wêreldwyd aangebied.

   Frankryk is nog steeds die wêreldleier op die gebied van die
   thalassoterapie en beskik oor sowat 50 groot sentra vir thalassoterapie
   soos Quiberon, Thalassa Biarritz en Thermes Marins de Saint-Malo.
   Tunisië (Noord-Afrika) is die tweede belangrikste land wat die aantal
   thalasso-sentra betref.

   Alhoewel daar nog steeds geen amptelike definisie van die
   thalassoterapie bestaan nie, het die belangrikste sentra op
   internasionale vergaderings 'n aantal minimumvereistes vasgelê waaraan
   sentra moet voldoen: 'n Ligging by die see en diensverskaffing deur 'n
   professionele span van geneeskundiges is net twee kenmerke van 'n
   serieuse thalasso-sentrum. Die minimale tydperk van 'n terapie is ses
   dae met maksimaal vier behandelings per dag. Die eerste drie dae word
   aan die ontgifting van die liggaam bestee, wat gereed moet wees om
   tekorte aan spoorelemente weer aan te vul.
   Kategorie: Geneeskunde

