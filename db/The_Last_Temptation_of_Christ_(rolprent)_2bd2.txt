The Last Temptation of Christ (rolprent)


           The Last Temptation of Christ
        Regisseur       Martin Scorsese
       Geskryf deur     Nikos Kazantzakis (roman)
                        Paul Schrader (draaiboek)
           Met          Willem Dafoe
                        Harvey Keitel
                        Barbara Hershey
                        David Bowie
                        Harry Dean Stanton
       Musiek deur      Peter Gabriel
      Kinematografie    Michael Ballhaus
       Redigeerder      Thelma Schoonmaker
   Vrystellingsdatum(s) 1988
         Speeltyd       164 min
           Land         VSA
           Taal         Engels
        Begroting       VSA-$ 7 miljoen
                   IMDb-profiel

   The Last Temptation of Christ is 'n rolprent van die meesterregisseur
   Martin Scorsese wat in 1988 deur die Amerikaanse ateljee Universal
   Pictures vrygestel en op die Griekse skrywer Nikos Kazantzakis se
   gelyknamige kontroversiële roman uit die jaar 1951 gegrond is. Die
   rolprent pronk met sterre soos Willem Dafoe (as Jesus van Nasaret),
   Harvey Keitel (as Judas Iskariot), Barbara Hershey (as Maria
   Magdalena), David Bowie (as Pontius Pilatus) en Harry Dean Stanton (as
   Paulus). Die rolprent is in sy geheel in Marokko geskiet.

   Net soos die roman behandel die rolprent die lewe van Jesus van
   Nasaret, en sy sentrale stelling is dat Jesus ten spyte van sy
   sondeloosheid tog onderhewig is aan enige versoeking wat deur mense
   ervaar word, waaronder vrees, twyfel, depressie, huiwering en sinlike
   lus. Sowel die boek asook die rolprent beeld Jesus uit as 'n man wat
   hom seksuele aktiwiteite verbeel - 'n openheid waarvoor sowel die boek
   asook die rolprent met internasionale toekennings soos die
   Grieks-Ortodokse Kerk se ekskommunikasie van Nikos Kazantzakis en 'n
   ban in die destydse apartheidstaat Suid-Afrika "bekroon" is. Die
   rolprent bevat egter 'n ontkenning wat duidelik maak dat hy van Jesus
   se tradisionele Bybelse uitbeelding afwyk en nie as 'n presiese
   weergawe van gebeurtenisse soos in die evangelies beskryf begryp mag
   word nie.

[wysig] Agtergrond

   Die rolprent is in 1988 bewonder en tegelykertyd ook skerp gekritiseer
   net soos Mel Gibson se The Passion of Christ in 2004. Terwyl Gibson se
   werk egter veral weens sy anti-Semitiese sentiment en verheerliking van
   geweld aangeval is, het The Last Temptation of Christ vanweë sy
   omstrede profiel van Jesus van Nasaret woedende reaksies by
   fundamentalistiese Christene uitgelok: Jesus is die Romeine behulpsaam
   met kruisigings, begeer om seks met Maria Magdalena te hê (wat hier as
   'n prostituut uitgebeeld word), smeek Judas om hom aan die Romeine oor
   te lewer en deurleef tydens sy kruisiging die versoeking en visioen van
   'n gesinsvader wat met Maria Magdalena getrou is. Jesus word oorwegend
   as 'n swak mens vertoon wat met sy uitverkiesing as die seun van God
   sukkel en deur 'n proses van swaarkry en beproewing gaan. Uiteindelik
   oorwin hy die versoeking.

[wysig] Filmmusiek

   Peter Gabriel het een jaar ná die uitreiking van die rolprent 'n
   musiekalbum onder die titel Passion: Music for the Last Temptation of
   Christ vrygestel wat op sy filmmusiek baseer. Vir die opname het hy met
   destyds onbekende kunstenaars uit Afrika en die Midde-Ooste saamgewerk
   (waaronder die Pakistaanse sanger Noesrat Fateh Ali Khan, Youssou
   N'Dour en Baaba Maal) en sodoende bygedra tot die groeiende gewildheid
   van wêreldmusiek.
   Kategorieë: Dramarolprente • Amerikaanse rolprente

