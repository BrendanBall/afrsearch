Thermiet


   'n Thermiet mengsel wat Yster-(III)-Oksied gebruik
   'n Thermiet mengsel wat Yster-(III)-Oksied gebruik

   Thermiet is 'n pirotegniese samestelling van aluminiumpoeier en 'n
   metaaloksied wat 'n aluminotermiese reaksie laat ontstaan wat bekend
   staan as 'n thermiet reaksie. Dit is nie 'n plofstof nie maar dit kan
   vir kort tydjies uiters hoë temperature laat ontstaan wat op 'n klein
   teiken gefokus kan word.

   Metale kan onder die regte toestande ook brand net soos hout of petrol.
   Roes is om die waarheid te sê bloot die oksidasie van staal of yster
   teen lae tempos. Thermiet is 'n samestelling wat die korrekte mengsel
   van metaalbrandstowwe om verbranding te ondersteun wanneer dit
   aangesteek word. Ontsteking vereis gewoonlik hoë temperature.

   Die aluminium word geoksideer deur 'n ander metaal, gewoonlik
   ysteroksied (roes). Die produkte wat gevorm word is aluminiumoksied,
   vrye elementêre yster en 'n baie groot hoeveelheid warmte. Die reagense
   word gewoonlik verpoeier en met 'n bindmiddel vermeng om te verseker
   dat die materiaal bymekaar bly.

   Die reaksie word gebruik in thermietsweiswerk wat dikwels gebruik word
   om treinspore aanmekaar te las. Ander metaaloksiede kan ook gebruik
   word soos chroomoksied om elementêre metaal te lewer. koperthermiet,
   wat koperoksied gebruik, word gebruik om elektriese verbindings te
   vervaardig. Sommige thermietagtige mengsels word gebruik as
   pirotegniese ontstekers soos in die geval van vuurwerke.

[wysig] Geskiedenis

   'n Thermietreaksie met ongeveer 110 gram poeier. Die gietysterpot is
   uiteindelik vernietig deur die reaksie.
   'n Thermietreaksie met ongeveer 110 gram poeier. Die gietysterpot is
   uiteindelik vernietig deur die reaksie.

   Thermiet is in 1893 ontdek en in 1895 deur die Duitse skeikundige, Hans
   Goldschmidth gepatenteer. Die reaksie word daarom ook soms die
   "Goldschmidt reaksie" of "Goldschmidt proses" genoem. Dr. Goldschmidt
   se doelwit was aanvanklik gewees om suiwer metale te vervaardig sonder
   om koolstof in die smeltproses te gebruik, maar hy het vinnig die
   waarde in sweiswerk raakgesien.

   Die eerste kommersiële toepassings was die sweis van tremspore in Essen
   in 1899. Degussa, 'n maatskappy wat afkomstig is van Goldschmidt se
   firma, is steeds een van die wêreld se grootste produsente van
   sweisthermiet.

[wysig] Soorte

   Swart- of blou ysteroksied (Fe[3]O[4]), wat ontstaan wanneer yster in
   'n suurstofryke omgewing onder hoë hitte geoksideer word is die mees
   gebruikte oksideermiddel wat in thermiet gebruik word omdat dit
   goedkoop is en maklik vervaardig kan word. Rooi yster-(III)-oksied
   (Fe[2]O[3], algemeen bekend as roes) kan ook gebruik word. Ander
   oksiede word ook so nou en dan in spesiale toepassings gebruik, soos
   onder andere MnO[2], Cr[2]O[3] en koperoksied. Almal gebruik aluminium
   as reaktiewe metaal. Fluoropolimere kan ook gebruik word in spesiale
   formulerings; Teflon met magnesium of aluminium is ook relatief
   algemeen.

   In beginsel kan enige reaktiewe metaal in plaas van aluminium gebruik
   word. Dit word egter selde gedoen omdat die eienskappe van aluminium
   ideaal is vir hierdie reaksie. Dit is by verre die goedkoopste van die
   hoogs reaktiewe metale; dit vorm ook 'n passiveringslagie wat dit
   veiliger maak om te hanteer as enige ander reaktiewe metaal. Die smelt-
   en kookpunte van aluminium maak dit ook ideaal vir thermiet-reaksies.
   Dit is 'n relatief laagsmeltende (660 °C) metaal wat beteken dat dit
   maklik is om die metaal te smelt wat meebring dat die reaksie
   hoofsaaklik in die vloeistoffase plaasvind en daarom ook vinnig
   reageer. Terselfdertyd verseker sy hoë kookpunt dat die reaksie baie
   hoë temperature kan bereik, aangesien verskeie prosesse neig om die
   maksimum temperatuur tot net onder die kookpunt te beperk.^[1] So 'n
   hoë kookpunt is algemeen onder oorgangsmetale (soos yster en koper wat
   teen 2887 °C en 2582 °C respektiewelik kook) maar is veral buitengewoon
   onder die hoogs reaktiewe metale (magnesium en natrium kook teen laer
   temperature van 1090 °C en 883 °C respektiewelik).

   Alhoewel die reagense stabiel is by kamertemperatuur, brand dit tydens
   'n intense eksotermiese reaksie as hulle verhit word tot
   ontbrandingstemperature. Die produkte wat gevorm word is in die
   vloeistoffase as gevolg van die hoë temperature wat bereik word (so
   hoog as 2500 °C met yster-(III)-oksied)—die werklike temperatuur wat
   bereik word hang egter af van hoe vinnig die warmte na die omliggende
   omgewing kan ontsnap. Thermiet bevat suurstof en daarom is 'n
   uitwendige bron van lug nie nodig om die reaksie te onderhou nie. Dus
   kan die reaksie nie gesmoor word en kan dit in enige omgewing ontbrand,
   gegewe dat daar voldoende hitte aanvanklik beskikbaar is om die mengsel
   te ontsteek. Thermiet brand goed as dit nat is en kan nie met water
   geblus word nie. Klein hoeveelhede water sal kook voordat dit die
   reaksie bereik. As thermiet onder water ontbrand word, sal die gesmelte
   yster suurstof uit die water onttrek en waterstofgas vrystel in 'n
   enkelverplasingsreaksie. Hierdie vrygestelde gas kan dan op sy beurt
   ontbrand deur met die suurstof in die lug te reageer.

[wysig] Voetnotas en verwysings

    1. ^ d.w.s die verlies aan brandstof en warmte as gevolg van
       verdamping

   Kategorie: Chemie

