Thomas Edison


   Thomas Edison by 'n vroeë weergawe van sy fonograaf (c. 1877)
   Thomas Edison by 'n vroeë weergawe van sy fonograaf (c. 1877)

   Thomas Alva Edison (11 Februarie, 1847 – 18 Oktober, 1931) was 'n
   Amerikaanse uitvinder en besigheidsman wat vele toestelle ontwikkel het
   wat die lewe reg oor die wêreld sterk beïnvloed het. Hy was een van die
   eerste uitvinders wat die beginsels van massaproduksie op die proses
   van uitvinding toegepas het en dus word die skepping van die eerste
   industriële navorsingslaboratorium dikwels aan hom toegeskryf.

[wysig] Lewensgeskiedenis

   Thomas Alva Edison is op 11 Februarie 1847 in Milan, Ohio, gebore.
   Reeds as 'n baie jong kind het Thomas 'n onuitputlike nuuskierigheid en
   'n drang na kennis gehad. Sy skoolloopbaan het egter sleg begin en na
   drie maande het die onderwyser, 'n droë, streng man, die "vertraagde"
   seun huis toe gestuur waar sy ma hom tot op twaalfjarige ouderdom
   onderrig het. Van haar het hy baie geleer, maar sy grootste bate was sy
   ondersoekende gees. Toe hy elf jaar oud was, het hy sy eerste
   laboratorium in die kelder van hul huis ingerig. 'n Jaar later het hy
   'n eenvoudige telegraaf gebou, en kort daarna, op twaalfjarige leeftyd,
   het hy sy eerste werk gekry - as koerant- en lekkergoedverkoper op die
   treine van die Grand Trunk-spoorlyn tussen Detroit en Port Huron. Hy
   wou egter nie sy eksperimente verwaarloos nie en het verlof gekry om 'n
   eenvoudige laboratorium op die trein in te rig. Met die aanmoediging
   van 'n stasiemeester, wie se seun hy van 'n aankomende trein gered het,
   het hy 'n uitstekende telegrafis geword. Hy het egter gesukkel om 'n
   permanente werk te behou en het rondgeswerf tot hy uiteindelik in 1869
   in die telegrafie-afdeling van die aandelebeurs in New York werk gekry
   het. Hier het hy sy eerste kommersiële sukses gesmaak toe hy 'n
   telegraafapparaat, wat bedoel was vir die uitstuur van nuus van die
   aandelebeurs, vir $40 000 verkoop het. Met dié geld kon hy 'n
   ingenieurslaboratorium in Menlo Park, New Jersey, inrig. Hiervandaan,
   en later van West Orange in New Jersey - waarheen hy in 1887 verhuis
   het - het 'n nimmereindigende stroom uitvindsels gekom. In 1877 het hy
   die fonograaf (grammofoon) voltooi. In dieselfde jaar het hy ook begin
   werk aan sy ander groot uitvindsel, die elektriese gloeilamp. Twee jaar
   lank het hy hom daarvoor afgesloof en op 21 Oktober 1879 het hy 'n lamp
   voltooi met 'n gloeidraad van katoenvesel wat met koolstof oorgetrek
   was. Veertig uur lank het die draadjie in 'n lugleegte gegloei terwyl
   'n elektriese stroom daardeur gestuur is. Dit was 'n triomf vir Edison.
   Teen 1882 is 'n hele distrik in New York reeds met Edison se nuwe lamp
   verlig. Edison het drie kinders by sy eerste vrou, Mary, gehad. Toe sy
   onverwags aan tifuskoors sterf in 1884, was sy hart gebreek en het hy
   hom die volgende twee jaar byna doodgewerk. In 1886 trou hy met die
   pragtige, jong Mina Miller, by wie hy ook drie kinders gehad het. Hy is
   op 18 Oktober 1931 op 84-jarige ouderdom oorlede in West Orange, New
   Jersey.

[wysig] Belangrikste prestasies

   Thomas Alva Edison het gedurende sy lewe 1 093 patente geregistreer,
   meer as enige ander uitvinder in die geskiedenis. Sy uitvindings het
   gelei tot die ontstaan van twintigste-eeuse industrieë soos die
   filmindustrie en massa-elektrisiteitsvoorsiening. Hy het ook bydraes
   gelewer op militêre en mediese gebied, en het selfs 'n invloed gehad op
   die myn- en aandelebedryf. Onder sy belangrikste uitvindings tel die
   fonograaf, die gloeilamp en gepaardgaande
   elektrisiteitsvoorsieningstelsels, die rolprentkamera, die
   koolstofsendtoestel wat meegehelp het om Bell se telefoon werklikheid
   te maak, 'n masjien wat later ontwikkel is tot die bekende
   Remington-tikmasjien, en 'n elektriese pen wat die voorloper was van
   die mimeograaf vir die afrol van tikwerk. Die Edison-effek, wat hy
   waargeneem het, maar nie verder ontwikkel het nie, het uiteindelik
   gelei tot die uitvinding van die radiobuis, wat die ontwikkeling van
   die radio moontlik gemaak het. Sy lewensfilosofie was: "Genialiteit is
   1% inspirasie en 99% perspirasie"

   Nie al sy uitvindings was heeltemal oorspronklik nie, Edison het ook
   bestaande uitvindings oorgekoop en verbeter voor die patent daarvoor
   verkry is. Sommige van die uitvindings wat aan hom toegeskryf word is
   ook egter die skepping van een van sy talle werknemers wat volgens sy
   riglyne gewerk het. Edison word egter steeds as een van die
   produktiefste uitvinders in die geskiedenis beskou met 1 097
   Amerikaanse patente in sy naam, asook ander patente in die Verenigde
   Koninkryk, Frankryk en Duitsland.
   Kategorie: Amerikaanse uitvinders

