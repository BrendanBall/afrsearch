Thomas Francois Burgers


   Thomas Francois Burgers, gebore op 15 April 1834 op die plaas
   Langfontein naby Graaff-Reinet en oorlede in 1881 op Richmond, was 'n
   teoloog en president van die Zuid-Afrikaansche Republiek. Hy keer in
   1858 na die Kaap terug om leraar van die NG gemeente op Hanover in die
   Karoo te word na hy sy doktorsgraad in Teologie aan die Universiteit
   Utrecht in Holland verwerf. In sy eerste gemeente raak hy betrokke in
   'n teologiese geskil op grond van sy beweerde liberalisme (hy het hom
   sterk uitgespreek teen die destydse opwekkingsdienste) en ongeloof in
   die letterlike waarheid van die Bybel. Dit het sy skorsing deur die
   Sinode in 1862 tot gevolg. Burgers beroep hom op die Kaapse
   Hooggeregshof en word gelyk gegee en as predikant herstel na die Sinode
   se appèl ook by die Britse Geheime Raad misluk. Nogtans word hy in 1872
   verkies tot tweede president van die ZAR ná die bedanking van president
   Marthinus Wessel Pretorius. Hy was geesdriftig, welsprekend en
   sjarmant, maar sy betreklik gesofistikeerde opvattings oor regering,
   opvoeding en godsdiens het die burgers vervreem. Burgers het 'n
   ambisieuse reis oorsee onderneem en 'n lening in Holland bekom om die
   toe nog primitiewe ZAR deur middel van onder meer die aanlê van
   spoorweë te ontwikkel. Die materiaal vir die spoorweë, wat hy aangekoop
   het, is in Lourenço Marques afgelewer, maar het daar gelê en roes. Hy
   was nie opgewasse vir die stryd teen Sekhukhune (ca. 1810 - 1882),
   opperhoof van die Pedi, nie en dit gee aanleiding in April 1877 tot die
   ZAR se besetting vir die Britse Kroon deur sir Theophilus Shepstone
   (1817 - 1893) en sy mag van 25 polisiemanne. Toe hy nie voldoende steun
   van die burgers kon kry nie, bedank Burgers en tree af. Hy sterf sowat
   vier jaar later, so te sê vergete en verarm.

[wysig] Publikasies

     * Sketse uit het Boeren Leven

[wysig] Bronnelys

     * Saunders, Christopher C. (raadgewende red.), An Illustrated
       Dictionary of South African History, Ibis Books and Editorial
       Services cc, Sandton, 1994.
     * Rosenthal, Eric (hoofred.), Ensiklopedie van Suidelike Afrika,
       Frederick Warne & Co. Ltd., Londen en New York, 1972.
     * Scannell, J.P. (red.), Die Afrikaanse Kernensiklopedie’’, Nasionale
       Boekhandel, Kaapstad, 1965.

   Kategorieë: Suid-Afrikaanse politici • Suid-Afrikaanse predikante •
   Presidente van die Zuid-Afrikaansche Republiek • Geskiedenis van
   Suid-Afrika

