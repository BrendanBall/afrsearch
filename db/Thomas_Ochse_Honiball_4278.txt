Thomas Ochse Honiball


   Thomas Ochse Honiball, algemeen bekend as T.O. Honiball, (* 7 Desember
   1905 in Cradock, †22 Februarie 1990 in Montagu) staan bekend as die
   skepper van die Afrikaanse strokiesprent. Sy tekenkarakters, soos
   Kaspaas Breekwater, neef Jakkals en oom Wolf en die Adoonse van die
   Magaliesberge, bekoor met hulle eg Suid-Afrikaanse agtergrond, hulle
   menslikheid en die satiriese kommentaar, wat hulle op die samelewing
   lewer.

   T.O. Honiball is in die Oos-Kaap gebore, maar word groot in
   Stellenbosch. Hy wys sy tekentalent al vroeg met karikature van sy
   onderwysers. Tydens sy skooljare teken hy vir die skoolblad van die
   Hoër Jongenschool (later Paul Roos-gimnasium). Hy studeer vanaf 1926
   argitektuur by die Universiteit van Kaapstad en is in die volgende jaar
   na Chicago om handelskuns te studeer. Hy werk later vir 'n
   advertensiemaatskappy en kom in aanraking met die Amerikaanse
   strokiesverhale, wat veral in nuusblaaie verskyn.

   In 1930 keer hy na Kaapstad terug, werk drie jaar by 'n plaaslike
   advertensieonderneming en word later 'n vryskut-tekenaar. Werk bly
   skaars tydens die depressie van die vroeë dertigerjare. Tog slaag
   Honiball daarin om in 1936 'n vaste aanstelling by die Nasionale
   Persgroep in die Moederstad te kry, en in 1941 word hy die opvolger van
   D.C. Boonzaaier as vaste politieke spotprentkunstenaar by die dagblad
   Die Burger.

   Naas sy politieke spotprente skep Honiball in sy meer as 40 jaar by die
   Naspers-groep 'n aantal strokiesprente soos Oom Kaspaas, wat in die
   tydperk tussen 1939 en 1957 in koerantbyvoegsels verskyn en van 1975
   tot 1982 deur die Landbouweekblad gepubliseer word. Jakkals en Wolf
   verskyn tussen 1942 en 1969 in die jeugtydskrif Die Jongspan, terwyl
   die Adoonse van die Magaliesberge vanaf 1948 vier en twintig jaar lank
   leesgenot in die Huisgenoot verskaf.

   Die strokiesprente raak so gewild dat hulle ook in boekvorm verskyn en
   vir die radio en televisie verwerk is. Honiball teken nog tot 1978
   politieke spotprente en tree daarna finaal uit. Honiball, wat in 1984
   deur die Federasie van Afrikaanse Kultuurverenigings en in 1989 deur
   die Suid-Afrikaanse Akademie vir Kuns en Wetenskap vereer is, skenk sy
   versameling prente in 1985 aan die Nasionale Pers.

   Op 22 Februarie 1990 sterf hy in Montagu, Wes-Kaap.

[wysig] Werke

     * Oom Kaspaas (Eerste uitgawe 1940, tiende uitgawe 1949, Nasionale
       Boekhandel)
     * Jakkals en Wolf (Eerste uitgawe 1943, tiende uitgawe 1961,
       Nasionale Boekhandel)
     * Adoons-hulle (Eerste uitgawe 1949, sesde uitgawe 1961, Nasionale
       Boekhandel)

     * Oom Kaspaas vertel, 3 boekdele, Tafelberg, 1979
     * Oom Kaspaas, TO Honiball-Promosies, 1986
     * Jakkals en Wolf, 3 boekdele, Tafelberg, 1978
     * Jakkals en Wolf, TO Honiball-Promosies, 1986
     * Adoons-hulle, 3 boekdele, Tafelberg, 1979
     * Adoons-hulle, TO Honiball-Promosies, 1986

   Boeke en CD-ROM's oor T.O. Honiball deur Francois Verster:
     * TO Honiball: Culture with a smile, African Sun Media, 2004

   CD-ROM's:
     * Honiball 100 (Afrikaanse en Engelse uitgawes), 2004, hersiene
       uitgawe verskyn in 2005
     * Van Kaspaas tot Kaas: die lewe en werk van TO Honiball, 2005

   Kategorie: Suid-Afrikaanse strokiesprentkunstenaars

