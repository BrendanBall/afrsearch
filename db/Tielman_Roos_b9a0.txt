Tielman Roos


   Tielman Johannes de Villiers Roos (8 Mei 1879 - 28 Maart 1935) was 'n
   advokaat, regter, politikus en Suid-Afrikaanse minister van justisie
   vanaf 1924 tot 1929.

   Hy is in 1879 in Kaapstad gebore en as regsgeleerder opgelei. In 1902
   verhuis hy na die destydse Transvaal waar hy leier van die Nasionale
   Party word vandaf die stigting van die party van 7 tot 9 Januarie 1914.
   Hy was altyd sterk republikeins in sy politieke beskouing.

   Danksy sy bemiddeling het kol. F.H.P. Cresswell en genl. J.B.M. Hertzog
   in 1922 onderhandelings begin wat uiteindelik gelei het tot 'n koalisie
   tussen die Arbeidersparty en die Nasionale Party, die sogenaamde
   Pakt-regering wat aan bewind was van 17 Junie 1924 tot die samwerking
   van die Suid-Afrikaanse Party en die Nasionale Party vanaf 1933 wat op
   5 Desember 1934 uitgeloop het op die stigting van die Verenigde
   Suid-Afrikaanse Nasionale Party.

   Roos was Volksraadslid vir Lichtenburg van 1924 tot 1929 en minister
   van justisie in die eerste Pakt-regering. Hy was in 1929
   verantwoordelik vir die "Swart Manifes" wat daartoe bydra dat die
   verkiesing op 18 Junie 1929 as die sogenaamde "Swart gevaar"-verkiesing
   bekendstaan.

   Hy het kort daarna uit die politiek getree weens swak gesondheid en is
   in die verkiesingsjaar benoem tot appèlregter. Roos het in 1932 tot die
   politiek teruggekeer met 'n opsienbare toespraak oor die
   noodsaaklikheid om af te stap van die goudstandaard. Dit het die
   Pakt-regering laat wankel en uiteindelik tot samesmelting tussen die
   N.P. en die S.A.P. gelei.

   Roos het sy hand egter ietwat oorspeel met die stigting van die
   Sentrale Party op 12 Mei 1934, 'n politieke party wat sy steun moes
   konsolideer. Die party het, voor sy stigting, aan die verkiesing van 17
   Mei 1933 deelgeneem, die 20 kandidate kon net 23 723 stemme kry om
   slegs twee kandidate verkies te kry. Die party ontbind egter op 9 Maart
   1935 weens 'n gebrek aan steun en die feit dat hy uit die
   koalisieregering gelaat is.

[wysig] Bronne

     * Saunders, Christopher C. (raadgewende red.), An Illustrated
       Dictionary of South African History, Ibis Books and Editorial
       Services cc, Sandton, 1994.
     * Scannell, J.P., Die Afrikaanse Kernensiklopedie, Nasionale
       Boekhandel Beperk, Kaapstad (et. al.), 1965.
     * Cameron, Trewhella (hoofred.), Nuwe Geskiedenis van Suid-Afrika,
       Human & Rousseau, Kaapstad en Pretoria, 1986.
     * Rosenthal, Eric, Encyclopaedia of Southern Africa, Juta and Company
       Limited, Kaapstad en Johannesburg, 1978.
     * Mostert, J.P.C., Politieke Partye in Suid-Afrika, Instituut vir
       Eietydse Geskiedenis, U.O.V.S., Bloemfontein, 1986.

   Kategorieë: Suid-Afrikaanse politici • Politiek

