Tim Berners-Lee


   Vader van die wêreldwye web

[wysig] Belangrikste prestasies

   Timothy Berners-Lee, Britse rekenaarwetenskaplike, sagteware-ingenieur
   en direkteur van die World Wide Web Consortium (W3C), het 'n groot
   bydrae gelewer tot die ontploffing van die inligtingera deur sy
   uitvinding van die netwerkinligtingstelsel bekend as die Wêreldwye Web.
   Die Wêreldwye Web het 'n onmisbare hulpmiddel geword vir globale
   inligtingdeling deurdat gebruikers gekoppelde dokumente op enige
   netwerkrekenaar kan oopmaak deur bloot op 'n uitgeligte item op die
   rekenaarmonitor te klik. In 1990 het Berners-Lee die sagteware vir die
   eerste Webbediener en kliënt geskryf en die spesifikasies vir BA
   (Bronadres), HTTP (Hiperteksoordragprotokol) en HTML
   (hiperteksmarkeertaal) waarvan die Web afhang, gedefinieer. As
   direkteur van die World Wide Web Consortium speel hy steeds 'n
   belangrike rol in die ontwikkeling van sy skepping. Sy talle
   toekennings sluit in die Kilby Foundation se Toekenning vir Jong
   Nieuligter van die Jaar (1995), die Charles Babbage-toekenning (1998)
   en die Pionierstoekenning van die Electronic Freedom Foundation (2000).
   Hy het ook eregrade van verskeie universiteite ontvang en is 'n
   distinguished fellow van die Britse Rekenaarvereniging, 'n ere-fellow
   van die Instituut vir Elektriese Ingenieurs en 'n MacArthur fellow.

[wysig] Lewensgeskiedenis

   Timothy Berners-Lee is in 1955 in Londen gebore as seun van Conway en
   Mary Berners-Lee. Hy het sy eerste rekenaar, 'n kartonreplika van
   Britanje se eerste kommersiële rekenaar, The Ferranti Mark 1, gebou
   terwyl hy nog 'n kind was. In 1973 het hy by Queen's Kollege, Oxford
   Universiteit ingeskryf en drie jaar later 'n Baccalaureus Artium in
   teoretiese fisika met lof behaal. Na graduering het hy as onafhanklike
   rekenaarsagtewarekonsultant op verskeie sagtewareskryfprojekte gewerk.
   In 1980 het hy ses maande spandeer by CERN, die Europese
   Deeltjiefisikalaboratorium naby Geneva, Switserland en 'n program,
   Enquire, vir sy eie privaat gebruik geskryf. Enquire het direkte
   skakels tussen elektroniese lêers en inligting wat geberg moes word,
   gemaak deur willekeurige assosiasie. Hierdie konsepte het uiteindelik
   die basis gevorm vir die ontwikkeling van die Wêreldwye Web. Hy het
   vier jaar later as 'n stelselingenieur na CERN teruggekeer en in 1989
   'n 'globale hiperteksprojek' voorgestel, naamlik die Wêreldwye Web wat
   navorsers in staat sou stel om mekaar se data te gebruik. Die stelsel
   was gebaseer op die vindingryke integrasie van hiperteks met die
   Internet. Deur kennis te kombineer in 'n globale hiperteksruimte waarin
   enige netwerk-toeganklike inligting na verwys kon word met 'n enkele
   Universele Dokumentidentifiseerder (UDI/URI), het Berners-Lee aan
   navorsers toegang gegee tot hulle gemeenskaplike eksperimente ongeag
   van waar hulle werk en watter rekenaars hulle gebruik. In 1990 het hy
   begin om die sagteware vir die Webblaaier en sy onderliggende protokol
   te skryf en dit het die volgende ingesluit:
     * die hiperteksmarkeertaal, of HTML;
     * die hiperteksoordragprotokol, die http:// wat meeste webadresse
       vooraf gaan; en
     * die bronadres, of BA's.

   Die program WorldWideWeb is aanvanklik in Desember 1990 in CERN
   beskikbaar gestel en in die somer van 1991 is die gratis Websagteware
   op die Internet geplaas. Namate die aantal webkliënte toegeneem het van
   omtrent 10 na 100 000 tussen 1991 en 1994, het Berners-Lee volgehou om
   sy aanvanklike BA-, HTTP- en HTML-spesifikasies te verfyn. In 1994 het
   hy aangesluit by die Laboratorium vir Rekenaarwetenskap by die
   Massachusetts Instituut vir Tegnologie (MIT). Aangesien CERN nie
   toegerus was om die vinnig groeiende onderneming te huisves nie, het
   Berners-Lee die World Wide Web Consortium (W3C) in September 1994
   gestig met sy basisse by Massachusetts Instituut vir Tegnologie (MIT),
   by die Institut National de Recherche en Informatique et en Automatique
   (INRIA) in Frankryk en by Keio Universiteit in Japan. W3C is 'n oop
   forum van maatskappye en organisasies wat die Webontwikkeling
   koördineer en dien as standaardeorganisasie vir die Web. As direkteur
   van W3C dra Berners-Lee steeds by tot die ontwikkeling van die
   Wêreldwye Web en verken die volle potensiaal daarvan.
   Kategorie: Uitvinders

