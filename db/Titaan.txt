Titaan



                      skandium – titaan – vanadium
           Ti
           Zr

             Titaan in die periodieke tabel

                                                  Volledige tabel

                                                                  Algemeen
                                     Naam, Simbool, Getal Titanium, Ti, 22
                                             Chemiese reeks oorgangsmetale
                                             Groep, Periode, Blok 4, 4 , s
                                        Digtheid, Hardheid 4507 kg/m^3 , 6
                                                Voorkoms silwermetaalkleur
                                                           Atoomeienskappe
                                                     Atoomgewig 47.867 ame
                                           Atoomradius (ber.) 140 (176) pm
                                                   Kovalente radius 136 pm
                                          Vanderwaalsradius geen inligting
                                        Elektronkonfigurasie [Ar]3d^2 4s^2
                                       e^− e per energievlak 2, 8, 10, 2
                                Oksidasietoestande (Oksied) 4 (amfoteries)
                                              Kristalstruktuur Heksagonaal
                                                        Fisiese eienskappe
                                            Toestand van materie vastestof
                                               Smeltpunt 1941 K (1668 °C)
                                                Kookpunt 3560 K (3287 °C)
                                      Molêre volume 10.64 ×10^-6 m^3/mol
                                              Verdampingswarmte 421 kJ/mol
                                              Smeltingswarmte 15.45 kJ/mol
                                              Dampdruk 0.49 Pa teen 1933 K
                                    Spoed van klank 4140 m/s teen 293.15 K
                                                                   Diverse
                                  Elektronegatiwiteit 1.54 (Pauling skaal)
                                  Spesifieke warmtekapasiteit 520 J/(kg*K)
                           Elektriese geleidingsvermoë 2.34 10^6/(m·ohm)
                                   Termiese geleidingsvermoë 21.9 W/(m*K)
                                    1^ste ionisasiepotensiaal 658.8 kJ/mol
                                    2^de ionisasiepotensiaal 1309.8 kJ/mol
                                    3^de ionisasiepotensiaal 2652.5 kJ/mol
                                    4^de ionisasiepotensiaal 4174.6 kJ/mol
                                      5^de ionisasiepotensiaal 9581 kJ/mol
                                     6^de ionisasiepotensiaal 11533 kJ/mol
                                     7^de ionisasiepotensiaal 13590 kJ/mol
                                    8^ste ionisasiepotensiaal 16440 kJ/mol
                                     9^de ionisasiepotensiaal 18530 kJ/mol
                                    10^de ionisasiepotensiaal 20833 kJ/mol
                                                     Mees stabiele isotope

                                  iso   NV   halfleeftyd VM  VE MeV
                                                            [nie SI]  VP
                                 ^44Ti sin.  63 y        ε  0.268    ^44Sc
                                 ^46Ti 8.0%  Ti is stabiel met 24 neutrone
                                 ^47Ti 7.3%  Ti is stabiel met 25 neutrone
                                 ^48Ti 73.8% Ti is stabiel met 26 neutrone
                                 ^49Ti 5.5%  Ti is stabiel met 27 neutrone
                                 ^50Ti 5.4%  Ti is stabiel met 28 neutrone

                       SI eenhede & STD word gebruik tensy anders vermeld.

   Titaan is 'n chemiese element in die periodieke tabel met die simbool
   Ti en atoomgetal 22. Dit is 'n sterk, ligte, blink, korrosiebestande
   oorgangsmetaal (Is ook bestand teen seewater en chloor) en het 'n
   silwerige metaalkleur. Titaan word gebruik in sterk liggewig legerings
   (veral saam met yster en aluminium) en sy verbinding wat die meeste
   voorkom, titaandioksied, word in wit pigmente gebruik.

   Hierdie element kom voor in 'n groot aantal minerale met rutiel en
   ilmeniet as die hoofbronne wat wyd oor die Aarde versprei is. Daar
   bestaan twee allotropiese vorme en vyf isotope van hierdie element wat
   natuurlik voorkom; Ti-46 tot by Ti-50 met Ti-48 wat die meeste voorkom
   (73.8%). Een van Titaan se uitstaande kenmerke is dat dit net so sterk
   soos staal is maar die helfte soveel weeg. Titaan se chemiese- en
   fisiese eienskappe is soortgelyk aan sirkonium.

   Inhoud

        * 1 Kenmerkende eienskappe
        * 2 Gebruike
        * 3 Geskiedenis
        * 4 Verspreiding en vervaardiging
        * 5 Verbindings
        * 6 Isotope
        * 7 Voorsorgmaatreëls
        * 8 Verwysings
        * 9 Eksterne skakels

[wysig] Kenmerkende eienskappe

   'n Horlosie met 'n Titaanomhulsel
   'n Horlosie met 'n Titaanomhulsel

   Titaan is goed bekend vir sy uitstaande korrosieweerstand (bykans net
   so goed as platinum), en kan chemiese aanslag deur sure, vogtige
   chloorgas en soutoplossings weerstaan. Suiwer titaan is nie in water
   oplosbaar nie maar is oplosbaar in gekonsentreerde sure. Titaan is 'n
   metaalagtige element wat ook bekend is vir sy hoë
   sterkte-tot-gewigverhouding. Dit is 'n sterk, ligte metaal met 'n lae
   digtheid (40% die digtheid van staal) wat in suiwer vorm baie smeebaar
   is (veral in 'n suurstofvrye omgewing), dit is maklik bewerkbaar en het
   'n glansende metaalwit kleur. Die relatiewe hoë smeltpunt van hierdie
   element maak dit nuttig as 'n vuurvaste metaal. Titaan is net so sterk
   as staal, maar is 45% ligter; dit is 60% swaarder as aluminium maar
   tweemaal sterker. Hierdie eienskappe maak titaan bestaan teen die
   gewone soorte metaalvermoeidheid.

   Die metaal vorm 'n passiewe, beskermende oksiedlaag (wat aanleiding gee
   tot sy korrosieweerstand) wanneer dit blootgestel word aan hoë
   temperature in die teenwoordigheid van lug maar teen kamertemperature
   bly dit vlekvry. Die metaal wat brand as dit in lug bo 610°C of hoër
   verhit word (met die gepaardgaande vorming van titaandioksied) is een
   van die min elemente wat in suiwer stikstofgas brand (brand teen 800°C
   en vorm titaannitried. Titaan bied weerstand teen verdunde swael- en
   soutsuur, asook teen chloorgas, chloriedmengsels en die meeste
   organiese sure. Dit is paramagneties (swak aantrekkingskrag tot
   magnete) en het 'n baie lae elektriese- en termiese geleidingsvermoë.
   Eksperimente het getoon dat natuurlike titaan uiters radio-aktief word
   nadat dit met deuterone gebombardeer word met die uitstraling van
   hoofsaaklik positrone en harde gamma-strale. Die metaal is 'n
   dimorfiese allotroop waar die heksagonale vorm baie stadig na die
   kubiese beta vorm omskakel teen ongeveer 880 °C. Wanneer die metaal
   rooiwarm word reageer dit met suurstof en wanneer dit 'n temperatuur
   van 550°C bereik verbind dit ook met chloor. Die metaal reageer ook met
   ander halogene en absorbeer waterstof.

[wysig] Gebruike

   Bykans 95% titaan word in die vorm van titaandioksed ((TiO[2])
   verbruik, dit is 'n intense wit permanente pigment met goeie dekvermoë
   in verwe, papier en plastieke. Verwe wat titaandioksed bevat is
   uitstekende weerkaatsers van infrarooi straling en word daarom baie
   deur sterrekundiges vir buitemuurse verwe gebruik. Dit word ook as 'n
   versterkende aanvulling in papier en sement en sierstene gebruik.

   Titaan word in vliegtuie, pantserbekleding, vlootskepe, ruimtetuie en
   missiele gebruik vanweë sy baie hoë treksterkte (selfs teen hoë
   temperature), ligtheid, buitengewone korrosiebestandheid en die vermoë
   om uiters hoë temperature te weerstaan. Dit word gebruik in
   staallegerings om die korrelgrootte te verminder en as 'n
   de-oksiedeerder maar in vlekvrye staal word dit hoofsaaklik gebruik om
   die koolstofinhoud te verminder. Titaan word dikwels in legerings met
   aluminium (om die korrelgrootte te verfyn), vanadium, koper
   (verharding), yster, mangaan, molibdeen aangetref, asook verskeie ander
   metale. Die vanadiumlegering daarvan word gebruik om die buitenste
   bekleding van vliegtuie, vuurvaste mure, landingstuig en hidroliese
   pypwerk. 'n Tipiese kommersiële straalvliegtuig bevat ongeveer 318 tot
   1143 kg titaan. Die gebruik van titaan in verbruikersgoedere soos
   golfstokke, fietsse, laboratoriumtoerusting, trouringe en
   skootrekenaars word ook meer algemeen.

   Ander gebruike:
     * Vanweë die uitstekende weerstand wat dit teen seewater bied, word
       dit gebruik vir skroefskagte en takelswerk op skepe asook in
       hitteruilers in ontsoutingsaanlegte.
     * Dit word gebruik om relatiewe sagte kunsmatige edelgesteentes te
       vervaardig.
     * Titaan tetrachloried (TiCl[4]), 'n kleurlose vloeistof, word
       gebruik om [[

   iriserende (wisselkleurige) glas te maak en omdat dit sterk dampe afgee
   in vogtige lug word dit ook as rookskerms en vir lugtekening gebruik.
     * Bowen dat dit 'n baie belangrike pigmentstof is, word
       titaandioksied ook gebruik in sonbrandolies vanweë sy vermoë om op
       sigself die vel te beskerm.
     * Aangesien Titaan as fisiologies inert beskou word, word die metaal
       gebruik in gewrigsvervangingsinplantings soos heup bal en potjies
       en om mediese toerusting te vervaardig asook pyp/tenk bekledings in
       voedselverwerkingsaanlegte.
     * Die inerte aard en vermoë om gekleur te word maak dit 'n gewilde
       metaal vir gebruik in juwele wat die vel deurboor.
     * Titaan het die ongewone vermoë tot beenintegrasie, wat dit nuttig
       maak vir tandheelkundige inplantings.

   Titaan is ook al gebruik in konstruksie: Die 150 voet hoë gedenkteken
   van Joeri Gagarin, die eerste mens in die ruimte, in Moskou, is van
   titaan gemaak weens die metaal se aantreklike kleur en verwantskap met
   vuurpylaandrywing. Die Guggenheim Museum Bilbao en die Cerritos,
   Kalifornië Biblioteek was die eerste geboue wat in Europa en
   Noord-Amerika respektiewelik met titaanpanele bekleed is.

[wysig] Geskiedenis

   Titaan (Latyns vir Aarde of die eerste seuns van Gaia) is in Engeland
   in 1791 ontdek deur Eerwaarde William Gregor. Hy het die
   teenwoordigheid van 'n nuwe element in ilmeniet herken en dit menachite
   genoem. Teen ongeveer dieselfde tyd het Frans Joseph Muller ook 'n
   soortgelyke stof voorberei maar kon die nie identifiseer nie. Die
   element is etlike jare later onafhanklik herontdek deur die Duitse
   chemikus Martin Heinrich Klaproth in rutielerts. Klaproth het bevestig
   dat dit 'n nuwe element is en dit in 1795 benaam na die latynse woord
   vir Aarde (ook die naam vir die Titane van Griekse mitologie). Dit was
   nog altyd moeilik om die metaal vanuit sy verskeie ertse voor te berei.
   Suiwer metalliese titaan (99.9%) is vir die eerste keer in 1910
   voorberei deur Matthew A. Hunter deur TiCl[4] met natrium in 'n
   staalbom teen 700-800°C te verhit (die sogenaamde Hunter proses.
   Titaanmetaal is eers in 1946 buite die laboratorium gebruik toe William
   Justin Kroll bewys het dat titaan kommersiëel vervaardig kon word deur
   titaantetrachloried met magnesium te reduseer (Kroll proses) en dit is
   die metode wat vandag steeds ingespan word.

   In die 1950s – 1960s het die Sowjet-Unie gepoog om die wêreldmark vir
   titaan oor te neem as deel van die Koue Oorlog taktiek om die
   Amerikaanse weermag toegang daartoe te weier. Ten spyte van die pogings
   het die V.S.A groot hoeveelhede verkry toe 'n Europese frontmaatskappy
   gestig is om dit vir die V.S.A se intelligensiedienste moontlik te maak
   om dit aan te koop.

[wysig] Verspreiding en vervaardiging

   Titaanmetaal word nie onverbonde in die natuur aangetref nie, maar die
   element is die negende mees volopste element in die Aarde se kors (0.6%
   op massabasis) en is teenwoordig in vulkaniese rotse asook in sedimente
   wat daarvan afgelei is (sowel as in lewende organismes en natuurlike
   waters). Dit kom wyd verspreid voor en kom hoofsaaklik in die minerale
   anatase, brookiet, ilmeniet, provskiet, rutiel, titaniet (sfene) asook
   in baie ysterertse voor. Van hierdie minerale is slegs ilmeniet en
   rutiel van betekenisvolle ekonomiese belang, maar selfs die minerale
   word selde in hoë konsentrasies aangetref. Omdat dit maklik met
   suurstof en koolstof teen hoë temperature reageer is dit moeilik om die
   suiwer titaanmetaalkristalle of -poeier voor te berei. Betekenisvolle
   titaan neerslae word in Australië, Skandinawië, Noord-Amerika en
   Maleisië aangetref.

   Die metaal word gevind in meteoriete en is ook in die son en M-tipe
   sterre waargeneem. Rotse wat van die maan af teruggebring is tydens die
   Apollo 17 sending bestaan uit 12.1% TiO[2]. Titaan word ook in
   steenkoolas, plante en selfs die menslike liggaam aangetref.
   Titaan (Mineraalkonsentraat)
   Titaan (Mineraalkonsentraat)

   Omdat die metaal met lug reageer teen hoë temperature kan dit nie deur
   die reduksie van sy dioksied vervaardig word nie. Titaanmetaal word
   daarom kommersiëel deur die Kroll proses vervaardig; 'n komplekse, duur
   enkelladingsproses wat in 1946 deur William Justin Kroll ontwikkel is.
   Tydens die Kroll proses word chloorgas oor rooiwarm rutiel of ilmeniet
   geblaas in die teenwoordigheid van koolstof wat die vorming van TiCl[4]
   tot gevolg het. Die gas word gekondenseer en gesuiwer deur fraksionele
   distillasie en dan gereduseer met gesmelte magnesium teen 800°C in 'n
   argon atmosfeer.

   'n Nuwer proses wat die FFC Cambridge proses genoem word mag dalk
   hierdie ouer proses in die toekoms vervang. Die metode behels die
   gebruik van titaandioksiedpoeier (wat basies 'n gesuiwerde vorm van
   rutiel is) as voerbron om 'n eindproduk in poeier of sponsvorm te
   lewer. Indien gemengde oksiedpoeiers gebruik word, word legering as
   produk gelewer teen 'n baie laer koste as die konvensionele multi-stap
   smeltproses. Daar word gehoop dat die FFC Cambridge proses titaan sal
   kan lewer wat minder skaars en duur sal wees vir gebruik in die
   lugvaartnywerheid asook die luukse goedere markte en in baie produkte
   gesien sal word wat tans van aluminium of spesiale soorte staal
   vervaardig word.

   Titaanoksied word kommersiëel vervaardig deur die mineraalerts fyn te
   maal en te meng met kaliumkarbonaat en vloeibare fluoorsuur. Dit lewer
   kaliumfluorotitanaat (K[2]TiF[6]) wat met warm water onttrek kan word
   en daarna met ammoniak ontbind kan word, om 'n gehidreerde
   ammonikoksied te vorm. Die produk word dan in 'n platinumhouer gebrand
   om suiwer titaandioksied te lewer.

   Die algemene titaanlegerings word met behulp van reduksie vervaardig.
   Byvoorbeeld: Kopertitaan (rutiel met koper bygevoeg word gereduseer),
   ferrokoolstoftitaan (ilmeniet gereduseer met kooks in 'n elektriese
   oond) en manganotitaan (rutiel met mangaan of mangaanoksiede word
   gereduseer).

[wysig] Verbindings

   Die +4 oksidasietoestand is dominant in titaanchemie, maar verbindings
   met die +3 oksidasietoestand kom ook dikwels voor. Vanweë die hoë
   oksidasietoestand het baie titaanverbindings 'n hoë mate van kovalente
   verbinding. Ten spyte daarvan dat titaanmetaal selde gebruik word
   vanweë die hoë ontginningskoste, is titaandioksied goedkoop, nie-giftig
   en geredelik in groot maat beskikbaar en word gereeld gebruik as 'n wit
   pigment in verf, emalje, vernis, plastiek en sement vir konstruksie.
   TiO[2] poeier is chemies inert, weerstaan verdowwing in sonlig en is
   baie ondeursigtig: dit maak dat dit 'n suiwer en helderwit kleur aan
   bruin of grys chemikalieë, waaruit die meeste huishoudelike plastieke
   bestaan, kan verleen. In die natuur kan hierdie verbinding in die
   minerale anatase, brookiet en rutiel aangetref word.

   Verwe wat met titaandioksied gemaak is presteer goed by uiterste
   temperature, is ietwat selfskoonmakend en kan see-omgewings weerstaan.
   Suiwer titaandioksied het 'n baie hoë refraksie-indeks en het 'n
   optiese verstrooiïngsvermoë groter as die van diamant. Stersaffiere en
   robyne kry hulle gesternte vanaf die titaandioksied wat in hulle
   teenwoordig is. Titanate is verbindings wat met titaandioksied
   vervaardig word. Bariumtitanaat het piëzo-elektriese eienskappe, wat
   dit moontlik maak om dit te gebruik as 'n omvormer vir die omskakeling
   van klank- en elektrisiteitgolwe. Esters van titaan word gevorm deur
   die reaksie van alkohole en titaantetrachloried en word gebruik in die
   waterdigting van weefstowwe.

   Titaan(IV)chloried (titaantetrachloried, TiCl[4]) is 'n kleurlose, swak
   suurvloeistof wat gebruik word as 'n reagens in die vervaardiging van
   titaan(IV)oksied vir verf. Dit word gebruik in organiese chemie as 'n
   Lewis-suur, byvoorbeeld tydens Mukaiyama aldolkondensasie. Titaan vorm
   ook 'n laer chloried, titaan(III)chloriedwat as reduseermiddel gebruik
   word.

   Titanoseendichloried is 'n belangrike katalis vir die vorming van
   koolstof-koolstof verbindings. Titaanisopropoksied word gebruik vir
   Sharpless epoksidasie. Ander verbindings sluit in; Titaanbromied
   (gebruik in mettalurgie, superlegerings en hoë temperatuur elektriese
   bedrading en bedekkings) asook titaankarbied (gebruik in hoë
   temperatuur snybeitels en bedekkings).

[wysig] Isotope

   Titaan soos dit in die natuur voorkom bestaan uit 5 stabiele isotope;
   Ti-46, Ti-47, Ti-48, Ti-49 en Ti-50 met Ti-48 wat die volopste is
   (73.8% natuurlike verspreiding). Elf radio-isotope is al geëien met
   Ti-44 as die mees stabiele isotoop met 'n halfleeftyd van 63 jaar,
   Ti-45 wat 'n halfleeftyd van 184.8 minute het, Ti-51 met 'n halfleeftyd
   van 5.76 minute en Ti-52 met 'n halfleeftyd1.7 minute. Al die
   oorblywende radio-aktiewe isotope het halfleeftye van minder as 33
   sekondes en die meerderheid daarvan se halfleeftye is korter as 'n
   halwe sekonde.

   Die isotope van titaan wissel in atoommassa van 39.99 amu (Ti-40) tot
   57.966 amu (Ti-58). Die primêre vervalmodus voor die volopste isotoop,
   Ti-48, is elektronvangs en die primêre vervalmodus daarna is
   beta-emissie. Die primêre vervalprodukte voor Ti-48 is element 21
   (skandium) isotope en die primêre produkte daarna is element 23
   (vanadium) isotope.

[wysig] Voorsorgmaatreëls

   Wanneer dit in 'n verpoeierde vorm is, verteenwoordig titaanmetaal 'n
   betekenisvolle brandgevaar en wanneer dit in lug verhit word 'n
   plofgevaar ook. Water en koolstofdioksied gebaseerde metodes om vure te
   blus is oneffektief op brandende titaan; sand, stof, of spesiale skuime
   moet gebruik word. Soute van titaan word dikwels as relatief skadeloos
   geag, die chloorverbindings soos TiCl[3] en Til[4] moet egter as
   korrosief beskou word. Titaan het ook die geneigdheid om te
   bio-akkumuleer in weefsels wat silika bevat maar speel geen bekende
   biologiese rol in mense nie.

[wysig] Verwysings

     * Los Alamos National Laboratory – Titanium
     * Guide to the Elements – Revised Edition, Albert Stwertka, (Oxford
       University Press; 1998) ISBN 0-19-508083-1
     * The History and Use of Our Earth's Chemical Elements: A Reference
       Guide, Robert E. Krebs (Greenwood Press: Westport, CT, 1998) ISBN
       0-313-30123-9
     * "titanium" Encyclopædia Britannica from Encyclopædia Britannica
       Premium Service.[1] [Accessed January 23, 2005].
     * "titanium" The Columbia Electronic Encyclopedia, 6th ed [2]
       [Accessed January 23, 2005]
     * "titanium," Microsoft Encarta Online Encyclopedia 2005 [3]
       [Accessed January 24, 2005]
     * USGS Titanium Statistics and Information
     * Nature, Vol 407, 21 Sept 2000

[wysig] Eksterne skakels

     * WebElements.com – Titanium (also used as a reference)
     * EnvironmentalChemistry.com – Titanium (also used as a reference)

   Kategorieë: Chemiese elemente • Oorgangsmetale

