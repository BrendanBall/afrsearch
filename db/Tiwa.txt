Tiwa


                                                           Republiek Tiwa
                                                        (Республика Тыва)
                                                         Ligging van Tiwa
                                   Land:                Russiese Federasie
                          Russiese naam:            Республика Тува / Тыва
                         Plaaslike naam:                   Республика Тыва
                                 Status:                Outonome republiek
                       Federale distrik:                           Siberië
                               Hoofstad:                             Kizil
                      Rang: oppervlakte:                                21
                            Oppervlakte:                         168 606,3
                       Wateroppervlakte:                              0,5%
                        Rang: bevolking:                                77
                              Bevolking:                    305 510 (2002)
                                   Tale:                  Russies, Tiweens
                                 Streek:                   Suidwes-Siberië
                              Godsdiens: Tibettaans Boeddhisme, sjamanisme
                              President:                  Sjolban Kara-ool
                                Premier:                 Aleksandr Brokert
                    Amptelike webtuiste:                       gov.tuva.ru
                              Volkslied:        Tooroektoeg Dolgaj Tangdym
                                Tydsone:                                 7
                           Wapen
                                                                      Vlag

   Tiwa, voorheen Toewa (Russies: Республика Тува; Республика Тыва;
   Tiweens: Тыва Республика), is ’n outonome republiek in die Russiese
   Federasie. Die dunbevolkte gebied lê in die suidweste van Siberië noord
   van Mongolië. In die weste grens Tiwa aan die outonome republiek Altai,
   in die noorde aan die outonome republiek Chakassië, Krasnojarsk en
   Irkoetsk en in die weste aan die outonome republiek Boerjatië.

   Die hoofstad is Kizil. Dié stad lê volgens sommige presies op die
   geografiese middelpunt van Asië. Nog iets waarvoor Tiwa bekend is, is
   dat daar met sowel rendiere as kamele geteël word, asook die
   tradisionele botoonsang.

   Inhoud

        * 1 Geskiedenis
             + 1.1 Vroeë geskiedenis
             + 1.2 Ná die Russiese Rewolusie
             + 1.3 Russiese Federasie
        * 2 Geografie
        * 3 Bevolking
        * 4 Kultuur
        * 5 Ekonomie
        * 6 Eksterne skakels

[wysig] Geskiedenis

[wysig] Vroeë geskiedenis

   Tiwa word reeds baie lank bewoon en is ’n lang tyd oorheers deur ander
   volke. Van die 13de tot die 18de eeu val dit onder die bestuur van die
   Mongole, waarna dit in 1757 deur die Mantsjoe verower word. Hulle
   hernoem die gebied die provinsie "Tannoe-Oerangtsjai". Vanaf die 19de
   eeu begin Russe hulle in die gebied vestig. In die begin van die 20ste
   eeu lei die steeds groter wordende Russiese bevolking daartoe dat tsaar
   Nikolaas II in 1911 troepe na die gebied stuur weens die toenemende
   aantal aanvalle op Russe. Twee jaar later, in 1914, word Tannoe-Toewa
   tot protektoraat van Rusland verklaar.

[wysig] Ná die Russiese Rewolusie

   In 1917 breek onluste in die gebied uit tussen Mongole, Toewene, die
   Rooi Leër en die Wit Leër weens die magsvakuum wat ontstaan het ná die
   Russiese Rewolusie. In 1920 val die Rooi Leër die gebied binne en in
   1921 verkry dit onafhanklikheid as die Volksrepubliek Toewa. Die
   republiek is kommunisties, maar verkry deur die eerste president,
   Kuular Donduk, tog reeds ’n eie karakter. Hy voer die Lamaïsme in as
   staatsgodsdiens en probeer van die land ’n teokrasie maak. Dit was
   egter nie wat die kommunistiese leiers in Rusland in gedagte gehad het
   nie en Donduuk word vervang deur die pro-Russiese kommunis Salchak
   Toka.

   Tydens die bewind van Josef Stalin word die staat in 1944 weer
   geannekseer en Toewa word ’n outonome oblast (RSFSR). Die leier van die
   voormalige volksrepubliek, Salchak Toka, die laaste president en die
   leier van die Kommuniste, word die eerste sekretaris van die Toeweense
   Kommunistiese Party. Op 10 Oktober 1961 kry die republiek die status
   van OSSR (outonome republiek). Die kommunistiese regering gaan gepaard
   met grootskaalse en ongewilde kollektiwisasies en die onderdrukking van
   die Toeweense kultuur en godsdiens.

   In 1990 ontstaan die Toeweense Demokratiese Beweging onder leiding van
   Kaadyr-ool Bicheldei, ’n filoloog van die Universiteit van Kizil. Die
   beweging beloof loopbane en huise, wat skaars was in dié tyd. Hulle
   beloof ook om die posisie van die Toeweense kultuur en taal te
   verbeter. Die resultaat is ’n reeks aanvalle op die Russiese minderheid
   in die gebied later dié jaar, wat daartoe lei dat die Russiese leër die
   gebied beset.

[wysig] Russiese Federasie

   Ná die ontstaan van die Russiese Federasie op 31 Maart 1992 word ’n
   nuwe grondwet op 22 Oktober 1993 vir Toewa opgestel. Die amptelike naam
   word van Toewa (Тува) in Tiwa (Тыва) verander. In die grondwet staan
   onder meer dat Tiwa die reg het om van Rusland af te skei indien die
   bevolking dit verkies. Die eerste president, Sjerig-ool Oorzjak, word
   in 1992 verkies.

   Die Volksrepubliek China en Taiwan erken tot vandag toe nie Russiese
   soewereiniteit oor dié gebied en oor Buite-Mongolië nie en op sommige
   kaarte uit dié lande val die gebiede onder die "Chinese grondgebied".

[wysig] Geografie

   Die republiek lê aan die boloop van die rivier Jenisei. Sowel die
   Groot- as die Klein-Jennisei begin in die gebied. Daar is ongeveer 6
   700 mere, waaronder baie gletsermere. Tiwa lê op die kruising van die
   Siberiese taiga en die Sentraal-Asiatiese woestyn en steppe. Wat die
   reliëf betref, kan die gebied ingedeel word in twee gebiede: die ooste,
   wat 80% uitmaak en berg- en bosagtig is, en die weste, wat die droë en
   laerliggende woestyn en steppes bevat.

[wysig] Bevolking

   Die gebied word bewoon deur Boeddhistiese Tiwene wat Tiweens, ’n Turkse
   taal, praat en sterk verwant is aan ’n ander volk, die Tofalari. Die
   Tiwene vorm die meerderheid van die 305 000 inwoners; 70,02% van die
   bevolking (2002). Russe maak 20,11% uit. Die bevolking is besig om te
   verstedelik. Die geloof is oorwegend Tibettaanse Boeddhisme. Dit is
   jare lank onderdruk, maar het ná die ontstaan van die nuwe Rusland ’n
   nuwe hupstoot gekry.

   Die bevolking van Tiwa is baie arm. Meer as 70% leef onder die
   armoedegrens: Dit is die armste gebied in Rusland. Die gemiddelde
   leeftyd is 48,8 jaar vir mans en 60,4 vir vroue. In Rusland is dié
   getalle onderskeidelik 58,8 en 72 jaar.

[wysig] Kultuur

   Die Tiwene het ’n sterk volkstradisie. Hulle is baie goed met die maak
   van voorwerpe van silwer, brons, hout en klip. Hulle is egter meestal
   bekend vir hul botoonsang (keelsang), ’n vorm van sing waarby lae tone
   voortgebring word en tegelykertyd ook baie hoë fluitende tone. Eers het
   net mans dit beoefen aangesien daar geglo is dat dit vroue onvrugbaar
   kan maak. Tans beoefen vroue dit egter ook.

[wysig] Ekonomie

   Die ekonomie is sterk op landbou toegespits. Die Tiwene teël met onder
   meer vee, perde, skape, rendiere en kamele in die bergagtige steppe en
   met beeste in die noordooste. In die laagland word graan verbou met
   behulp van besproeiing.

   Die nywerheid is veral in die stede gekonsentreer, veral in Kizil. Die
   belangrikste sektore is die voedingsnywerheid, die looi van leer,
   houtbewerking en die verwerking van delfstowwe soos (goud, haliet,
   steenkool en asbes).

   Distrikte (kozjuuns):
     * Baroen-Chemtsjik (Барун-Хемчикский)
     * Bai Taiga (Бай-Тайгинский)
     * Dzoen-Chemtsjik (Дзун-Хемчикский)
     * Erzin (Эрзинский)
     * Kaa-Chem (Каа-Хемский)
     * Kyzyl (Кызыльский)
     * Mongoen-Taiga (Монгун-Тайгинский)
     * Oeloeg-Chem (Улуг-Хемский)
     * Owjoer (Овюрский)
     * Pii-Chem (Пий-Хемский)
     * Soet-Chol (Сут-Хольский)
     * Tandi (Тандинский)
     * Tere-Chol (Тере-Хольский)
     * Tes-Chem (Тес-Хемский)
     * Todzja (Тоджинский)
     * Tsjaa-Chol (Чаа-Хольский)
     * Tsjedi-Chol (Чеди-Хольский)

[wysig] Eksterne skakels

     * Tiwa aanlyn (Engels)
     * Tiwa aanlyn (Russies)
     * Lys met webtuistes oor Tiwa (Engels en Russies

   Deelgebiede van Rusland

   Outonome republieke Adigea | Altai | Basjkortostan (Basjkirië) |
   Boerjatië | Chakassië | Dagestan | Ingoesjetië | Jakoetië |
   Kabardino-Balkarië | Kalmikië | Karatsjai-Tsjerkessië | Karelië | Komi
   | Mari El | Mordowië | Noord-Ossetië | Oedmoertië | Tartarstan |
   Tsjetsjnië | Tsjoewasjië | Tiwa
   Krais Altai | Chabarofsk | Kamtsjatka | Krasnodar | Krasnojarsk | Perm
   | Primorski | Stawropol | Zabaikalski (vanaf 1 Maart 2008)
   Oblaste Amoer | Archangelsk | Astrachan | Belgorod | Brjansk | Irkoetsk
   | Iwanowo | Jaroslawl | Kaliningrad | Kaloega | Kemerowo | Kirof |
   Koergan | Koersk | Kostroma | Leningrad | Lipetsk | Magadan | Moermansk
   | Moskou | Nizjni Nowgorod | Nowgorod | Nowosibirsk | Oeljanofsk | Omsk
   | Orenburg | Orjol | Penza | Pskof | Rjazan | Rostof | Sachalin |
   Samara | Saratof | Smolensk | Swerdlofsk | Tambof | Tjoemen | Toela |
   Tomsk | Tsjeljabinsk | Twer | Wladimir | Wologda | Woronezj | Wolgograd
   Outonome oblaste Joodse Outonome Oblast
   Outonome distrikte Chanto-Mansië | Jamalië | Nenetsië | Tsjoekotka
   Federale stede Moskou | Sint Petersburg
   Kategorie: Russiese deelgebiede

