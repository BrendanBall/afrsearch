Toepaslike tegnologie


   Toepaslike tegnologie is tegnologie wat in mense se basiese behoeftes
   voorsien deur hulle in staat te stel om hul tyd, vaardighede, en
   omgewingshulpbronne ten beste te benut.

   Die mensdom het reeds baie voordeel uit ontwikkelinge op die terreine
   van wetenskap en tegnologie geput. Baie van dié ontwikkelinge was egter
   nadelig vir die omgewing of onvanpas vir mense in armer gebiede van die
   wêreld. Daarom is die neiging deesdae na tegnologieë wat nie net
   omgewingsvriendelik is nie, maar ook bruikbaar in die omgewing en
   omstandighede waarin mense hulle bevind.

[wysig] Toepaslikheid

   Om die toets van toepaslikheid te deurstaan, moet tegnologie die
   behoeftes van mense aanspreek; bekostigbaar wees; deur plaaslike
   inwoners gebruik en selfs herstel kan word; waar moontlik, gebruik maak
   van plaaslike vaardighede en materiale; en 'n minimale of geen impak op
   die omgewing hê nie. As dit boonop daartoe bydra dat mense 'n inkomste
   daaruit kan genereer of om werk vir werklose mense te skep, is dit nog
   beter. Toepaslike tegnologie fokus op askpekte soos die gebruik van
   volhoubare energiebronne, natuurlike boumateriale, sonkragvoertuie,
   ensovoorts. Voorbeelde van toepaslike tegnologie is
   mikro-besproeiingsisteme wat deur waterpompe aangedryf word wat met die
   hand gepomp word. Die aankoopkoste is minimaal en daar is geen uitgawe
   aan elektrisiteit nie. Dit kan dus op enige plek op aarde gebruik word.

[wysig] Toepaslike energie in gebruik

   In Kenia word 'n handaangedrewe hooibaler gebruik om tot tagtig
   hooibale per dag saam te pers. Hierdie hooi word in die droë seisoen as
   voer vir melkbeeste gebruik en bied 'n uitkoms vir klein boere wat nie
   'n trekker of meganiese hooibaler kan bekostig nie.

   Daar is baie plekke in Afrika wat nie per voertuig bereik kan word nie.
   Vir sulke gebiede is spesiale fietse met bande wat nie kan pap word nie
   en selfs 'n "vragfiets" vir die vervoer van produkte ontwikkel. Daar is
   ook 'n fiets met sy eie sleepwa wat aangehaak kan word. Omdat kookolie
   weens die vervoerkoste baie duur is vir mense in afgeleë gebiede, is 'n
   klein oliesaaspers ontwerp waarmeer mense hul eie olie uit
   sonneblomsade kan pers.

   In Nigerië word sonenergie-waterpompe gebruik om water na gemeenskappe
   te pomp wat nie naby riviere woon nie. Mense wat vroeër tot ure per dag
   daaraan moes bestee om genoeg water by hul wonings te kry, kan hierdie
   tyd nou benut om in hul landerye te werk, en hulle kan boonop hul
   landerye natlei, wat beter oeste meebring.

   Sonkrag word in skole in afgeleë gebiede van Ghana gebruik om rekenaars
   aan te dryf. Selfs 'n finansiële bank in Ghana maak van sonenergie
   gebruik om batterye te laai wat vyf rekenaars en 'n drukker van krag
   voorsien.

   In Suid-Afrika is daar reeds met die bou van huise uit hooibale begin.
   Nie net is dit baie goedkoper en vinniger nie, maar dit verskaf ook
   uitstekende isolering, wat energie bespaar deurdat dit verhitting en
   verkoeling oorbodig maak.

[wysig] Ontwikkeling

   In Amerika is daar 'n internasionale instituut vir toepaslike
   tegnologie waar van die beste wetenskaplikes en tegnoloë in die wêreld
   hulle toewy aan navorsing oor en die ontwikkeling van toepaslike
   tegnologie. Hulle word in geboue en laboratoriums gehuisves wat vroeër
   gebruik is om van die mees tegnologies gevorderde wapens te maak, maar
   wy hulle nou aan die skep van vrede en voorspoed toe.

   Om te bepaal hoe "gesond" die omgewing wêreldwyd is, is daar 'n
   reuse-wêreldkaart op 'n skerm van 7 m x 10 m waarop omgewingsdata
   aangebring word. Groot veld- of bosbrande, besoedelde
   wateropppervlaktes, osoonvernietiging, aardverwarming en ander
   omgewingsbedreigings word daarop aangedui sodat die gebiede met die
   grootste omgewingsprobleme geïdentifiseer kan word.

   Die wetenskaplikes en tegnoloë by die instituut spits hulle toe op die
   ontwikkeling van toepaslike tegnologie op terreine waar daar die
   grootste behoefte bestaan. Hulle bestudeer bv. onder andere
   tradiosionele tegnologie wat al duisende jare lank in gemeenskappe
   gebruik word, maar nie meer effektief en produktief is nie, vir idees
   om nuwe tegnologieë te ontwikkel wat meer modern, maar goedkoop en
   bruikbaar is. Die nuwe toepaslike tegnologie word dan gebaseer op die
   reeds bestaande vaardighede en kennis van mense in ontwikkelende lande
   en is bedoel om hul daaglikse bestaan te vergemaklik en hul
   lewensomstandighede te verbeter.

   'n Eenvoudige voorbeeld is die hooikis (solar cooker) wat sonenergie
   gebruik om voedsel gaar te maak. Vir duisende vroue wat daagliks
   kilometers ver moes loop op soek na brandhout is dit 'n wonderlike
   hulpmiddel. Boonop vind minder verbranding van hout plaas, wat
   omgewingsverhitting verminder en houtbronne van uitwissing red. Ander
   toepaslike tegnologieprojekte sluit die gebruik van windkrag,
   hersirkulering van plastiek en rubber, maak van eie seep en papier,
   opgaar en gebruik van reënwater, en brandstowwe gemaak uit biomassa,
   in.
   Kategorie: Tegnologie

