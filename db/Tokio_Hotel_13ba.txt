Tokio Hotel


                 Tokio Hotel
   Tokio Hotel tydens 'n optrede in 2006.
   Oorsprong    Maagdenburg (Duitsland)
   Genre(s)     Pop-rock
   Aktiewe jare 2001 – hede
   Last.fm      Tokio Hotel
   Lirieke      Tokio Hotel
   Huidige lede Bill Kaulitz
                Tom Kaulitz
                Georg Listing
                Gustav Schäfer

   Tokio Hotel is 'n musiekgroep wat in 2001 in Maagdenburg, Duitsland
   gestig is. Hul naam was voorheen Devilish. Die identiese tweeling Bill
   en Tom Kaulitz, wat die groep begin het, het al reeds op die ouderdom
   van sewe begin liedjies skryf en al begin droom daarvan om eendag die
   musiekindustrie binne te tree. Op twaalf het die broers hul eerste treë
   na roem gegee toe hulle Gustav Schäfer en Georg Listing ontmoet en
   Devilish gestig het. Hulle het by klein geleenthede in Duitsland begin
   optree. Bill vertel van die groep se vroeë sukses: "Dit het baie vinnig
   gebeur – ons het op partytjies en troues gespeel."

[wysig] Begin van Tokio Hotel

   Bill het in 2003 aan 'n kindertalentkompetisie deelgeneem. Al het hy in
   die kwarteindrondte uitgeval, het die musiekman Peter Hoffman sy talent
   raakgesien. Peter het die groep gehelp om kontrakte met Sony BMG en
   Universal Music Group te sluit. Dit was tóé dat hulle hul naam na Tokio
   Hotel verander het. Tokio in Japan is hul gunsteling-stad en hulle het
   "Hotel" bygevoeg omdat hulle gedurig rondreis en in hotelle oorslaap.
   In 2005 het die tweeling op die ouderdom van vyftien met hul eerste
   enkelsnit, 'n liedjie met die naam Durch den Monsun (Afrikaans: Deur
   die Monsoen), in Duitsland bekendheid verwerf. "Dit was dadelik nommer
   een op die trefferlyste en toe het alles verander. Skielik was ons op
   groot verhoë, al het ons min ondervinding gehad. Ons moes aan
   verskillende situasies gewoond raak," getuig Tom.

[wysig] Diskografie

   Tokio Hotel se Duitse albums – Schrei in 2005 en Zimmer 483 in 2007 –
   is net in Duitsland uitgereik en het daar op die trefferlyste geboer.
   Hul eerste Engelse album, Scream, is in Junie 2007 uitgereik en
   3,5 miljoen CD's is al daarvan verkoop. Hul treffer Monsoon, die
   Engelse weergawe van hul eerste enkelspeler, is hierop ingesluit. Die
   video vir hierdie liedjie is vroeg in Mei in Kaapstad verfilm. In die
   video vryval die ouens uit 'n helikopter bo die see. Die tweede
   enkelsnit op die album is Ready, Set, Go, 'n liedjie wat meer na die
   rock-genre neig.

[wysig] Bronne

     * Huisgenoot van 4 Oktober 2007

   Kategorie: Duitse musiekgroepe

