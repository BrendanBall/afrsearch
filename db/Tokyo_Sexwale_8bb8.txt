Tokyo Sexwale


   Mosima Gabriel Sexwale (5 Maart 1953), beter bekand as Tokyo Sexwale,
   is ’n Suid-Afrikaanse sakeman en voormalige politikus,
   anti-apartheid-aktivis en politieke gevangene. Hy is ’n charismatiese
   leier en was ’n gevangene op Robbeneiland saam met mense soos Nelson
   Mandela vir sy anti-apartheid-bedrywighede. Ná die eerste demokratiese
   verkiesing in Suid-Afrika in 1994 word Sexwale die eerste premier van
   die Gauteng-provinsie. Hy tree in 1998 uit die politiek en het
   sedertdien ’n gerekende sakeleier geword. Hy is getroud met Judy Moon
   en het twee kinders, Gabrielle en Chris.

   Inhoud

        * 1 Vroeë lewe
        * 2 Gevangenskap
        * 3 Politieke loopbaan
        * 4 Eksterne skakels

[wysig] Vroeë lewe

   Sexwale is in die township Orlando-Wes in Soweto gebore. In 1973
   matrikuleer hy aan die Hoërskool Orlando-Wes. In die laat sestigerjare
   word hy lid van Steve Biko se Swartbewussynsbeweging en leier van die
   radikale Suid-Afrikaanse Studentebeweging. In die vroeë sewentigerjare
   sluit hy aan by die ANC se militêre vleuel, Umkhonto we Sizwe ("Spies
   van die Volk"). Terwyl in Swaziland, behaal hy ’n diploma in
   bedryfsleer aan die Universiteit van Botswana, Lesotho en Swaziland. In
   1975 verlaat Sexwale die land en doen ’n militêre offisierskursus in
   die Sowjetunie, waar hy in militêre ingenieurswese spesialiseer.

[wysig] Gevangenskap

   Toe hy in 1976 na Suid-Afrika terugkeer, word Sexwale in hegtenis
   geneem ná ’n skermutseling met die Suid-Afrikaanse Veiligheidsmag en
   word hy saam met elf ander aangekla en later skuldig bevind aan
   terrorisme en sameswering om die regering omver te werp. In 1977 word
   hy vir agttien jaar na Robbeneiland gestuur. Daar studeer hy vir ’n
   B.Com.-graad aan Unisa. Hy word in Junie 1990 vrygelaat ná dertien jaar
   in die tronk.

[wysig] Politieke loopbaan

   Ná die Suid-Afrikaanse verkiesing in April 1994 word Sexwale verkies
   tot eerste premier van die nuwe PWV-provinsie (wat in 1994 na Gauteng
   hernoem is). Hy bewerkstellig vrede in verskeie polities plofbare
   townships. In 1998 verlaat hy die politiek vir die korporatiewe sektor.

   Van 2007 af het die media begin gis dat Sexwale sal staan as ANC-leier
   en dus vir die amp van president voor die algemene verkiesing van 2009.
   Hy het al erken dat "verskeie mense” hom probeer oorhaal om hom as
   ANC-leier beskikbaar te stel.

[wysig] Eksterne skakels

     * Anatomy of fast money
     * Tokyo Mosima Gabriel Sexwale Profile at Black Entrepreneur Profile

   Kategorie: Anti-apartheidsaktiviste

