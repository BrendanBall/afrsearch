Tom Jenkinsrylaan


   Tom Jenkinsrylaan
   Tom Jenkinsrylaan
   Spuitsement op die rand bo Tom Jenkinsrylaan
   Spuitsement op die rand bo Tom Jenkinsrylaan
   Uitsig oor Ritendale en omstreeke vanaf Tom Jenkinsrylaan met klipmuur
   wat deur Italiaanse krygsgevangenes gebou is in voorgrond.
   Uitsig oor Ritendale en omstreeke vanaf Tom Jenkinsrylaan met klipmuur
   wat deur Italiaanse krygsgevangenes gebou is in voorgrond.

   Tom Jenkinsrylaan is 'n pad aan die noordelike hang van Meintjieskop
   tussen Arcadia en Rietondale in Pretoria. Die pad sluit in die suide,
   aan die bokant van Meintjieskop, by Eastwoodstraat aan, en eindig aan
   die voet van die koppie in 'n T-aansluiting met Soutpansbergweg. Die
   pad is vernoem na Pretoria se burgemeester in 1944, mnr. Tom Jenkins.
   Dit is tydens die Tweede Wêreldoorlog deur Italiaanse krygsgevangenes
   gebou om Arcadia met Rietondale te verbind.^[1]^[2]

   Bouwerk aan die pad het in 2008 die onderwerp van 'n geskil tussen die
   Tshwane departement van openbare werke (DOW) aan die een kant en
   plaaslike inwoners, die Tshwane Bouerfenis Vereniging en die Gautengse
   Erfenishulpbronowerheid, aan die anderkant geword. Die DOW het in 2007
   begin met werk aan die pad om dit te stabiliseer. Die DOW voer aan dat
   die bogemiddelde reënval vroeg in 2008 skade aan die rotswand
   veroorsaak het terwyl inwoners die blaam plaas op die veiligheidsmuur
   wat om die Bryntirion-landgoed, wat die Presidensiële ampswoning
   insluit, gebou word. Die DOW het nie nie ’n erfenis-impakstudie laat
   doen voordat met werk aan die pad wat ouer as 60 jaar is begin is nie.
   Die werk wat deur die DOW gedoen word behels die spuit van beton oor
   die rotswande langs die pad. Die inwoners is bekommerd oor die
   estetiese impak van die werk op die geskiedkundige rylaan. Op 29
   Februarie 2008 het die Rietondale/Riviera/Rietfontein/Deerness/Gezina
   (RRRDG)-gemeenskapsvereniging aansoek gedoen om ’n dringende hofbevel
   teen die DOW om die werk aan die pad te staak. Op Vrydag 7 Maart 2008
   het die hof die stakingsbevel van die hand gewys.^[3]^[1]^[4]

   Die plaaslike gemeenskapsvereniging het ’n Vriende van die Tom
   Jenkinsrylaan-trust gestig om vir die regskoste en konsultante te
   betaal in hulle stryd met die DOW.^[5]

[wysig] Verwysings

    1. ^ ^1,0 ^1,1 Beeld, Mbeki-muur beskadig glo nie rotswand, besoek op
       8 Maart 2008
    2. ^ Rekord, Padwerk gaan voort, besoek op 8 Maart 2008
    3. ^ Beeld, Hof moet besluit oor bouwerk by erfenis-pad, besoek op 9
       Maart 2008
    4. ^ Pretoria News, Residents lose battle to save rockface, besoek op
       9 Maart 2008
    5. ^ Beeld, Boor en kap aan rylaan ten spyte van bevel, besoek op 9
       Maart 2008

    Hierdie artikel omtrent Suid Afrika is 'n plekhouer en slegs 'n
   saadjie. Jy kan Wikipedia help deur dit uit te brei.
   Kategorie: Suid-Afrikaanse geografie saadjies

