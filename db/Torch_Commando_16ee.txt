Torch Commando


   'n Fakkeloptog in 1951 in Durban
   'n Fakkeloptog in 1951 in Durban

   Die Torch Commando (Fakkelkommando in Afrikaans) is in Mei 1951 deur
   oudstryders van die Tweede Wêreldoorlog gestig om die kleurlingstemreg,
   soos verskans in die Suid-Afrika-wet van 1909, te verdedig teen 'n
   hewige aanslag van die Nasionale Party.

   Inhoud

        * 1 Agtergrond
        * 2 Stigting
        * 3 1953-verkiesing
        * 4 Ondergang
        * 5 Bronne

[wysig] Agtergrond

   In Mei 1951 het 'n groep politiek bewuste oudstryders besluit om 'n
   optog met fakkels te hou om beswaar aan te teken teen die regering se
   voorneme om die Suid-Afrika-wet van 1909 te wysig ten einde kleurlinge
   van die algemene kieserslys te verwyder en hulle op 'n afsonderlike
   kieserslys te plaas. Die wekroep om deelname is gerig aan alle
   oudstryders, eers in Johannesburg, Port Elizabeth en Kaapstad, maar
   later ook in ander stede, om hulle stem te laat hoor vir die waardes
   waarvoor hulle in die Tweede Wêreldoorlog geveg en hulle kamerade
   gesterf het.

   Niemand het aanvanklik gedink dat die opgtogte enigiets meer sou wees
   as net 'n buiteparlementêre demonstrasie van korte duur om baie
   Suid-Afrikaners se beswaar teen die Nasionalistiese regering te laat
   hoor nie. Daar was geen meesterplan nie en niemand het aanvanklik 'n
   blywende organisasie of vereniging in gedagte gehad nie.

   Oudstryders by die duisende het gehoor gegee aan die oproep, want hulle
   was gretig om die kameraderie, patriotisme en opwinding van die oorlog
   te herleef in die vae hoop dat iemand hulle iets konkreets sou gee om
   te doen ten einde van die Nasionale Party-regering ontslae te raak. Dit
   was die enigste samebindende faktor in die vyf-jarige bestaan van die
   Torch Commando.

   Die Torch Commando het uit die staatspoor geweier om standpunt in te
   neem oor die vraagstuk van swart regte. Hy het selfs kleurlinge, vir
   wie hy veronderstel was om te veg, vervreem en sy geloofwaardigheid
   ingeboet toe die organisasie ná hewige debatvoering geweier het om sy
   lidmaatskap aan alle Suid-Afrikaners oop te stel.

[wysig] Stigting

   Die eerste en enigste leier van die Torch Commando was die vegvlieënier
   en held van die lugslag van Brittanje, Sailor Malan, wat in Mei 1951
   tydens die eerste fakkelligoptog genooi is om die saluut te beantwoord.
   By dié geleentheid het Malan 'n toespraak gelewer waarin hy die
   oudstryders gevra het om te help verseker die bepalings van die
   Suid-Afrika-wet word in elke opsig nagekom. Ná optogte in verskeie
   stede het die Torch Commando amptelik in Junie 1951 sy beslag gekry met
   'n nasionale kongres in Johannesburg waar Malan tot nasionale president
   en leier van die Torch Commando verkies is. Kort voor lank het die
   organisasie op 250  000 lede, waarvan die meeste ook Verenigde
   Party-ondersteuners was, aanspraak gemaak.

   Tot almal se verbasing en selfs die leiers s'n, het hulle gou nasionale
   bekendheid verwerf. Maar die Torch Commando het in gewildheid en krag
   begin afneem nadat hy 'n vennootskap (die United Democratic Front, wat
   nie met die organisasie van die jare 80 verwar moet word nie) met die
   Verenigde Party en die Arbeidersparty aangegaan het om saam die
   Nasionale Party in die verkiesing van April 1953 te beveg. Baie lede
   het met die uiterste ywer gewerk om die verkiesing te wen, maar die
   V.P.-leierskap het vooraf reeds besef hulle kans om die N.P. te
   verslaan, was bra skraal, ondanks die United South African Trust Fund,
   in 1949 deur genl. Jan Christiaan Smuts gestig om die V.P. se geldsake
   op vaster grondslag te plaas, en deeglike beplanning en organisasie.

[wysig] 1953-verkiesing

   Hoewel die N.P. se getal setels in die verkiesing van 86 tot 94 verhoog
   het en die V.P. s'n van 65 tot 57 gedaal het, het laasgenoemde en die
   Arbeiders saam steeds meer stemme as die N.P. gekry. Die N.P. se
   verhoogde aantal setels was deels toe te skryf aan die toekenning in
   1950 van ses Volksraadsetels aan Suidwes-Afrika, wat almal deur die
   N.P. gewen is. Die verkiesing was nietemin 'n groot terugslag vir die
   V.P. en is in Mei 1953 gevolg deur die eerste van ses afstigtings toe
   lede van die Torch Commando onder sen. Heaton Nicholls die Verenigde
   Federale Party in Natal gestig het om hulle te beywer vir 'n federale
   stelsel waarin die provinsies groter magte sou bekom en Natal selfs die
   reg sou hê om af te stig van die Unie. Die party het egter nie aan sy
   stigters se verwagtinge voldoen nie en het binne 'n jaar of wat van die
   toneel verdwyn. Baie oud-lede van die Torch Commando, wat nooit ontbind
   het nie maar net van die toneel verdwyn het, het hulle steun weer aan
   die Verenigde Party toegesê.

[wysig] Ondergang

   Die Torch Commando het hoofsaaklik verdwyn omdat hy misluk het in die
   doelwit van sy lede, naamlik die onttroning van die N.P. Die faktore
   wat tot die organisasie se ondergang bygedra het, was:
     * Dit was onmoontlik om duidelike leiding te gee ten op sigte van die
       rassevraagstuk, want sy lede was net so veel daaroor verdeel soos
       die meeste ander anti-N.P.-groepe.
     * Die V.P. is van tyd tot in die verleentheid gestel deur uitlatings
       van Torch Commando-leiers, want nie deur die reëls van 'n politieke
       party gebind is nie en dus eintlik kon sê wat hulle wou.
     * Daar was 'n poging van sommige lede om die Commando te gebruik as
       grondslag vir die stigting van die Verenigde Federale Party.
     * Die algemene verslaenheid en frustrasie met die verkiesingsuitslag
       wat die N.P. magtiger as vantevore gemaak het en wat gewys het die
       party se steun het in al die provinsies toegneem, buiten Natal.
     * Die regering het, weens kommer oor die getal regters,
       staatsamptenare en Weermaglede wat by die Torch Commando aangesluit
       het, 'n wet uitgevaardig in gevolge waarvan dié mense nie aan die
       organisasie mag behoort het nie.

[wysig] Bronne

     * Cameron, Trewhella (hoofred.), Nuwe Geskiedenis van Suid-Afrika,
       Human & Rousseau, Kaapstad en Pretoria, 1986.
     * Saunders, Christopher (raadgewende red.), Reader's Digest
       Illustrated History of South Africa - The Real Story, Reader's
       Digest Association Limited, Kaapstad en elders, 1992.
     * Mostert, J.P.C., Politieke Partye in Suid-Afrika, Instituut vir
       Eietydse Geskiedenis, U.O.V.S., Bloemfontein, 1986.

   Kategorieë: Apartheid • Politiek • Voormalige politieke partye in
   Suid-Afrika

