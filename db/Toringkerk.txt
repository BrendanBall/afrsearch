Toringkerk


   Die Toringkerk in die Paarl is in 1875 as die NG gemeente Noorder-Paarl
   van die NG gemeente Paarl, ook bekend as die "Strooidakkerk", afgestig.

   Soos baie ander gemeentes, het hierdie gemeente ook sy ontstaan te
   danke gehad aan onderlinge stryd en verdeeldheid. Naas die verlange na
   beter geestelike bearbeiding op 'n dorp wat toe al te groot vir net een
   NG gemeente begin raak het, was die dieper liggende oorsaak van
   verdeeldheid in die Paarl die ontwaking van 'n volksbesef onder die
   Afrikaners in die tweede helfte van die 19de eeu.

   Uit die stryd om die instandhouding van die Paarlse Gimnasium, die
   bekende vrye kerkskool vir Christelike en moedertaalonderwys wat in
   1858 deur ds. G.W.A. van der Lingen gestig is, en wat destyds as 'n
   "eilandjie in die see van verengelsing in die land" beskryf is, is die
   gemeente Noorder-Paarl gestig. Die gemeente was uit die staanspoor 'n
   sterk ondersteuner van die skool en het selfs die eerste 11 jaar van sy
   bestaan geldelike verantwoordelikheid vir die Gimnasium aanvaar.

   Omdat die lidmate van die gemeente uit mense bestaan het wat bogenoemde
   ideale vir kerk en volk gekoester het en oor die hele Paarl verspreid
   gewoon het, is dit verklaarbaar waarom dr. Andrew Murray en sy
   mede-lede van die ringskommissie destyds die kerkraad van die Paarl
   versoek het om die gemeente sonder grenslyne te laat afstig. Die
   kerkraad het ingestem in geen hindernisse in die weg van afstigting te
   lê nie, anders sou daar beslis 'n skeuring in die plaaslike kerk ter
   wille van die ideale van die Afrikaanse taal gebeur het.

   Op 26 Julie 1875 is Noorder-Paarl sonder grenslyne en met 377 lidmate
   afgestig. 'n Paar weke later is in die gemeente die Genootskap van
   Regte Afrikaners gestig om vir die erkenning van Afrikaans as skryftaal
   en vir die vertaling van die Bybel in Afrikaans te ywer. Op twee na was
   al die oorspronklike leiers van die G.R.A. lidmate van die gemeente.

   Die gemeente het een van die grootste en sierlikste kerkgeboue in die
   land. Die eintlike Toringkerk met sy 57 m hoë, kenmerkende toring is
   eers in 1907 voltooi en in 1982 tot nasionale gedenkwaardigheid
   verklaar.

   Die lidmaattal was in 1990 meer as 1 800, maar in 2007 1 300, weens
   veranderde vestigingspatrone op die dorp.

[wysig] Eksterne skakels

     * Inligting oor die gemeente op die NG Kerk se webblad
     * http://www.toringkerk.co.za Toringkerk se webblad

[wysig] Bronne

     * Olivier, ds. P.J., Ons gemeentelike feesalbum, N.G. Kerk-uitgewers,
       Kaapstad en Pretoria, 1952.

   Kategorieë: Christendom • Wes-Kaap

