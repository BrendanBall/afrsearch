Tornado


   'n Tornado woed in die hartland van Oklahoma (VSA). Die tornado word
   sigbaar as 'n dun buis, wat vanuit die wolk tot by die grond strek. Die
   onderste helfte van hierdie tornado word deur 'n stofwolk omring. Die
   sterk winde van 'n tornado laat stof en puin ronddwarrel
   'n Tornado woed in die hartland van Oklahoma (VSA). Die tornado word
   sigbaar as 'n dun buis, wat vanuit die wolk tot by die grond strek. Die
   onderste helfte van hierdie tornado word deur 'n stofwolk omring. Die
   sterk winde van 'n tornado laat stof en puin ronddwarrel

   Tornado's is - ondanks hul gewoonlik klein middellyne - verwoestende
   warrelwinde, wat gedurende die reënseisoen op die vastelande en eilande
   van Noord- en Sentraal-Amerika en die Karibiese See voorkom. Gewoonlik
   tree tornados as donker, tregtervormige siklone (Engels: funnels) op.
   Hulle word dikwels deur 'n donderbui en 'n muurwolk voorafgegaan.
   Tornado's behoort tot die mees verwoestende storms, en alhoewel hulle
   dwarsoor die wêreld in gebiede voorkom waar vogtige, tropiese winde oor
   uitgestrekte landstreke waai, is veral die Amerikaanse Midweste, en in
   besonder die deelstate Oklahoma en Kansas, geneig tot tornado's.

   In Suid-Afrika maak die Dullstroom-gebied in Mpumalanga, wat op 1
   Augustus 2006 deur 'n tornado-agtige storm getref is, net soos die
   noordoostelike Vrystaat, KwaZoeloe-Natal en Transkei, deel uit van 'n
   vogtige en warm sone waar tornado's moontlik ontstaan.

   Inhoud

        * 1 Etimologie
        * 2 Wetenskaplike definisie
        * 3 Ontstaan
        * 4 Tipologie
             + 4.1 Mesosiklonale tornado's
             + 4.2 Nie-mesosiklonale tornados
        * 5 Kenmerke
             + 5.1 Grootte en vorm
             + 5.2 Klassifikasie en uitwerkings
             + 5.3 Geluid en seismologie
        * 6 Klimatologie
             + 6.1 Lewensduur en windsnelhede
             + 6.2 Voorkoms en frekwensie
        * 7 Voortdurende navorsing
        * 8 Bronne en verdere leesstof
        * 9 Verwysings
        * 10 Eksterne skakels
             + 10.1 Algemene inligting
             + 10.2 Media

[wysig] Etimologie

   Die woord tornado het sy oorsprong in die Spaanse werkwoord tornar
   ("werwel, omdraai") en moontlik ook die naamwoord tronada, wat
   letterlik "donderstorm" beteken. In die Engelse omgangstaal het ook die
   term twister ingeburger geraak.

[wysig] Wetenskaplike definisie

   Die Duitse weerkundige, Alfred Wegener (1880-1930), het in 1917 'n
   tornado as 'n lugwerwel in die Aarde se atmosfeer gedefinieer, wat deur
   'n klein middellyn en 'n loodregte spil waarom die wind werwel
   gekenmerk word. Die werwel strek deurgaans van die wolke se onderkant
   tot by die grond. Volgens Wegener tree tornado's steeds saam met
   konvektiewe bewolking (Cumulus- en Cumulonimbuswolke) op.

   Die term waterhoos verwys na 'n spesiale soort tornado, wat oor 'n
   uitgestrekte wateroppervlak soos 'n oseaan of binnesee ontstaan.

[wysig] Ontstaan

   Voorkoms en sterkte van tornados in die VSA. Die donker kleure dui die
   sogenaamde "Tornadolaan" (Tornado Alley) aan.
   Voorkoms en sterkte van tornados in die VSA. Die donker kleure dui die
   sogenaamde "Tornadolaan" (Tornado Alley) aan.
   'n Tornado ontstaan. Sy tregter het nog nie die grond bereik nie
   'n Tornado ontstaan. Sy tregter het nog nie die grond bereik nie

   Navorsing oor die presiese ontstaan van 'n tornado, die sogenaamde
   tornadogenesis, word steeds voortgesit. Alhoewel die tornadogenesis
   taamlik ingewikkeld is, het navorsers al daarin geslaag om baie van die
   voorvereistes en oorsaaklike meganismes te ontleed.

   Die voorkoms van tornado's is prinsipiëel nie gebonde aan 'n bepaalde
   geografiese gebied of tyd van die jaar nie. Nogtans is daar gebiede
   waar tornado's as gevolg van klimatologiese besonderhede gereeld
   voorkom, soos die sogenaamde Tornado Alley (letterlik "Tornadolaan") in
   die Midweste van die Verenigde State.

   Net soos in die geval van donderstorms is 'n laag van vogtige lug net
   bo-oor die grond en groot temperatuurverskille tussen die laer en hoër
   atmosfeer 'n voorvereiste vir die tornadogenesis. Die temperatuur begin
   in die hoër lae duidelik daal, terwyl die verskillende atmosferiese lae
   effens onstabiel raak. Lug wat opstyg en afkoel kan nog steeds warmer
   wees as die lug van die omgewing, sodat dit steeds vinniger gaan styg.

   Die vogtige lug oor die grond lewer sodoende met die latente warmte,
   wat in die waterdamp gestoor is, die energie vir hierdie soort
   vogtigheidskonveksie op. Sodra die lug begin kondenseer, word hierdie
   warmte vrygestel. Die opstyging van vogtige lugmassas word deur
   termiese invloede (sonstrale) of dinamiese invloede (die ontmoeting van
   warm en koue fronte) veroorsaak. Die laasgenoemde invloede tree dikwels
   in die Amerikaanse Tornadolaan op, wanneer laagliggende, vogtige
   lugmassas van die Golf van Meksiko droë lug uit die Rotsgebergte in die
   Groot Vlaktes ontmoet. In hierdie gebied is daar jaarliks sowat 1 000
   tornado's wat grond raak, en hier ontstaan tussen Maart en Julie sowat
   veertig persent van alle Noord-Amerikaanse tornado's.

[wysig] Tipologie

   Ten opsigte van hulle genesis is daar twee tipes van tornado's,
   mesosiklonale en nie-mesosiklonale tornado's.

[wysig] Mesosiklonale tornado's

   'n Supersel beweeg oor Chaparral, Nieu-Meksiko (VSA).
   'n Supersel beweeg oor Chaparral, Nieu-Meksiko (VSA).
   Die tornadogenesis sonder mesosiklone
   Die tornadogenesis sonder mesosiklone

   Wanneer 'n kolom opstygende lug in 'n sone met verskillende temperature
   en vogtigheidsgrade vorm, laat winde, wat teen verskillende hoogtes in
   teenoorgestelde rigtings waai, die kolom soms roteer. 'n Mesosikloon -
   'n magtige kolom van 'n werwelwind - begin vorm en ontwikkel geleidelik
   tot 'n tornado.
   'n Tregterwolk nader die grond naby Ardmore, Oklahoma.
   'n Tregterwolk nader die grond naby Ardmore, Oklahoma.

   Die mesosikloon suig in sy omgewing warm, vogtige lug op en hewige
   winde (termieke) begin opstyg. Die mesosikloon begin gevaarlik word
   sodra koue, dalende lugstromings die toevoer van bodemwinde afsny. Die
   roterende lugmassa begin krimp en versnel. Hoe nouer die tregter word,
   hoe sneller begin die tornado draai.

   Die mesosikloon word deur 'n sogenaamde supersel omring, 'n magtige,
   laagliggende donderstorm met eweneens sterk termieke (opstygende
   winde). Superselle kan wydtes van tussen vyftien en dertig kilometer en
   hoogtes van tot by agtien kilometer bereik. Die superselle oor die
   Groot Vlaktes het soms selfs 'n middellyn van vyftig kilometer.
   Daarnaas word superselle deur hulle langlewendheid gekenmerk (dit duur
   soms ure voordat hulle weer ontbind), asook groot haelstene, stortreën
   en valwinde met snelhede van meer as 200 kilometer per uur. Dikwels
   begin die roterende wolkebasis daal voordat die tornado ontstaan en 'n
   sogenaamde muurwolk word sigbaar.

   Slegs een persent van alle donderstorms in Noord-Amerika verander tot
   'n supersel en net tussen tien en twintig persent van alle superselle
   ontwikkel ook tornado's. Die tornado is hierby net 'n klein aanhangsel
   van die supersel - maar desondanks sy gevaarlikste verskynsel. Sommige
   tornado's is baie dun en bly net enkele sekondes stabiel, terwyl ander
   ure lank woed en geweldige verwoesting aanrig.

[wysig] Nie-mesosiklonale tornados

   Daar is ook 'n meganisme wat tornado's sonder die aanwesigheid van
   mesosiklone laat ontstaan. Horisontale skeerwinde wat digby die grond
   waai, ontbind soms en verander tot 'n aantal werwelwinde met 'n
   vertikale spil. 'n Donderwolk net bo-oor die werwels begin hulle met sy
   vogtige termiek strek en laat hulle sodoende in hewigheid toeneem.

   Hierdie proses gebeur in 'n omgewing met andersins matige winde en 'n
   gepaardgaande sterk vertikale daling in temperature in die lae
   atmosfeer. In teenstelling met die mesosiklone is die rotasie hier meer
   of min beperk tot die wolkebasis. Tornado's van hierdie soort is
   gewoonlik swakker en sluit die meeste waterhose in.

[wysig] Kenmerke

[wysig] Grootte en vorm

   Hierdie sogenaamde wig-tornado naby Binger (Oklahoma) strek oor meer as
   1,6km.
   Hierdie sogenaamde wig-tornado naby Binger (Oklahoma) strek oor meer as
   1,6km.

   Op 'n vroeë stadium is 'n tornado aanvanklik byna onsigbaar. Sodra die
   lugdruk in sy binneste begin daal en waterdamp as gevolg van afkoeling
   kondenseer of die tornado begin het om stof, puin, water of ander
   materie te laat rond dwarrel, word die werwelwind raakgesien en as 'n
   tregterwolk waargeneem. 'n Deurgaande kondensasie van waterdamp wat van
   die wolk tot by die grond strek, tree egter nie altyd op nie. Dit maak
   ook nie saak of die tornado sigbaar word nie (sommige tornados skuil
   byvoorbeeld agter stof of reën) - die belangrikste kriterium is dat die
   lugwerwel grond raak. Sodra daar net onder 'n tregterwolk enige tipiese
   uitwerkings soos windskade waargeneem kan word, is daar sprake van 'n
   tornado.

   Tornado's tree in veelvuldige vorme op, wat van 'n dun, buisagtige
   voorkoms tot 'n meer of min wye tregter, wat na bowe toe verbreed, kan
   wissel. Die middellyn van 'n tornado bereik tussen enkele en 500 meter,
   soms selfs meer as een kilometer. In die geval van 'n groot middellyn
   tree dikwels verskeie werwels op, wat om 'n gemeenskaplike sentrum
   roteer - hierdie verskynsel staan bekend as multivorteks-tornado.

[wysig] Klassifikasie en uitwerkings

   'n Voorbeeld van die skade wat 'n F3-tornado in die VSA berokken het.
   'n Voorbeeld van die skade wat 'n F3-tornado in die VSA berokken het.
   Bronne van infraklank in 'n tornado
   Bronne van infraklank in 'n tornado

   Die mees gebruiklike sisteem van klassifikasie is die sogenaamde
   Fujita-skaal, wat tornado's volgens windspoed definieer. Aangesien
   presiese metings van windspoed nie moontlik is nie, word die sterkte
   van 'n tornado volgens die skade wat hy berokken het, beraam. Die skaal
   bestaan uit verskillende vlakke, wat van ligte windskade tot absolute
   verwoesting van geboue strek. Tot dusver is tornado's met sterktes
   tussen F0 en F5 gemeet; om energetiese redes plaas fisiese beramings 'n
   bogrens van F6 op die intensiteit van tornado's.

   Aangesien Amerikaanse geboue dikwels minder massief is as byvoorbeeld
   Europese huise, gebruik Europese navorsers dikwels ander skale soos die
   TORRO-skaal.

   Deskundiges het vroeër aangeneem dat die onderdruk in die binneste van
   'n tornadowerwel, wat tot by 100 hPa kan beloop, geboue feitlik laat
   ontplof. Hierdie hipotese word nou verwerp. Die hoofoorsake van
   tornadoskade is die dinamiese winddruk en by windsnelhede van meer as
   300 kilometer per uur ook puin en wrakstukke wat as gevolg van die wind
   rondwarrel. Tornado's hou ook gevare vir die lugvaart in. Op 6 Oktober
   1981 is 'n Fokker F-28-passasiersvliegtuig van die Nederlandse
   maatskappy, KLM Cityhopper, deur die lugwerwels van 'n tornado geraak.
   Die regte vlerk van die F-28 het afgebreek en die vliegtuig het
   neergestort. Sewentien mense is gedood.

[wysig] Geluid en seismologie

   Die geluide van 'n tornado strek oor 'n groot bandwydte van die
   akoestiese spektrum, en hulle word deur 'n groot verskeidenheid
   meganismes veroorsaak. Verskillende geluide van tornado's is reeds
   waargeneem en het oorgetuies aan bekende klanke soos 'n loeiende
   windgeraas herinner. Die meeste mense het dit met 'n vragtrein,
   stroomversnellings of watervalle vergelyk, soms ook met 'n stralerenjin
   wat uit die veerte waargeneem word of met 'n kombinasie van hierdie
   geluide. Baie tornado's kan egter oor 'n groter afstand nie meer
   akoesties waargeneem word nie; die aard en die snelheid waarmee die
   klank voortgeplant word hang af van die atmosferiese toestande en die
   topografie.

   Die winde van 'n tornado se draaikolk asook die interaksie tussen die
   lugstroming, die grond en die puin wat meegesleep word dra almal by tot
   die geraas van 'n tornado. Tregterwolke en kleiner tornado's se
   kenmerkende geluide is 'n soort gefluit, gehuil, gebrom of die gesoem
   van 'n reuseswerm bye of elektrisiteit, of meer of minder harmonies,
   terwyl talle tornado's ook deur 'n voortlopende, diep gedreun of 'n
   onreëlmatige geraas gekenmerk is.^[1]

   Dit is egter belangrik om te weet dat baie tornado's eers akoesties
   waargeneem kan word sodra hulle reeds digby gekom het - die geraas kan
   dus nie as 'n waarskuwing teen 'n tornado dien wat nader trek nie.
   Daarnaas is die tipiese geluid nie tot tornado's beperk nie; dikwels
   veroorsaak sterk winde of swaar donder 'n soortgelyke gedreun.^[2]

   Naas die hoorbare klankspektrum kan by 'n tornado ook infrasoniese
   signature geïdentifiseer word.^[3] In teenstelling met die hoorbare
   signature het navorsers darin geslag om die tornadiese signature
   afsonderlik te identifiseer. Vanweë die lae-frekwensie-klank se
   voortplanting oor groot afstande probeer wetenskaplikes tans
   instrumente ontwikkel wat die voorspelling en ontdekking van tornado's
   sal vergemaklik en ook 'n bydrae kan lewer tot die navorsing oor die
   morfologie, dinamiek en ontstaan van 'n tornado.

   Tornado's beskik ook oor 'n seismiese signatuur wat opgespoor kan word,
   alhoewel navorsers nog steeds besig is om hierdie signatuur af te
   sonder en die gepaardgaande proses te ondersoek.^[4]

[wysig] Klimatologie

[wysig] Lewensduur en windsnelhede

   Die tornado wat Salt Lake City (Utah) op 11 Augustus 1999 getref het,
   het onder meer bewerings weerlê dat groot stede nie deur tornados sou
   geraak word nie. 'n Vuurbal verlig die lug ná 'n ontploffing by 'n
   elektriese substasie.
   Die tornado wat Salt Lake City (Utah) op 11 Augustus 1999 getref het,
   het onder meer bewerings weerlê dat groot stede nie deur tornados sou
   geraak word nie. 'n Vuurbal verlig die lug ná 'n ontploffing by 'n
   elektriese substasie.

   Die lewensduur van 'n tornado is tussen enkele sekondes en meer as 'n
   uur, met 'n gemiddelde duur van minder as tien minute. Die tornado se
   voorwaartse beweging volg dié van sy moederwolk en bereik 'n gemiddelde
   vyftig kilometer per uur. Soms is dit egter duidelik stadiger of selfs
   feitlik stasionêr, soos in die geval van talle waterhose, of dit kan in
   die geval van 'n sterk hoogtestroming 100 kilometer per uur oorskry.
   Die spoor van 'n tornado is meer of minder lineêr, waarby klein
   afwykings deur die orografie en die plaaslike windveld in die omgewing
   van die supersel veroorsaak word.

   Die interne rotasiespoed van die wind is gewoonlik hoër as dié van sy
   lineêre beweging. Hierdie spoed berokken ook die groot skade wat 'n
   tornado agterlaat. Die hoogste windspoed wat ooit aangeteken is, is
   tydens die tornado-uitbarsting in Oklahoma op 3 Mei 1999 naby Bridge
   Creek met 'n Doppler-radar bepaal. Met 496 ± 33 kilometer per uur was
   dit op 'n baie hoë vlak van die Fujita-skaal se F5-klas-tornados. Met
   die speling van +33 km/h sou dit selfs moontlik in die F6-klas geval
   het. Dit is ook die hoogste windspoed, wat ooit op die Aarde se
   oppervlakte aangeteken is. Net die lugstromings bo-oor die oppervlakte
   bereik hoër windsnelhede.

   Sowat 88 persent van alle tornado's in die VSA word as swak F0- of
   F1-tornados geklassifiseer: 11 persent is sterk (F2, F3) en minder as
   een persent verwoestend (F4, F5). Hierdie verdelingsfunksie is ook min
   of meer van toepassing op ander wêreldstreke; dit word oorheers deur
   mesosiklonale tornado's, wat die hele spektrum van intensiteite omvat.
   Die intensiteit van nie-mesosiklonale tornado's oorskry nouliks die
   F2-vlak.

[wysig] Voorkoms en frekwensie

   Die kaart dui wêreldstreke aan, waar tornados gewoonlik kan voorkom
   Die kaart dui wêreldstreke aan, waar tornados gewoonlik kan voorkom

   Tornado's word wêreldwyd in alle gebiede aangeteken waar donderstorms
   optree. Brandpunte is streke met vrugbare vlaktes in die subtropiese
   klimaatsones tot by die gematigde, hoër breedtegrade. Die Midweste van
   die Verenigde State toon die hoogste frekwensie van tornado's, danksy
   die baie gunstige klimatiese voorwaardes vir die vorming van swaar
   donderstorms en superselle oor die uitgestrekte Groot Vlaktes, oos van
   die Rotsgebergte en noord van 'n tropiese see, die Golf van Meksiko.

   Die Rotsgebergte sorg vir taamlik droë en koel lugmassas in die middel-
   en hoër lae van die troposfeer, met suidwestelike tot westelike winde,
   terwyl in die laer vlakke vogtige, warm lugmassas uit die Golfgebied
   ongehinderd na die noorde kan beweeg. Die verskillende lae van die
   atmosfeer raak hier baie onstabiel, terwyl groot hoeveelhede latente
   warmte met skeerwinde ontmoet. Hierdie besonderhede lei dikwels tot
   baie ongunstige weerstoestande.

   Ander gebiede waar tornados gereeld optree, is Argentinië, Sentraal-,
   Suid- en Oos-Europa, Suid-Afrika, Bengale, Japan en Australië.
   Tornado's wat in die algemeen nie-mesosiklonaal en dus eerder swak is,
   word in die gebied van die Front Range (die oostelike rand van die
   Rotsgebergte), in Florida en oor die Britse Eilande aangeteken.

[wysig] Voortdurende navorsing

   'n Dopplerradar-op-wiele-eenheid hou 'n tornado naby Attica (Kansas,
   VSA) dop
   'n Dopplerradar-op-wiele-eenheid hou 'n tornado naby Attica (Kansas,
   VSA) dop

   Weerkunde is nog 'n taamlik jong wetenskap, en ook die navorsing oor
   tornado's het eers sowat 140 jaar gelede 'n aanvang geneem. Sedert
   sowat sestig jaar doen wetenskaplikes intensiewe navorsing oor
   tornado's, maar daar is nogtans sekere aspekte waarvoor navorsers geen
   verklaring kan bied nie. Hulle het tans 'n goeie begrip van die
   ontwikkeling van donderstorms en mesosiklone en die weerkundige
   toestande wat hulle ontstaan bevorder, maar die stap van 'n supersel of
   ander soortgelyke prosesse na die tornadogenesis bly nog steeds
   raaiselagtig. Dit maak ook die voorspelling van 'n tornadiese teenoor
   'n nie-tornadiese mesosikloon baie moeilik. Die navorsing oor tornado's
   fokusseer tans onder meer op hierdie vraagstuk.

   Aangesien die presiese meganismes by die ontstaan van 'n tornado nog
   nie bekend is nie, kan weerdienste hulle voorkoms nie altyd voorspel
   nie en word veral gebiede in onderontwikkelde lande soms skielik deur
   'n tornado getref.

   Navorsingsprogramme (waaronder ook veldprojekte soos VORTEX, die
   inbedryfstelling van TOTO - die TOtable Tornado Observatory,
   Doppler-op-wiele-stelsels (DOW) en dosyne ander programme) is veral in
   die Verenigde State van stapel gestuur om wetenskaplikes van meer
   gegewens oor tornado's te voorsien en sodoende moontlik die antwoorde
   op baie vrae te lewer.

[wysig] Bronne en verdere leesstof

     * Grazulis, Thomas P. The Tornado: Nature's Ultimate Windstorm.
       Norman: University of Oklahoma Press, 2001.

[wysig] Verwysings

    1. ^ Abdullah, Abdul Jabber: The "Musical" Sound Emitted by a Tornado.
       In: Monthly Weather Review, uitgegee deur die American
       Meteorological Society, jaargang 94, nommer 4 (April 1966), bl.
       213-220. Aanlyn beskibaar: allenpress.com
    2. ^ Hoadley, David K.: Tornado Sound Experiences. In: Stormtrack,
       jaargang 6, nommer 3 (Maart 1983), bl. 5-9. Aanlyn beskikbaar:
       [[1]]
    3. ^ Bedard, Alfred J. Jr.: Low-Frequency Atmospheric Acoustic Energy
       Associated with Vortices Produced by Thunderstorms. In: Monthly
       Weather Review, jaargang 133, nommer 1 (Januarie 2005), bl.
       241-263. Aanlyn beskikbaar: [2]
    4. ^ Tatom, Frank B.; Knupp, Kevin R. en Vitto, Stanley J.: Tornado
       Detection Based on Seismic Signal. In: Journal of Applied
       Meteorology, jaargang 34, nommer 2 (Februarie 1995), bl. 572-582
       Aanlyn beskikbaar: allenpress.com

[wysig] Eksterne skakels

[wysig] Algemene inligting

     * Chasing Tornadoes (National Geographic Magazine)

[wysig] Media

     * 'n Kort video oor die ontstaan van 'n tornado vir
       Windows-Mediaspeler (12 Mei 2004, Kansas - geskiet deur David
       Lewison)
     * Tornadojagters / Chasing Tornadoes - 'n Multimedia-aanbieding van
       National Geographic Magazine


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Tornado • Storms

