Toronto


                                             Toronto
                                             Kaart                   Wapen

                                                                      Vlag

                                              Land                  Kanada
                                         Provinsie                 Ontario
                                        Koördinate      43°39′ N, 79°23' W
                                          Stigting     1793 (Town of York)
                                      Inkorporasie            6 Maart 1834
                                                         (City of Toronto)
                                        Oppervlak:
                                          - Totaal            630,18 vk km
                                 Hoogte bo seevlak                    76 m
                                        Bevolking:
                                   - Totaal (2006)               2 503 281
                              - Bevolkingsdigtheid          3 972,33/vk km
                          - Metropolitaanse gebied 5 113 149 (Toronto CMA)
                                           Tydsone  UTC -5 (Oostelike tyd)
                                      Burgemeester            David Miller
                                 Amptelike Webwerf              toronto.ca

   Toronto is die hoofstad van die provinsie Ontario, Oos-Kanada en die
   grootste stad van Kanada. Die stad is die sentrum van die sogenaamde
   Golden Horseshoe (Goue Hoefyster), 'n metropolitaanse gebied met meer
   as 6,0 miljoen inwoners aan die suidwestelike oewer van die
   Ontariomeer, wat oor 'n afstand van sowat 100 kilometer van Hamilton,
   Ontario in die weste tot by Oshawa in die ooste strek.

   Toronto beskik oor 'n belangrike hawe (vir onder meer die uitvoer van
   graan) aan die Ontariomeer, en dit is die finansiële, handel- en
   nywerheidsentrum van die Engelstalige Kanada met belangrike
   universiteite. Toronto beskik oor Kanada se hoogste wolkekrabbers - die
   simbole van sy dinamiese ekonomiese groei. Die CN-toring (553,5 meter)
   is een van die hoogste geboue wêreldwyd - 'n platvorm van glas dien op
   'n hoogte van sowat 350 meter as 'n uitsigpunt.

   Die stad is met sy sowat veertig skouburge die derde belangrikste
   Engelstalige teaterstad ter wêreld na Londen en New York. Daar is talle
   parke in die stadsgebied met sy 2 482 000 inwoners (2001). Net soos
   Montreal is dit een van die veiligste metropole van die wêreld.

   Inhoud

        * 1 Geskiedenis
        * 2 Ekonomie
        * 3 Besienswaardighede
        * 4 Kuns en kultuur
        * 5 Musea

[wysig] Geskiedenis

   Die Wyandot (Hurone), een van die Eerste Nasies, wat teen die oewers
   van die Ontariomeer gewoon het, het die gebied van die huidige Toronto
   Tarantua of "vergaderplek" genoem.

   Die eerste Europese nedersetting was die Franse Fort Rouillé, wat in
   die jaar 1750 opgerig is. Tog het die grootskaalse Europese immigrasie
   eers met die Amerikaanse Rewolusie begin, toe 'n groot aantal lojaliste
   hulle in die omgewing begin vestig het. In 1793 het die stad, wat in
   daardie tydperk nog sy historiese naam York gedra het, die hoofstad van
   die nuwe kolonie Bo-Kanada geword.
   Die groei van Toronto tussen 1834 en 1998
   Die groei van Toronto tussen 1834 en 1998

   In 1834 het York - destyds 'n dorp met sowat 10 000 inwoners -
   stadstatus gekry en sy naam gewysig tot Toronto. Die stad het 'n
   bestendige groei gedurende die 19de eeu getoon en het een van die
   vernaamste bestemmings van immigrante in Kanada geword. Omtrent 1900
   het Toronto se bevolking reeds 'n kwart miljoen beloop. Die groot
   aantal immigrante het Toronto se ekonomiese groei in die tydperk ná die
   Tweede Wêreldoorlog bevorder. In 1953 het Toronto en omliggende dorpe
   hulle saamgesluit tot die metropolitaanse gebied van Toronto,
   Metropolitan Toronto.

   Teen die tweede helfte van die 20ste eeu het Toronto Montreal as die
   ekonomiese sentrum van Kanada en sy grootste stad verbygesteek, veral
   omdat baie Engelstalige ondernemings in Montréal hulle hoofkwartiere as
   gevolg van die verfransingsbeleid in Quebec na Toronto verskuif het.
   Die stad het derhalwe in die 1970's en 1980's tot Kanada se ekonomiese
   metropool ontwikkel.

   Volgens 'n verslag van die Verenigde Nasies het Toronto tans die tweede
   grootste persentasie immigrante na Miami (Florida, Verenigde State).
   Naastenby die helfte van die inwoners is in die buiteland gebore, en
   woonbuurte soos Chinatown, Little Italy, Greektown of Koreatown getuig
   van Toronto se etniese diversiteit.

[wysig] Ekonomie

   Toronto is 'n handel-, nywerheid-, finansiële en logistiese sentrum. Sy
   bankbedryf, effektebeurs en groothandelsektor is die grootstes in
   Kanada. Ná die opening van die Sint-Laurens-waterweg het ook Toronto se
   hawe 'n groter rol gespeel, tog het sy belangrikheid intussen weer
   afgeneem.

   Toronto trek voordeel uit die natuurlike rykdom van die provinsie
   Ontario. Die grootskaalse beskikbaarheid van grondstowwe en
   hidro-elektriese krag het die vestiging van 'n verskeidenheid nywerhede
   bevorder, waarby die motornywerheid die grootste aandeel in die stad se
   ekonomiese opswaai gehad het. Tans produseer Toronto en sy omgewing
   meer as die helfte van Kanada se verwerkte goedere.

   Die metropolitaanse gebied van Toronto is in ekonomiese opsig die
   sewende grootste ter wêreld (ná New York, Londen, Tokio, Parys, Los
   Angeles en Chicago) met 'n BBP van sowat 305 miljard VSA-$ (waarvan 225
   miljard in Toronto-Stad). Volgens markkapitalisering is Toronto se
   effektebeurs tans die derde grootste in Noord-Amerika en die sesde
   grootste ter wêreld. Die meeste finansiële ondernemings het hulle
   hoofkwartiere in Baystraat, die eweknie van New York se Wallstraat.
   'n Panoramiese uitsig oor die stadsentrum van Toronto
   'n Panoramiese uitsig oor die stadsentrum van Toronto

[wysig] Besienswaardighede

   Die winkelsentrum Toronto Eaton Centre
   Die winkelsentrum Toronto Eaton Centre
     * Die BCE Place is 'n futuristiese tonnel van glas en beton wat met
       'n lengte van 130 meter die Canada Trust-wolkekrabber met die
       Bay-Wellington-gebou verbind.
     * Die vier Toronto-eilande in die Ontariomeer is een van die
       gewildste plekke vir 'n uitstappie.
     * Die posmodernistiese Nathan Phillips Square is die hart van Toronto
       se sentrale besigheidsdistrik. Aan die oostelike kant lê die Ou
       Raadsaal (Old City Hall), wat tussen 1889 en 1889 in die
       neoromantiese styl opgerig is. Die Nuwe Raadsaal (New City Hall)
       met sy twee halfronde geboue lê aan die noordwestelike kant.
     * Yonge Street is sedert die laat 18de eeu die hoofstraat van die
       stad - en met 'n totale lengte van 1 896 kilometer strek dit van
       die Ontariomeer se oewer tot by die grens van die provinsie. Hier
       in die sentrale besigheidsdistrik vind 'n mens talle boetieke en
       winkels.
     * Die Toronto Eaton Centre is 'n winkelsentrum wat oor vier
       verdiepings strek en een miljoen mense kan akkommodeer. Die sentrum
       is vernoem na die Ierse immigrant Timothy Eaton wat hier in 1869 'n
       kruidenierswinkel geopen het. Die sentrum spog met meer dan 300
       winkels en beslaan drie straatblokke (220 Yonge Street, Unit 110).
     * Die CN-toring beskik oor uitkykplekke (die sky pod is 447 meter
       bo-oor die grond) en 'n roterende restourant (omtrent 350 meter
       hoog) met die laer uitkykplekke indoor en outdoor deck. Die Rogers
       Centre-stadion (vroeër: SkyDome) benede die toring is een van die
       modernste ter wêreld. Die koepeldak bestaan uit vier komponente en
       kan binne twintig minute geopen of gesluit word. Die stadion bied
       sitplekke vir sowat 51 000 toeskouers tydens 'n bofbal-spel of
       67 000 sitplekke vir konsertgangers. Die hotel digby die stadion
       bied kamers wat met 'n uitsig oor die speelveld spog.
     * Rondom die ou St. Lawrence-markgebou vind tydens die naweek Toronto
       se groot vlooimark plaas.
     * Toronto se Entertainment District met die John-straat as sy besige
       sentrum lok met sy bars en klubs.
     * Die Underground City is 'n toevlugsoord in die winter, met kantore,
       hotelle en winkels. Die afdelingswinkel First Canadian Shopping
       Centre is een van die indrukwekkendste instellings van die
       ondergrondse stad.

[wysig] Kuns en kultuur

     * Die Roy Thomson Hall is die belangrikste konsertgebou in Toronto en
       een van die stad se bakens in die binnestad. Danksy die
       hipermoderne argitektoniese ontwerp lyk dit soos 'n ronde
       ruimtevaartuig.
     * The World's Biggest Bookstore oos van die Eaton Centre is die
       grootste boekhandel ter wêreld - sowat 150 000 titels kan hier
       gekoop word.

[wysig] Musea

     * Die Royal Ontario Museum dek 'n verskeidenheid onderwerpe van kuns
       tot wetenskap (100 Queen's Park Crescent).

   Kategorieë: Ontario • Stede in Kanada

