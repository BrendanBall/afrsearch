Toulon


                                           Toulon
                                              Kaart                  Wapen

                                                                      Vlag

                                               Land               Frankryk
                              Région (Admin. gewes)       Provence-Alpes-
                                                               Côte-d'Azur
                                        Département                    Var
                                         Koördinate      43°07' N, 5°55' O
                                           Stigting           2de eeu v.C.
                                         Oppervlak:
                                           - Totaal            42,84 vk km
                                  Hoogte bo seevlak                    1 m
                                         Bevolking:
                              - Totaal (Julie 2005)                167 400
                               - Bevolkingsdigtheid            3 407/vk km
                    - Metropolitaanse gebied (2008)                500 000
                                            Tydsone                 UTC +1
                                         - Somertyd                 UTC +2
                                       Burgemeester Hubert Falco (2008-14)
                                  Amptelike webwerf         www.toulon.com

   Toulon (Oksitaans: Tolon) is die prefektuur (hoofstad) van die Franse
   département Var met 'n oppervlak van 42,84 vierkante kilometer en
   167 400 inwoners (Julie 2005). Die metropolitaanse gebied (Frans: aire
   urbaine) van Toulon het 'n bevolking van meer as 'n halfmiljoen. Die
   stad aan die oostelike ent van die Golf van Lion lê halfpad tussen
   Marseille in die weste en Saint-Tropez in die ooste. Dit is Frankryk se
   belangrikste vlootbasis langs die Middellandse See.

   Inhoud

        * 1 Geografie
        * 2 Geskiedenis
        * 3 Verwysings
        * 4 Eksterne skakels

[wysig] Geografie

   Toulon lê aan die Côte d'Azur of Franse Riviera, sowat 70 kilometer oos
   van Marseille. Die stad word in die noorde begrens deur die berg Mont
   Faron met 'n hoogte van 584 meter, in die weste deur die dorpe Revest
   en La Seyne-sur-Mer en in die ooste deur die dorpe La Garde en La
   Vallette-du-Var.

   Die inham van Toulon, wat deur die kaap en skiereiland van
   Saint-Mandrier-sur-Mer van die Middellandse See geskei word, word as
   een van die mooiste in Europa beskou. Hier lê die hawens van
   Saint-Mandrier-sur-Mer en La Seyne-sur-Mer, asook die handelshawe en
   vlootbasis van Toulon.

[wysig] Geskiedenis

   Toulon was in die antieke tydperk oorspronklik 'n Liguriese
   nedersetting, wat in die Romeinse tyd as Telo Martius bekend gestaan
   het.

   Ná die inlywing van Provence by Frankryk is Toulon tydens die
   heerskappy van koning Karel VIII tot 'n belangrike skeepswerf en basis
   van die Franse vloot uitgebou. Die Toulon-hawe was tydens die Ancien
   régime en die 19de eeu die uitgangspunt van die meeste militêre
   ekspedisies na Afrika.

   In 1720 het meer as 13 000 burgers of sowat die helfte van die
   bevolking slagoffers van die sogenaamde pes van Marseille geword.

   In 1790 het Toulon die prefektuur van die nuwe département Var geword.
   Die besluit van die Girondiste en Royaliste in September 1793 om die
   stad aan Engelse troepe af te staan het tot die sogenaamde
   Septemberbewing van die Franse Rewolusie gelei. Ná 'n blokkade van ses
   weke het die Rewolusionêre Franse Leër onder bevel van Napoléon
   Bonaparte Toulon verower en die Engelse troepe verdryf. Die burgers van
   Toulon is as verraaiers beskou, die stad het sy status as prefektuur
   van die département kwytgeraak, en sy naam is gewysig na
   Port-la-Montagne.
   Sononder in Toulon
   Sononder in Toulon

   Tydens die Tweede Wêreldoorlog het Duitse troepe die stad op 27
   November 1942 beset. Die bemannings van die Franse oorlogskepe in die
   Toulonse hawe het besluit om die Franse Vloot te sink sodat dit nie in
   die hande van die Duitsers sou val nie. Sowat een jaar later, op 24
   November 1943, is Toulon deur 'n gealliëerde bomaanval verwoes, waarby
   500 inwoners hul lewens verlies het.

   In 1974 het Toulon sy ou status as prefektuur van die département Var
   herwin. Op 1 Oktober 1979 het Toulon danksy die opgradering van die ou
   Centre Universitaire de Toulon ook sy eie universiteit gekry, die
   Université de Toulon et du Var.

   By die plaaslike verkiesings van 1995 het die regsgesinde party Front
   National (FN) vir die eerste keer die meerderheid in Toulon en sodoende
   in een van die groot Franse stede verower, en Jean-Marie Le Chevallier
   (FN) het burgemeester van Toulon geword. Hy is in die verkiesings van
   2001 vervang deur Hubert Falco (UMP).

[wysig] Verwysings

     * Maurice Arreckx, Vivre sa ville, La Table ronde, Paris, 1982 ;
       Toulon ma passion, 1985
     * Jean-Pierre Thiollet, Le Chevallier à découvert, Laurens, Paris,
       1998

[wysig] Eksterne skakels

     * Die amptelike webwerf van Toulon

   Kategorieë: Stede in Frankryk • Provence-Alpes-Côte d'Azur

