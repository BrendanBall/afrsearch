Transkei


   Die ligging van Transkei in Suid-Afrika
   Die ligging van Transkei in Suid-Afrika
   Die Vlag van Transkei
   Die Vlag van Transkei

   Transkei was die eerste en grootste van die voormalige onafhanklike
   Swart tuislande (Bantoestans), wat onder die bewind van die Nasionale
   Party geskep is, met 'n oppervlak van 38 712 vierkante kilometer en 3,2
   miljoen inwoners. Die gebied is sedert die 15de eeu die historiese
   tuisland van die Xhosa- en Pondo-stamme, en in 1989 het naastenby die
   helfte van die Xhosas in Suid-Afrika in Transkei gewoon.

   Transkei het uit die gebiede Fingoland, Tembuland, Oos-Griekwaland,
   Pondoland en Gcalecaland bestaan. Die hoofstad was Umtata (die huidige
   Mthatha), wat in 1879 gestig is, met sowat 50 000 inwoners, en die
   enigste seehawe Port St. Johns.

   Die gebied staan bekend vir sy verruklike natuurtonele, veral langs die
   Wilde Kus, 'n subtropiese kusstreek met 'n lengte van sowat 280
   kilometer. Oud-President Nelson Mandela is 'n boorling van Qunu, 'n
   dorp in Transkei.

[wysig] Geskiedenis

   Onder die Britse koloniale bewind is Transkei sedert die 19de eeu deur
   'n aantal rade van inheemse stamhoofde geregeer. Hierdie rade is in
   1931 in 'n Algemene Raad onder voorsitterskap van 'n Blanke amptenare
   verenig. In 1951 is ook streeksrade in die lewe geroep, en in 1956
   vervang 'n Gebiedsraad van alle Xhosas die Algemene Raad.

   Transkei was sedert die jaar 1963 selfregerend en het op 26 Oktober
   1976 formeel onafhanklik geword, alhoewel die nuwe staat nie deur ander
   lande behalwe Suid-Afrika erken is nie. Die Verenigde Nasies en die
   Organisasie vir Afrika-eenheid het die onafhanklikheidsverklaring skerp
   veroordeel. Hulle het die Suid-Afrikaanse regering ook daarvan
   beskuldig dat die grense tussen Transkei en Lesotho opsetlik gesluit
   is.

   In 1977 het Transkei en Suid-Afrika in 'n ernstige geskil oor die
   gebied Oos-Griekwaland geraak, wat deur Transkei opgeëis is. Op 10
   April 1978 het Transkei selfs sy diplomatieke betrekkinge met die
   Republiek van Suid-Afrika verbreek, nadat Oos-Griekwaland nie aan
   Transkei afgestaan is nie en by die Suid-Afrikaanse provinsie Natal
   ingelyf is.

   In 1987 het Bantu Holomisa ná 'n militêre staatsgreep Kaizer Daliwonga
   Matanzima as staatshoof vervang. Ná die eerste algemene verkiesing in
   Suid-Afrika in April 1994 is Transkei weer by Suid-Afrika ingelyf. Dit
   maak nou deel uit van die provinsie Oos-Kaap.

   Apartheid-Bantoestans in Suid-Afrika Vlag van Suid-Afrika
   Bophuthatswana | Ciskei | Gazankulu | KaNgwane | KwaNdebele | KwaZulu |
   Lebowa | QwaQwa | Transkei | Venda

   Kategorieë: Suid-Afrika • Suid-Afrikaanse Bantoestans • Oos-Kaap

