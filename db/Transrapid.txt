Transrapid


   Transrapid 07 in die München Airport Center
   Transrapid 07 in die München Airport Center

   Die Transrapid is 'n hoësnelheidstrein, wat in Duitsland ontwikkel is
   en vir die vervoer van passasiers en goedere gebruik kan word. Hierdie
   moderne magneetsweeftrein-vervoerstelsel word deur die Duitse
   maatskappy Transrapid International GmbH & Co. KG gebou, 'n
   gemeenskaplike onderneming van Siemens AG en ThyssenKrupp AG.

   Sedert die jaar 1969 is sowat een miljard Euro aan die ontwikkeling van
   die Transrapid-tegnologie bestee, maar die ontwerp het nog geen
   kommersiële sukses geword nie. In 2006 bestaan daar net een gereelde
   Transrapid-verbinding in die Volksrepubliek van Sjina. Ander lyne word
   in die Verenigde State (aan die Ooskus en tussen Los Angeles en Las
   Vegas) beplan.

[wysig] Reissnelheid

   Op die toetslyn in Duitsland bereik die Transrapid binne drie minute 'n
   snelheid van 300 kilometer per uur, terwyl die eerste kommersiële lyn
   in die Volksrepubliek van Sjina Sjanghai en die internasionale
   Pudong-lughawe teen 'n reissnelheid van meer as 400 km/h met mekaar
   verbind. Die Duitse vervaardigers sê dat die Transrapid teoreties 'n
   maksimale reissnelheid van 900 km/h kan bereik.

[wysig] Geskiedenis

   Reeds in die jaar 1922 het die Duitse ingenieur Hermann Kemper met die
   ontwikkeling van tegnologieë vir 'n magneetsweeftrein begin. Op 14
   Augustus 1934 is die Rykspatent 643 316 vir die tegnologie van
   elektromagnetiese sweefvoertuie aan hom verleen. Aanvanklik is die bou
   van 'n toetslyn vir hoësnelheidstreine oorweeg, maar weens die uitbreek
   van die Tweede Wêreldoorlog is hierdie planne uiteindelik nie
   geïmplementeer nie.
   Die Transrapid op 'n toetslyn in Duitsland
   Die Transrapid op 'n toetslyn in Duitsland
   Die prototipe Transrapid 06 voor die Duitse Museum in Bonn
   Die prototipe Transrapid 06 voor die Duitse Museum in Bonn

   Eers in 1969 het die Wes-Duitse regering die Transrapid-ontwerp vir 'n
   magneetsweeftrein, wat deur die Duitse maatskappy Thyssen ontwikkel is,
   goedgekeur. Die eerste magneetsweeftrein, wat ook passasiers kon
   vervoer, die magneetsweef-toetsvoertuig Transrapid 2, is op 11 Oktober
   1971 deur die Wes-Duitse maatskappy Messerschmitt-Bölkow-Blohm (MBB) in
   München-Allach aan die publiek bekend gestel. Die Wes-Duitse regering
   het die projek van 'n magneetsweeftrein nou amptelik begin bevorder, en
   in 1973 het die natuurkundiges Götz Heidelberg en professor Herbert Weh
   aan die Tegniese Universiteit van Braunschweig die ontwerp van 'n
   hoësnelheidsmagneetsweef-toetslyn weer heervat. Die basiese tegnologie
   is in die tydperk tussen 1971 en 1977 deur die Duitse maatskappye
   Krauss-Maffei, MBB en 'n konsortium, wat uit die ondernemings AEG,
   Siemens en BBC bestaan het, ontwikkel.

   In 1979 is gedurende die Internasionale Vervoertentoonstelling IVA in
   Hamburg die eerste magneetsweeftrein , wat ook vir die vervoer van
   passasiers toegelaat is, bekend gestel. Die trein het vervolgens in
   Hamburg gery en sowat 50 000 passasiers teen 'n reissnelheid van 50
   kilometer per uur vervoer. Die eerste toetslyn met 'n lengte van 31,5
   kilometer is vanaf 1980 in die Wes-Duitse streek Eemsland opgerig en in
   1984 in bedryf gestel. 'n Tweede lyn met 'n lengte van 1,6 kilometer is
   in Berlyn gebou. Hierdie sogenaamde M-Bahn was aanvanklik as 'n
   openbare vervoerstelsel beplan, sy lyn is egter ná die Duitse
   hereniging vir die heroprigting van 'n voormalige moltreinlyn benodig
   en die projek derhalwe in 1992 gestaak.
   'n Sjinese magneetsweeftrein in Sjanghai (Junie 2005)
   'n Sjinese magneetsweeftrein in Sjanghai (Junie 2005)
   'n Transrapid-trein in Sjanghai
   'n Transrapid-trein in Sjanghai

   Die magneetsweeftrein Transrapid 06 het in 1988 met 'n snelheid van
   412,6 kilometer per uur 'n nuwe wêreldrekord opgestel. 'n Beplande
   magneetsweeftrein-verbinding tussen die metropole Hamburg en Berlyn,
   wat op 2 Maart 1994 deur die federale Duitse regering goegekeur is, het
   later geblyk om ekonomies nie vatbaar te wees nie en is op 5 Februarie
   2000 gestaak. Alternatiewe lyne is in die Ruhrgebied en in München
   oorweeg.

   Die eerste kommersiële magneetsweeftreinprojek, 'n verbinding tussen
   Sjanghai en die internasionale Pudong-lughawe in die Volksrepubliek van
   Sjina is deur 'n konsortium van Duitse vervaardigers gebou en op 31
   Desember 2002 feestelik geopen. Vroeg in 2004 is die Sjinese lyn as die
   snelste passasierstrein ter wêreld ook vir die publiek geopen. Ook in
   die Verenigde State word die bou van twee lyne sedert die jaar 2001
   beplan. In 2005 het die Amerikaanse Kongres besluit om 90 miljoen
   VSA-dollar aan 'n studie oor die ekonomiese en tegniese vatbaarheid van
   die projek te bestee.

   In Duitsland het daar in 2006 nog onsekerheid oor die toekoms van die
   Transrapid bestaan. Veral die geraas, wat die trein teen 'n
   reissnelheid van 430 km/h sou veroorsaak, maak die oprigting van lyne
   in bewoonde gebiede minder waarskynlik.

[wysig] Die Duitse Transrapid-ongeluk in 2006

   Op 22 September 2006 is 23 mense dood en 10 ernstig beseer in 'n
   Transrapid-ongeluk naby Lathen in die Eemsland. 'n Magneetsweeftrein
   met 29 passasiers het op die toetslyn teen 'n snelheid van sowat 200
   kilometer per uur met 'n tegniese voertuig gebots, wat gereeld gebruik
   word om die spoor skoon te maak. Inligting oor die aanwesigheid van die
   voertuig is blykbaar nie aan die personeel van die magneetsweeftrein se
   tegniese sentrale oorgedra nie.

   Alhoewel daar blykbaar geen tegniese probleme met die magneetsweeftrein
   ondervind is nie, maak die ongeluk duidelik hoe kwesbaar
   magneetsweeftreine onder meer vir aanslae is. Enige voorwerp, wat op
   die spoor beland, kan teen 'n reissnelheid van 500 kilometer per uur
   katastrofale gevolge hê.

   TGV                          Hoësnelheidstreine
       Acela Express | Aérotrain | AGV | AVE | Eurostar | Eurostar Italia |
       Flytoget | InterCityExpress | JR-Maglev MLX01 | Magneetsweeftreine |
                      Pendolino | Shinkansen | TGV | Thalys |
                         Treno Alta Velocità | Transrapid

   Kategorie: Spoorvervoer

