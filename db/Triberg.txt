Triberg


                                                   Triberg im Schwarzwald
                                            Land:                Duitsland
                                       Deelstaat:        Baden-Württemberg
                                         Distrik:    Swartwoud-Baardistrik
                                      Koördinate:     48° 08' N, 08° 14' O
                                     Oppervlakte:              33,32 vk km
                                       Bevolking: 5 302 (31 Desember 2004)
                              Bevolkingsdigtheid:              159 / vk km
                                         Poskode:                    78098
                                      Skakelkode:                 +49 7722
                                          Hoogte:       684 m bo seespieël
                                    Burgemeester:       Dr. Gallus Strobel
                               Amptelike webwerf:           www.triberg.de

   Die Triberg-watervalle
   Die Triberg-watervalle

   Triberg (amptelik: Triberg im Schwarzwald) is 'n klein stad in die
   Swartwoud (Swartwoud-Baardistrik, deelstaat Baden-Württemberg) in die
   suid-weste van Duitsland met 'n oppervlak van 33,32 vierkante kilometer
   en 5 300 inwoners. Die naam Triberg is afgelei van die drie bergspitse
   wat die stad omsluit.

   Die stad is een van die gewildste internasionale toeristebestemmings en
   herstellingsoorde in die Middel-Swartwoud en spog onder meer met die
   indrukwekkende Triberg-watervalle en die bekende Swartwoud-museum.
   Danksy die ligging naby die Suidelike Swartwoud het Triberg saam met
   ander dorpe die amptelike titel "Poort na die Natuurpark
   Suid-Swartwoud" gekry.

   Inhoud

        * 1 Geografie
        * 2 Geskiedenis
        * 3 Toerisme
        * 4 Ekonomie
        * 5 Besienswaardighede
        * 6 Eksterne skakels

[wysig] Geografie

   Triberg lê in die Middel-Swartwoud tussen 500 en 1 038 meter bo seevlak
   aan die federale roetes (Duits: Bundesstraßen) B 33 en B 500 en die
   toeristeroete "Duitse Klokkeroete" (Deutsche Uhrenstraße). Ook die
   bekende Swartwoudspoorweglyn (Schwarzwaldbahn) gaan deur Triberg.

   Triberg se stadswyke is Triberg, Nussbach en Gremmelsbach.

[wysig] Geskiedenis

   Die huidige stad gaan terug op 'n burg, wat sedert die 11de eeu in die
   besit van adellike gesinne uit die nabygeleë stad Hornberg was. Hierdie
   adellikes het die gebied van Hornberg en Triberg oorheers.

   Die oudste dokument, wat na Triberg verwys, dateer uit die jaar 1239.
   Omtrent 1325 het Triberg weer 'n onmiddellike besitting van die Heilige
   Romeinse Ryk geword, wat in 1355 deur die Huis Habsburg gekoop is. Die
   gebied is eeue lank as 'n feodale besitting aan ander adellike gesinne
   oorhandig.

   Sedert 1806 maak Triberg deel uit van die Groothertogdom Baden. Tydens
   die 19de eeu ontwikkel die stad vinnig tot een van die sentrums van die
   Swartwoudklokkebedryf en die toerisme.

   Met die opening van die Swartwoudspoorweglyn tussen Offenburg en
   Villingen in die jaar 1873 groei Triberg tot 'n internasionale
   vakansieoord. Een van die bekendste toeriste was die Amerikaanse
   skrywer Ernest Hemingway (1899-1961), wat in 1922 'n besoek aan die
   Swartwoud afgelê het. In 1969 is Triberg amptelik as 'n
   herstellingsoord erken.

[wysig] Toerisme

   'n Reuse-koekoekklok naby Triberg
   'n Reuse-koekoekklok naby Triberg

   Danksy die natuurskoon en die aangename bergklimaat het Triberg sedert
   die 19de eeu tot 'n belangrike toeristebestemming in die Swartwoud
   ontwikkkel. Daar is sowat 1 500 hotelbeddens beskikbaar. Daarnaas bied
   'n aantal historiese Swartwoudplase vakansiewoonstelle aan.

   Saam met vier ander dorpe het Triberg die amptelike titel "Poort na die
   Natuurpark Suid-Swartwoud" gekry. Hierdie grootste natuurpark in
   Duitsland met meer as 3 300 vierkante kilometer beslaan die gebied suid
   van Triberg.

[wysig] Ekonomie

   Die klokvervaardiging is lankal nie meer die belangrikste nywerheid
   nie, maar daar is nog steeds 'n aantal ondernemings wat
   handvervaardigde Swartwoudklokke, waaronder die gewilde koekoekklokke,
   produseer.

[wysig] Besienswaardighede

   Die belangrikste besienswaardighede is die Triberg-watervalle met 'n
   hoogte van 163 meter; die Swartwoud-museum; die bedevaartskerk "Maria
   in der Tanne", wat ná 'n verskyning van die Moeder Gods en twee
   wonderlike genesings in die tydperk tussen 1699 en 1705 in die
   barok-styl opgerig is en met 'n historiese kosterhuis uit die 17de eeu
   spog; die Raadsaal se historiese houtsnykuns en die twee grootste
   koekokklokke in die nabygeleë dorpe Schonach en Schonachbach. Triberg
   beskik oor 'n moderne, uitgestrekte netwerk van voetslaanpaaie. Die
   verruklike Swartwoudspoorweglyn spog in die omgewing van Triberg met
   veertig tonnels in 'n pragtige landskap.

[wysig] Eksterne skakels

     * Die amptelike webwerf van Triberg
     * Die Swartwoud-museum
     * Die "vakansieland Swartwoud"
     * Die Natuurpark Suid-Swartwoud
     * Die bedevaartskerk "Maria in der Tanne" in Triberg
     * 'n Fotogalery van Triberg

   Kategorieë: Swartwoud • Baden-Württemberg • Stede in Duitsland

