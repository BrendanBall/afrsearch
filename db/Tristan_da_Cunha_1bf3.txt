Tristan da Cunha



                                      Vlag van {{{common_name}}} Wapen van
                                      Vlag                       Wapen

         Leuse: Ons geloof is ons krag (Engels: Our faith is our strength)
                                             Volkslied: God Save the Queen
                                       Beeld:Tristan da Cunha location.JPG
                                      Hoofstad Edinburgh van die Sewe Seë
                                      Status Afhanklikheid van Sint Helena
                                                     Amptelike taal Engels
                                                 Goewerneur Michael Clancy
                                               Administrateur Mike Hentley
                                                        Oppervlak 220 km²
                                                            Bevolking ~300
      Geldeenheid Saint Helena pond (SHP) gelykgestel aan VK Pond Sterling
                                                                     (GBP)
                                                            Tydsone UTC +0
                                                          Internet TVD .sh
                                                            Skakelkode 290

   Tristan da Cunha is 'n groep afgeleë eilande in die Suid-Atlantiese
   Oseaan, 2816 km (1750 miles) van Suid-Afrika en 3360 km (2088 myl) van
   Suid-Amerika. Dit is 'n afhanklikheid van die Britse oorsese gebied van
   Sint Helena, 2161 km (1350 myl) noord daarvan. Die gebied bestaan uit
   die hoofeiland, Tristan da Cunha (98 km²); sowel as verskeie onbewoonde
   eilande: Inaccessibleeiland en die Nagtegaaleilande. Gougheiland, 395
   km suidoos van die hoofeiland, is ook deel van die gebied.

   Die gebied word as een van die mees afgeleë nedersettings ter wêreld
   beskou.

   Inhoud

        * 1 Geskiedenis
        * 2 Politiek en reg
        * 3 Geografie
        * 4 Ekonomie
        * 5 Demografie
        * 6 Eksterne skakels

[wysig] Geskiedenis

   Die eilande is vir die eerste keer waargeneem in 1506 deur 'n Portugese
   seevaarder, Tristão da Cunha, alhoewel hy nie voet aan wal gesit het
   nie. Hy doop die hoofeiland na homself, Ilha de Tristão da Cunha, wat
   later geangliseer is na Tristan da Cunha eiland. Die eerste
   landmeetkundige opname van die argipel is deur die Franse fregat
   L'Heure du Berger in 1767 gemaak. Dieptepeilings is geneem en 'n rowwe
   opname van die kuslyn gemaak. Die teenwoordigheid van water by die
   groot waterval, Big Watron en in die meer aan die noordkus is
   aangeteken, en die resultate van die opname is deur die koninklike
   vloot hidrograaf gepubliseer in 1781. Die eerste permanente settelaar
   was Jonathan Lambert, van Salem (Massachusetts) wat in 1810 by die
   eilande aangekom het. Hy verklaar die eilande sy eiendom en noem dit
   die Eilande van Verkwikking (Engels: Islands of Refreshment). Sy
   heerskappy was kortstondig aangesien hy in 1812 in 'n bootongeluk
   omgekom het.

   In 1815 annekseer die Verenigde Koninkryk die eilande formeel en regeer
   dit uit die Kaapkolonie in Suid-Afrika. Dit is na bewering hoofsaaklik
   gedoen om te vehoed dat die Franse nie die eilande sou kon gebruik as
   'n basis vir 'n reddingsoperasie om Napoleon Bonaparte van sy tronk op
   Sint Helena te bevry nie. Die bestting het ook verhoed dat die VSA
   Tristan as 'n basis kon gebruik soos hulle in die Oorlog van 1812
   gemaak het nie. Pogings om Inaccessibleeiland te koloniseer het misluk.

   Die eilande is deur 'n Britse militêre garnisoen beset en 'n burgerlike
   bevolking geleidelik opgebou. Walvisjagters het ook 'n basis vir hulle
   bedrywighede in die suidelike Atlantiese Oseaan opgerig. Die opening
   van die Suezkanaal in 1869, te same met die omskakeling van seilskepe
   na steenkoolaangedrewe stoomskepe, het egter tot die vermeerderde
   isolasie van die eilande gelei, aangesien dit nie meer benodig is as 'n
   stilhouhawe vir reise van Europa na die Verre Ooste nie. In 1867 besoek
   Prins Alfred, Hertog van Edinburgh, tweede seun van Koningin Victoria
   die eiland. Die hoofnedersetting, Edinburgh van die Sewe Seë is ter ere
   van sy besoek gedoop. 'n Tweede Hertog van Edinburgh , die eggenoot van
   Koningin Elizabeth II, het die eiland in 1957 besoek as deel van 'n
   wêreldtoer aanboord die koniklike jag Britannia.

   In 1938, is die eilande 'n afhanklikheid van Sint Helena verklaar.

   Tydens die Tweede Wêreldoorlog is die eilande as 'n Koninklike
   Vlootstasie gebruik, HMS Atlantic Isle is gevestig om Duitse skeepvaart
   in die Suid-Atlantiese Oseaan dop te hou. Die eerste Administrateur is
   op die tydstip deur die Britse Regering aangestel.

   In 1961 het 'n vulkaanuitbarsting die ontruiming van die hele bevolking
   terug na die VK genoodsaak. Hulle keer weer in 1963 terug.

   In 2005 is die eiland 'n VK poskode (TDCU 1ZZ) gegee om dit vir
   inwoners makliker te maak om produkte oor die Internet te bestel.

[wysig] Politiek en reg

   Uitvoerende gesag is gesetel in die Die Koningin, wat verteenwoordig
   wor deur die Goewerneur van Sint Helena. Aangesien die Goewerneur
   permanent in Sint Helena woon, word 'n Administrateur aangestel om die
   Goewerneur in die eilande te verteenwoordig.

   Die Administrateur tree op as hoof van die plaaslike regering, en neem
   advies van die Eilandraad (Engels: Island Council) wat bestaan uit 8
   verkose en 3 aangestelde lede.

   Tristan da Cunha het sy eie wetgewing, maar die wette van Sint Helena
   is van toepassing in so verre dit nie teenstrydig is met die plaaslik
   wette nie, tot die mate wat dit toepaslik is vir plaaslike
   omstandighede en onderworpe aan aanpassings soos vereis deur plaaslike
   omstandighede.

[wysig] Geografie

   Satellietbeeld van Tristan da Cunha
   Satellietbeeld van Tristan da Cunha

   Die naam "Tristan da Cunha" word ook gebruik vir die argipel, wat uit
   die volgende eilande bestaan (oppervlak in km^2):

   Argipel van Tristan da Cunha (Tristan da Cunha en sy mede-eilande)
     * die hoofeiland (Tristan da Cunha) en sy omliggende eilande
          + Tristan da Cunha, die betreklik groot hoofeiland (37°6′44″S,
            12°16′56″W) (98 km^2)
          + Inaccessibleeiland (37°19′00″S, 012°44′00″W) (10 km^2)
          + Nagtegaaleilande (2 km^2)
               o Nagtengaaleiland (37°25′58″S, 12°28′31″W) (1.8 km^2)
               o Middeleiland (0.1 km^2)
               o Stoltenhoffeiland (0.1 km^2)
     * Gougheiland (40°20′S 10°0′W) (Diego Alvarez) (91 km^2)

   Inaccessibleeiland en die Nagtegaaleilande is 35 km suidwes van die
   hoofeiland geleë, terwyl Gougheiland 395 km suid-suidoos geleë is.

   Die hoofeiland is redelik bergagtig; die enigste plat gebied die
   omgewing van die hoofstad, Edinburgh aan die Noordwestelike kus (soms
   bekend as "Edinburgh-op-die-Sewe-Seë"). Die hoogste punt, Koningin Mary
   se Piekk (2010 m), is in die winter met sneeu bedek.

   Die ander eilande in die groep is onbewoon, behalwe vir die
   Gougheilandweerstasie op die gelyknamige eiland, wat sedert 1956 deur
   Suid-Afrika bedryf word (sedert 1963 by die huidige ligging by
   Transvaalbaai aan die Suidooskus), met 'n persooneeltal van 4.

   Tristan da Cunha is 'n broeiplek van grootmalmokke (swerweralbatrosse).

[wysig] Ekonomie

   Die eilande se hoofbron van buitelandse inkomste is die verkoop van
   posseëls aan oorsese versamelaars. Landbou is die vernaamste nywerheid
   op die eiland, meeste mense het egter twee beroepe en werk baie keer
   vir die plaaslike regering en volg ander nerings soos vissery en jag.
   Die 1961 vulkaanuitbarsting het die eiland se geblikte visfabriek, wat
   nie weer herbou is nie, vernietig.

   Toerisme is beperk as gevolg van die afgeleë ligging van die eilande.
   Sommige toerskepe doen by die eilande aan maar baie laat nie hulle
   passsiers aan wal kom nie.

[wysig] Demografie

   Die eilandbevolking is ongeveer 300. Die hoofnedersetting is Edinburgh
   van die Sewe Seë (plaaslik bekend as "The Settlement"). Die
   hoofgodsdiens is Christendom, met Anglikaanse en Rooms-Katolieke
   denominasies. Daar is voorkoms van gesondheidsprobleme as gevolg van
   endogamie, insluitend asma en gloukoom, hoofsaaklik weens die
   onvermydelike huwelike tussen verlangs verwante paartjies.

   Toestemming moet van die Administrateurr verkry word voor in Tristan
   geland kan word.

   Die afgeleë ligging van die eilande bemoeilik vervoer na die
   buitewêreld. Daar is geen lughawe nie, en die eilande kan slegs per
   boot bereik word. Vissersbote uit Suid-Afrika doen gereeld by die
   eilande aan en die RMS Saint Helena verbind die eilande met Sint Helena
   en Ascensioneiland.

[wysig] Eksterne skakels

     * Tristan da Cunha Amptelike webwerf
     * Geskiedenis
     * Besoekersinligting – Saamgestel deur die voormalige Britse
       administrateur
     * Die Longboats van Tristan
     * Foto's
     * Tristan da Cunha beelduitstalling
     * General background, fotos en breedvoerige bibliografie
     * 'n Slefs meer volledige bibliografie
     * Die Tristan Yahoo! Groep
     * Eerste poskode vir 'n afgeleë VK eiland – BBC Nuus

   Sjabloon:Tristan da Cunha Sjabloon:Britse afhanklikhede
   Kategorieë: Vulkane • Eilande in Atlantiese Oseaan • Tristan da Cunha

