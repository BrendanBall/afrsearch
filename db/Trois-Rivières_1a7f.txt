Trois-Rivières


   Die Boulevard des Forges is Trois-Rivières se hoofstraat
   Die Boulevard des Forges is Trois-Rivières se hoofstraat
   Die Laviolette-brug oor die Sint-Laurensrivier
   Die Laviolette-brug oor die Sint-Laurensrivier

   Trois-Rivières is 'n nywerheidsentrum in die sogenaamde Cœur-du-Québec
   ("die Hart van Quebec") van die provinsie Quebec, Kanada, aan die
   noordoewer van die Sint-Laurensrivier en by die monding van die
   Saint-Mauricerivier. Die naam "Drie Riviere" gaan terug op die optiese
   illusie wat die mondingsgebied van die Saint-Mauricerivier gee en word
   sedert die einde van die sewentiende eeu gebruik. Die inwoners word
   dikwels die "Trifluviens" genoem.

   Trois-Rivières is ook die hoofstad van die Mauricie-gebied. Die huidige
   stad Trois-Rivières het in 2002 met die samesmelting van die stede
   Cap-de-la-Madeleine, Sainte-Marthe-du-Cap, Saint-Louis-de-France,
   Trois-Rivières-Ouest en Pointe-du-Lac met die oorspronklike
   Trois-Rivières ontstaan. Die metropolitaanse gebied het 137 000
   inwoners (2001), die stad self 122 000.

   Dit is op een na die oudste stad in die provinsie wat reeds in 1634
   gestig is en tot die belangrikste stad tussen Montreal en Quebecstad
   ontwikkel het. Trois-Rivières beskik oor 'n bekoorlike ou stadskern met
   talle geboue uit die 18de eeu. Die Manoir Boucher-de-Niverville is in
   1729 vir die eerste Seigneur van die stad opgerig en bied naas 'n
   inligtingskantoor vir toeriste 'n klein versameling Frans-Kanadese
   meubels uit die 18de eeu.

   Die plaaslike Ursulieneklooster (Frans: Couvent des Ursulines) in die
   ou stadskern dateer uit die jaar 1697. Die Musée des Ursulines maak
   deel uit van die klooster en vertoon 'n versameling van historiese
   boeke, klere, skulpture en godsdienstige voorwerpe wat 'n goeie indruk
   van die landelike bevolking se religieusiteit gee. Die kloostertuin is
   'n gewilde uitkykplek wat 'n pragtige uitsig oor die Sint-Laurensrivier
   bied.

   Die koerantpapiervervaardiging en die ontginning van waterkrag by die
   Saint-Mauricerivier vorm die ekonomiese basis van die stad.
   Kategorie: Quebec

