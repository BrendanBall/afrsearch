Trondheim


                                         Trondheim
                                                Kaart                Wapen

                                                                      Vlag

                                                 Land              Noorweë
                                    Provinsie (Fylke)        Sør-Trøndelag
                                           Koördinate 63° 26' N, 10° 24' O
                                             Stigting                  997
                                         Oppervlakte:
                                             - Totaal          342,2 vk km
                                    Hoogte bo seevlak                  3 m
                                           Bevolking:
                           - Totaal (1 Januarie 2008)              165 191
                                 - Bevolkingsdigtheid          482,7/vk km
                                              Tydsone         UTC +1 (MET)
                             Klimaat (uk.weather.com)
                                               - Tipe Gematigde seeklimaat
                   - Gemiddelde jaarlikse temperatuur               5,3 °C
                          - Gem. temp. Januarie/Julie       -3,0 / 14,0 °C
                      - Gemiddelde jaarlikse neerslae               893 mm
                                         Burgemeester  Rita Ottervik (App)
                                    Amptelike Webwerf trondheim.kommune.no

   Trondheim (vroeër: Trondhjem) is die derde grootste stad in Noorweë na
   Oslo en Bergen met 'n oppervlakte van 342,2 vierkante kilometer en
   165 191 inwoners (1 Januarie 2008). Trondheim lê op 'n skiereiland aan
   die monding van die Nidelv-rivier in die Trondheimsfjord, sowat 70
   kilometer van die oop see af, in die provinsie (fylke) Sør-Trøndelag.

   Trondheim is in die jaar 997 deur die Wiking-koning Olav I Tryggvason
   gestig en het sy bloeitydperk as kroningsstad en belangrikste setel van
   Noorweë se konings in die Hoë Middeleeue beleef. Tussen 1030 en 1217
   was Trondheim ook die hoofstad van Noorweë. As gevolg van pesepidemieë,
   waaraan twee derdes van die bevolking beswyk het, het Trondheim sy
   leidende politieke rol in die Laat Middeleeue kwytgeraak, en die
   stadsgebied het tot 'n klein strepie langs die rivieroewer gekrimp.

   Trondheim het nogtans 'n beduidende handelsentrum vir vis en hout
   gebly. Ná 'n brandramp in 1681 is die stadsentrum deur koning
   Christiaan V volgens 'n roosterpatroon herbou en van breë strate
   voorsien. Die koning het Versailles in Frankryk as sy voorbeeld geneem,
   en sodoende is die strate in Trondheim se middestad straalvormig vanaf
   die sentrale markplein aangelê.

[wysig] Naam

   Vanweë sy ligging by die monding van die Nidrivier (Noors: Nidelva) het
   die stad aanvanklik bekend gestaan as Nidaros (letterlik "Stad by die
   Nidmonding"). By die stigting van die aartsbisdom Nidaros in 1152 het
   'n foutiewe vertaling daartoe gelei dat die stad in die Vatikaan as
   Trundum (Trundensis) gelys is. Hierdie fout is deur Eirik Ivarsson
   reggestel, en sedert 1192 is die stad sowel in Noorweë asook in Rome
   "Nidaros" genoem. Die naam het later om verskillende redes ongebruiklik
   geraak, veral aangesien die aartsbiskopsetel in 1537 opgehef is, maar
   is nog in die 17de en 18de eeu gebruik.
   Nidarosdomen, die katedraal van Trondheim, soos gesien vanaf die
   Elgeseter-brug
   Nidarosdomen, die katedraal van Trondheim, soos gesien vanaf die
   Elgeseter-brug

   Trondheim(en) was oorsponklik die naam van die agt provinsies in die
   gebied (die huidige Trøndelag). In die laat Middeleeue is die naam
   Kaupangen i Trondheimen, wat eintlik na die handelsplek in Trøndelag
   verwys het, ook as stadsnaam gebruik, en die afkorting Trondheimen het
   naas Nidaros gebruiklik geword. Tydens die politieke unie met Denemarke
   is die naam verdeens tot Trondhjem, terwyl die gebied Trondheims len as
   Trondhjems len bekend gestaan het.

   In die periode tussen 1925 en 1930 het die vernoorsing van verskeie
   plekname die taalkundige nasionalisme ingelui wat in die vroeë 20ste
   eeu in Noorweë posgevat het en waartydens Noorse name soos Oslo (1925),
   Halden (1927) en Stavern (1930) ingevoer is. Volgens 'n wet, wat op 14
   Junie 1929 afgekondig is, is die naam van Trondhjem op 1 Januarie 1930
   amptelik gewysig tot Nidaros, alhoewel tydens 'n vroeëre referendum in
   1928 'n meerderheid van 17 163 inwoners teen die wysiging gestem het,
   terwyl slegs 1 508 kiesers dit goedgekeur het. Die plaaslike bevolking
   en die stadsraad het gevoel dat hulle met die naamwysiging oorrompel
   is, en protes teen die besluit het nie op hom laat wag nie.

   Ná 'n uitputtende naamstryd is die saak opnuut na die Storting, die
   Noorse parlement, geneem, en uiteindelik is 'n kompromis aangegaan:
   Volgens 'n wet, wat op 6 Maart 1931 afgekondig is, is die naam
   Trondheim ingevoer, 'n vernoorste alternatief wat deur Ivar Lykke, 'n
   plaaslike koopman, minister (1926-1928) en parlementslid (1915-1935)
   voorgestel is.

   Trånnhjæm (-em) is 'n uitspraakvariant van die stadsnaam wat nog
   dikwels gebruik word, onder meer deur verenigings en sakeondernemings.
   In Suid-Samies staan Trondheim as Tråante bekend. Trondheim is daarnaas
   een van min Noorse stede waarvoor vroeër 'n Duitse skryfwyse bestaan
   het: Drontheim, 'n variant wat ná 1945 ongebruiklik geraak het.
   Kategorie: Noorweë

