Tsaar


   Tsaar Stefan Uroš IV Dušan van Serwië.
   Tsaar Stefan Uroš IV Dušan van Serwië.

   Tsaar (Russies: царь; Bulgaars en Serwies: цар) is ’n vorstelike titel
   vir die historiese heersers van Rusland, Bulgarye en Serwië. Afhangende
   van die tyd en land, kan tsaar keiser of koning beteken.

   Die woord, wat van die Romeinse titel Caesar afgelei is, het aanvanklik
   keiser beteken. In Rusland en Bulgarye het dié betekenis mettertyd
   vervaag en teen die negentiende eeu het die woord eerder koning
   beteken. Nog later is die term vir vors in die algemeen gebruik, nie
   spesifiek vir ’n keiser of koning nie.

   Tsaar was in die volgende lande die amptelike titel van die heersers:
     * Bulgarye in 913–1018, in 1185–1422 en in 1908–1946
     * Serwië in 1346–1371
     * Rusland van omstreeks 1547 tot 1721.

   Inhoud

        * 1 Etimologie en spelling
        * 2 Betekenis in Russies
        * 3 Grootprinse, tsaars en keisers
             + 3.1 Russiese keisers se volle titel
             + 3.2 Titels in die Russiese keisergesin
        * 4 Bronne en verwysings

[wysig] Etimologie en spelling

   Die woord "tsar" is ’n vorm van die vroeëre "tsesar" en is afgelei van
   die Romeinse titel Caesar. Die verandering van "tsesar" in "tsar" het
   plaasgevind vanweë die gebruik om titels in Slawiese manuskripte in
   snelskrif te skryf. ’n Mens kan voorbeelde hiervan in die Oos-Slawiese
   Primêre Kronieke sien.

[wysig] Betekenis in Russies

   Nikolaas II, laaste tsaar van Rusland.
   Nikolaas II, laaste tsaar van Rusland.

   In teenstelling met die Latynse woord "imperator" het die
   Bisantyns-Griekse term "basileus" sowel politieke as Bybelse
   konnotasies gehad. Dit het aanvanklik iets soos vors beteken, maar het
   mettertyd koning begin beteken. Nog later het die woord die betekenis
   van keiser gekry as daar na monarge van dié tyd verwys is, maar
   Bisantynse bronne het steeds na die Bybelse en antieke konings as
   "basileus" verwys. Dié woord is altyd as tsaar vertaal in Slawiese
   vertalings van Griekse geskrifte, en dié dubbele betekenis is dus na
   Kerkslawies (en later Russies) oorgedra. Tsaar is dus vir keisers asook
   vir Bybelse en antieke konings gebruik.

   Vandag word dit nie meer vir keisers gebruik nie. Dit verwys slegs na
   plaaslike historiese heersers, Bybelse en antieke konings of konings in
   feë- en derglike verhale. Die term koning ("korol", король) word
   gebruik vir veral Wes-Europese konings en buitelandse keisers word
   gewoonlik "imperator" (император) genoem eerder as "tsaar".

[wysig] Grootprinse, tsaars en keisers

   Die leiers van die ou Kiëf-Roes en Moskowië se titel was grootprins.
   Nadat grootprins Iwan III Rusland verlos het van die Tartaarse
   (Mongoolse) Juk, het hy na homself as tsaar begin verwys. Die eerste
   Russiese leier wat egter amptelik as tsaar gekroon is, was sy
   kleinseun, Iwan IV die Verskriklike (1547).

   In die Weste was daar verwarring oor die vertaling van die woord. Daar
   is eindelik besluit om nie die woord te vertaal nie, nes die titels
   "sjah" en "sultan". Vanweë dié verwarring, asook om sy keiserlike
   ambisies duidelik te maak, het Pieter I die Grote homself verklaar tot
   "imperator" (keiser) in plaas van "tsaar" (1721). Keiser het tot in
   1917, toe Nikolaas II geabdikeer het, die amptelike titel van die
   tsaars gebly. Die titel tsaar is egter steeds algemeen gebruik en word
   vandag nog gebruik – in Russies sowel as ander tale.

[wysig] Russiese keisers se volle titel

   Die volle titel van Russiese keisers het begin met Ons, deur Gods
   genade, Keiser en Outokraat van die Hele Rusland . . . (Мы, Божию
   Милостию, Император и Самодержец Всероссийский . . .; Mi, Bozjijoe
   Milostijoe, Imperator i Samodjerzjets Wserossiiski . . .) Daarna het ’n
   ellelange lys gevolg van al sy titels en die gebiede onder sy beheer.

   In sommige gevalle, wat deur die wet bepaal is, kon die "Afgekorte
   Keiserlike Titel" gebruik word, wat heelwat minder titels en name bevat
   het, en in uitsonderlike gevalle die "Kort Keiserlike Titel", met net
   ’n paar name. In alle gevalle is die titel afgesluit met "ens., ens.,
   ens.")

[wysig] Titels in die Russiese keisergesin

   Tsarewitsj Aleksei, 1917
   Tsarewitsj Aleksei, 1917

   Tsarina of tsaritsa (Russies царица) is die titel van ’n keiserin.
   Albei vorme word in Engels gebruik, maar tsaritsa is taamlik onbekend
   in Afrikaans. Die amptelike Russiese titel ná Pieter die Grote se
   veranderings was imperatritsa (императрица). Dit is gebruik vir
   vroulike heersers én die vroue van manlike heersers.

   Tsesarewitsj (цесаревич) (letterlik "seun van die tsaar") was die titel
   van ’n manlike troonopvolger. Die volle titel was opvolger-tsesarewitsj
   ("naslednik tsesarevich", наследник цесаревич).

   Tsarewitsj (царевич) was die titel van die tsaar se ander seuns. Die
   woord is ook dikwels gebruik in die plek van tsesarewitsj. Seuns wat
   nie troonopvolgers was nie en húl seuns is amptelik groothertog of
   grootprins (weliki knjaz, великий князь) genoem.

   Tsarewna (царевна) is gebruik vir ’n dogter of kleindogter van ’n tsaar
   of tsarina. Die amptelike titel was welikaja knjaginja (великая
   княгиня). Dit word vertaal as groothertogin of grootprinses.

   Tsesarewna (цесаревна) was die titel van ’n tsesarewitsj se vrou.

[wysig] Bronne en verwysings

     * George Ostrogorsky, "Avtokrator i samodržac", Glas Srpske
       kraljevske akadamije CLXIV, Drugi razdred 84 (1935), 95-187
     * John V.A. Fine, Jr., The Early Medieval Balkans, Ann Arbor, 1983
     * John V.A. Fine, Jr., The Late Medieval Balkans, Ann Arbor, 1987
     * Robert O. Crummey, The Formation of Muscovy 1304-1613, New York,
       1987
     * David Warnes, Chronicle of the Russian Tsars, London, 1999
     * Die inskrywing tsar in die Elfde uitgawe van Encyclopædia
       Britannica (1911)
     * EtymOnline
     * WorldStatesmen- sien elke land

   Sien ook:
     * Lys van tsaars van Rusland

   Kategorieë: Staatshoofde • Rusland • Adellike titels • Russiese leiers

