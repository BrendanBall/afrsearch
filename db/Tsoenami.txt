Tsoenami


   Die tsoenami wat Malé in die Maldives op 26 Desember 2004 getref het.
   Die tsoenami wat Malé in die Maldives op 26 Desember 2004 getref het.

   'n Tsoenami (uitgespreek as tsoe-NA-mie), 'n tipe vloedgolf, is 'n
   reeks golwe (genoem 'n "golftrein") wat in 'n watermassa veroorsaak
   word deur 'n puls of skielike versteuring wat 'n waterkolom vertikaal
   verplaas. Aardbewings, aard- of grondverskuiwings, vulkaniese
   uitbarstings, ontploffings en die impak van buiteaardse liggame soos
   meteoriete kan 'n vloedgolf veroorsaak. Tsoenami's kan kuslyne 'n
   geweldige slag toedien en verpletterende skade aan eiendom, beserings
   en lewensverlies deur besering of verdrinking veroorsaak.

   Inhoud

        * 1 Naam
        * 2 Oorsake
        * 3 Eienskappe
        * 4 Megatsoenami's en seiches
        * 5 Waarskuwingstelsels
        * 6 Geskiedenis
             + 6.1 Santorini
             + 6.2 Die Krakatoa-insident
             + 6.3 22 Mei 1960 Chileense tsoenami
             + 6.4 27 Maart 1964 Goeie Vrydag-tsoenami
             + 6.5 26 Des 2004 Indiese Oseaan-tsoenami
             + 6.6 Ander geskiedkundige tsoenami's
        * 7 Toekomstige bedreigings
        * 8 Sien ook
        * 9 Eksterne skakels
        * 10 Verwysings

[wysig] Naam

   Die term "tsoenami" vind sy oorsprong in die Japannees "津波": tsu (hawe)
   en nami (golf). Die term is geskep deur vissers wat per boot
   terruggekeer het en die hawe en omgewing vernietig gevind het, alhoewel
   hulle nie die golf op die oop see opgemerk het nie. Omdat tsoenamigolwe
   onder die water beweeg en baie lang golflengtes (soms meer as 100 km)
   het, veroorsaak dit net 'n effense boggel in die see wat gewoonlik
   onopgemerk verbygaan. Die golf word eers groter wanneer die snelheid
   vertraag word deur die vlakker water aan die kus.

   Die ander term (in beide Afrikaans en Nederlands), "vloedgolf", is ook
   aanvaarbaar, alhoewel dit gewoonlik eerder gebruik word in verband met
   plaaslike vloede as gevolg van weerstoestande. Tradisioneel is daar na
   tsoenami's verwys as "getygolwe" ("tidal waves" in die Engels), omdat
   hulle dieselfde eienskappe as 'n geweldige instromende gety openbaar
   wanneer hulle die land nader, eerder as die brekende golwe wat deur die
   wind se uitwerking op die oseaan gevorm word, en die term waaraan mense
   gewoond is. Omdat tsoenami's in werklikheid nie verband hou met die
   getye nie, beskou oseanograwe die term "getygolf" as misleidend, en
   hulle keur die gebruik daarvan af.

[wysig] Oorsake

   'n Tsoenami kan ontstaan deur enige versteuring wat 'n groot massa
   water verplaas in die see, soos 'n aardbewing, grondverskuiwing of
   meteoorinslag.

   Tsoenami's kan ontstaan wanneer die seebodem skielik vervorm word en
   die boliggende water vertikaal verplaas word. Tektoniese aardbewings is
   'n spesifieke soort aardbewing wat verband hou met die vervorming van
   die aardkors; wanneer hierdie aardbewings onder die see plaasvind, word
   die see bokant die vervormde gebied vanuit sy ewewigsposisie versteur.
   Golwe word gevorm wanneer die verplaaste water onder die invloed van
   swaartekrag weer poog om die ewewig te herwin. Wanneer groot areas van
   die seebodem styg of daal kan 'n tsoenami ontstaan. Groot vertikale
   bewegings van die aardkors kan by plaatgrense plaasvind. Plate werk op
   mekaar in langs hierdie grense wat "breuke" genoem word. Byvoorbeeld,
   rondom die grense van die Stille Oseaan gly die digter oseaniese plate
   onder die kontinentale plate in deur 'n proses bekend as subduksie.
   Subduksie-aardbewings is baie doeltreffend om tsoenami's op te wek.

   Ondersese grondverskuiwings, wat dikwels groot aardbewings vergesel,
   sowel as die ineenstorting van vulkane se wande kan ook die boliggende
   waterkolom versteur wanneer sediment en rotse teen die hellings afgly
   en oor die seebodem versprei. Net so kan 'n geweldige ondersese
   vulkaniese uitbarsting ook 'n waterkolom oplig en 'n tsoenami
   veroorsaak.

   Groot grondverskuiwings en hemelliggame wat die aarde tref veroorsaak
   ook tsoenami's wanneer die momentum van die puin oorgedra word aan die
   watermassa waarin dit val. Oor die algemeen is tsoenami's wat so
   veroorsaak word (teenoor die tsoenami's wat in die Stille Oseaan deur
   aardbewings veroorsaak word) van korte duur, en het hulle min invloed
   op kuslyne ver daarvandaan. Indien die grondverskuiwing of hemelliggaam
   groot genoeg is mag dit wel 'n megatsoenami veroorsaak: 'n tsoenami wat
   honderde meter hoog is en gewoonlik veroorsaak word deur 'n
   ineenstortende eiland, asteroïede-impak of groot blokke ys wat in 'n
   groot waterliggaam val.

[wysig] Eienskappe

   Tsoenami's verskil grootliks van tipiese onstuimige deinings aan die
   kuslyn deurdat die golwe teen hoë snelhede en oor groot afstande
   voortplant, selfs oor oseane heen, sonder om veel energie te verloor.
   'n Tsoenami kan duisende kilometers vanaf sy oorsprong skade
   veroorsaak, en etlike ure kan dus verbygaan vandat dit ontstaan het tot
   wanneer dit die kus tref — meer tyd as wat dit seismiese golwe neem om
   die kus te bereik.

   Hierdie eienskappe bestaan omdat tsoenami's uiters lang periodes (van 2
   minute tot meer as 'n uur) en golflengtes (meer as 100 km) het.
   Vergelyk dit met 'n tipiese windgedrewe deining by 'n strand wat tipies
   deur 'n storm ver weg op see veroorsaak is: die golwe rol ritmies een
   na die ander in met 'n periode van ongeveer 10 sekondes en 'n
   golflengte van 150 m.

   Tipies genereer ondersese aardbewings tussen drie en vyf aparte
   golfkruine, waarvan die tweede of derde gewoonlik die grootste is.

   In gevalle waar die leidende rand van die tsoenami die trog is, trek
   die see weg van die kus, 'n halfperiode voor die golf se aankoms.
   Indien die helling vlak is kan hierdie terugtrekking 800 m oorskry —
   mense onbewus van die komende gevaar word dan juis deur hierdie vreemde
   verskynsel aangetrek uit nuuskierigheid, of om vis van die seebodem te
   versamel.

   In gevalle waar die leidende rand van die tsoenami sy eerste kruin is
   word die laagliggende kusgebiede eers oorstroom voordat die hoër tweede
   kruin daar aankom. Weereens is dit belangrik om ingelig te wees oor
   tsoenami's en te besef dat wanneer die watervlak die eerste keer daal
   die gevaar nog nie verby is nie.

   'n Golf word 'n vlakwatergolf wanneer die verhouding tussen die
   waterdiepte en sy golflengte baie klein begin word. Aangesien 'n
   tsoenami 'n lang golflengte het, kan 'n tsoenami as 'n vlakwatergolf
   optree selfs as dit in diep oseaanwater is. Vlakwatergolwe beweeg teen
   snelhede wat gelyk is aan die vierkantswortel van die produk van die
   swaartekragversnelling (9.8 m/s^2) en die diepte van die water. In die
   Stille Oseaan, waar die tipiese waterdiepte ongeveer 4000 m is, kan 'n
   tsoenami teen ongeveer 200 m/s (ongeveer 712 km/h) beweeg met baie min
   energieverlies oor lang afstande. By waterdieptes van 40 m is die
   snelheid ongeveer 20 m/s (ongeveer 71 km/h) wat baie stadiger is maar
   wat onmoontlik om voor weg te hardloop.

   In diep water bly die energie van 'n tsoenami konstant as 'n funskie
   van sy hoogte en spoed. Soos die golf dus die land nader verminder sy
   spoed terwyl sy hoogte toeneem. Terwyl 'n persoon op die oppervlak in
   die diep see waarskynlik nie die tsoenami sal opmerk nie, kan die golf
   se hoogte styg tot 30 m en meer soos dit die kuslyn nader en saamgedruk
   word. Tsoenami's kan ernstige verwoesting saai oor kuste en eilande,
   selfs by plekke baie ver van die oorsprong af, waar die
   oorsprongsgebeurtenis nie sonder instrumente opmerkbaar is nie.

   Tsoenami's plant uitwaarts voort vanaf hul oorsprong, dus is kuslyne in
   die "skaduwee" van landmassas wat aangetas is gewoonlik redelik veilig.
   Tsoenamigolwe kan egter rondom landmassas buig (soos gesien kan word in
   hierdie bewegende uitbeelding van 'n Indiese Oseaantsoenami soos die
   golwe suidelike Sri Lanka en Indië bereik). Hulle hoef ook nie
   noodwendig simmetries te wees nie; tsoenami golwe kan baie sterker in
   een rigting wees as in die ander, afhangende van die aard van die
   oorsprong en die omliggende geografie.

[wysig] Megatsoenami's en seiches

   Daar bestaan bewyse dat megatsoenamis, 'n tsoenami van meer as 100
   meter hoog, moontlik is. Hierdie skaars gebeurtenisse word tipies
   veroorsaak wanneer beduidende dele van 'n eiland in die oseaan stort,
   en kan uiters verwoestend wees aan verafgeleë kusstreke.

   Verwant aan 'n tsoenami is 'n seiche, 'n onderwater, ongereelde
   wisseling of ritmiese swaaiing van die water in 'n meer. Groot
   aardbewings veroorsaak gereeld beide tsoenami's en seiches
   terselfdertyd, en daar is bewyse dat seiches deur tsoenami's veroorsaak
   is.

   Die hoogste tsoenami wat ooit opgeteken is, was baie gelokaliseerd:
   veroorsaak deur 'n grondverskuiwing in Lituyabaai, Alaska in 1958, het
   'n tsoenami wat meer as 500 m hoog was die bome en grond afgestroop van
   die steil wande van 'n fjord. Toe dit die oop see bereik, het dit
   vinnig weggekwyn. Die hoogte van die golwe was meer deur die topografie
   van die ongewing bepaal as die energie wat deur die grondverskuiwing
   opgewek is.

[wysig] Waarskuwingstelsels

   Vele stede rondom die Stille Oseaan, veral in Japan maar ook in Hawaii,
   het waarskuwingstelsels en ontruimingsprosedures in geval van 'n
   ernstige tsoenami. Tsoenami's word voorspel deur verskeie seismologiese
   instellings regoor die wêreld en hulle ontwikkeling word deur
   satelliete dopgehou.

   Drukopnemers op die seebodem gekoppel aan 'n boei met
   kommunikasietoerusting op die oppervlak word gebruik om golwe op te
   spoor wat nie noodwendig deur 'n menslike waarnemer op die oop see
   opgemerk sal word nie. Die eerste primitiewe stelsels wat gepoog het om
   gemeenskappe te waarsku teen 'n naderende tsoenami is in Hawaiï in die
   vroeë 1920s geïmplementeer. Meer gevorderde stelsels is ontwikkel ná
   die tsoenami's van 1 April 1946 en 23 Mei 1960, wat ontsaglike
   vernietiging in Hilo op die eiland Hawaiï veroorsaak het. Die Verenigde
   State het die Pacific Tsunami Warning Center in 1949 gestig en dit in
   1965 gekoppel aan internasionale data- en waarskuwingsnetwerke.

   Een stelsel wat tsoenamiwaarskuwing verskaf is die CREST-projek
   (Consolidated Reporting of Earthquakes and Tsunamis) wat aan die Weskus
   (Cascadia), Alaska en Hawaiï van die Verenigde State geskep is deur die
   USGS, NOAA, die Pacific Northwest Seismograph Network en drie ander
   universiteite se seismiese netwerke.

   Die voorspelling van tsoenami's bly egter 'n gebrekkige wetenskap.
   Alhoewel die episentrum van groot aardbewings onder water en die
   waarskynlike aankomstye van die tsoenami's vinnig bereken kan word, is
   dit amper onmoontlik om te weet of massiewe grondverskuiwings onder
   water plaasgevind het wat tsoenami's kan veroorsaak. As gevolg hiervan
   is vals alarms algemeen.

   Geen stelsel kan egter beskerming bied teen 'n skielike tsoenami nie.
   'n Vernietigende tsoenami het aan die kus van Hokkaido in Japan
   plaasgevind as gevolg van 'n aardbewing op 12 Julie 1993. As gevolg
   daarvan het 202 mense op die klein eiland Okushiri hulle lewens verloor
   en honderde meer is vermis of beseer. Hierdie tsoenami het slegs drie
   tot vyf minute na die aardbewing toegeslaan, en meeste van die
   slagoffers was besig om na hoër grond en veilige plekke te vlug nadat
   hulle die aardbewing oorleef het.

   Alhoewel die kans vir grootskaalse vernietiging deur 'n tsoenami steeds
   bestaan, kan waarskuwingstelsels tog doeltreffend wees. Byvoorbeeld, as
   daar 'n baie groot subduksiesone-aardbewing (grootte 9.0 op die
   Richterskaal) aan die kus van die V.S.A. plaasvind, kan die mense in
   Japan meer as 12 uur waarskuwing hê, wat heelwat geleentheid bied om
   laagliggende gebiede te ontruim.

[wysig] Geskiedenis

   Alhoewel tsoenami's mees dikwels in die Stille Oseaan voorkom, kom
   hulle ook elders voor. Baie antieke beskrywings bestaan wat skielike en
   katastrofiese golwe beskryf, veral in en rondom die Middellandse see.
   Duisende Portugese wat die groot aardbewing van 1755 in Lissabon
   oorleef het is deur 'n tsoenami gedood wat 'n paar minute later gevolg
   het. Voordat die groot golf die kus getref het, het die hawe se water
   teruggetrek en verlore vragte en vergete skeepswrakke blootgelê. In die
   Noord-Atlantiese Oseaan het 'n ander groot gebeurtenis, die
   Storeggaverskuiwing, plaasgevind.

[wysig] Santorini

   Iewers tussen 1650 vC en 1600 vC, het die vulkaniese Griekse eiland
   Santorini opgeblaas na 'n gewelddadige uitbarsting wat 'n 100 tot 150
   meter hoë tsoenami tot gevolg gehad het, wat die noordkus van Kreta, 70
   km verder weg, vernietig het.

[wysig] Die Krakatoa-insident

   In 1883 was daar 'n verwoede uitbarsting van die eilandvulkaan
   Krakatoa. 'n Reeks groot tsoenamigolwe het ontstaan as gevolg van die
   uitbarsting, met sommige golwe wat 'n hoogte van 40 meter bó seevlak
   bereik het. Tsoenamigolwe is regdeur die Indiese Oseaan, die Stille
   Oseaan, die Weskus van Amerika, Suid-Amerika en selfs so ver weg as die
   Engelse kanaal waargeneem. Op die kuste van Java en Sumatra het die see
   baie kilometer binnelands ingedring en só 'n groot lewensverlies
   veroorsaak dat een gebied nooit weer herbewoon is nie, en weer oerwoud
   geword het — dit is nou die Ujung Kulon natuurreservaat.

[wysig] 22 Mei 1960 Chileense tsoenami

   Die groot Chileense aardbewing, die grootste aardbewing wat ooit
   opgeteken is, aan die kus van Suid-sentraal Chili, het een van die mees
   vernietigende tsoenami's van die 20ste eeu veroorsaak. Toe die tsoenami
   Onagawa in Japan byna 22 ure na die aardbewing getref het, is 'n
   golfhoogte van meer as 3 meter bo die getyhoogte aangeteken.

[wysig] 27 Maart 1964 Goeie Vrydag-tsoenami

   Ná die 9.2-grootte Goeie Vrydag aardbewing het tsoenami's Alaska,
   Brits-Kolombië, Kalifornië en die kusstreek van die Pasifiese
   Noordweste getref, waarin 122 mense gesterf het. Die tsoenami's was tot
   6 meter hoog wat 11 mense so ver weg as Crescent City, Kalifornië
   gedood het.

[wysig] 26 Des 2004 Indiese Oseaan-tsoenami

   Die 2004-tsoenami tref Ao Nang, Thailand.
   Die 2004-tsoenami tref Ao Nang, Thailand.

   Die grootte 9.0 2004 Indiese Oseaan-aardbewing het 'n reeks noodlottige
   tsoenami's ontketen op 26 Desember 2004, met meer as 220 000 sterftes
   in lande van naby die aardbewing soos Indonesië, Thailand en die
   noord-westelike kus van Maleisië, tot duisende kilometer ver in
   Bangladesh, Indië, Sri Lanka, die Maldives en selfs só ver as Somalië
   in Oos-Afrika. Die dodetal van hierdie tsoenami, meer as 310 000 mense,
   maak dit die noodlottigste ooit in die geskrewe geskiedenis.

   Anders as vir die Stille Oseaan, bestaan daar geen waarskuwingstelsel
   vir die Indiese Oseaan nie. Dit is deels te wyte aan die afwesigheid
   van enige groot tsoenamigebeurtenis sedert 1883, en dat die klem meer
   op die ontwikkeling van 'n waarskuwingstelsel vir tropiese siklone gelê
   het.

   Daar is meer as 2 biljoen Amerikaanse dollar in hulpbydraes ingesamel.

   Om aardbewings beter te begryp moet 'n mens jou die aarde voorstel as
   groot, plat rotsplate, kilometers dik, wat rus op ’n dik, warm massa
   wat soos 'n waterstroom vloei. Vastelande, stede, dorpe en mense beweeg
   saam met die plate, maar jy merk niks op nie, omdat die beweging so
   ontsettend stadig is. Waar plate mekaar ontmoet, bots hulle of skuur
   hulle teen mekaar. Die kant van die een plaat kan dalk onder die ander
   een inskuif, of hulle kan van mekaar af wegskuif. Die krake in die
   aardkors waar plate bymekaarkom, word deur die geleerdes "breuke"
   (Engels "faults") genoem.

   Wetenskaplikes sê dat die tsoenami van 26 Desember 2004 juis veroorsaak
   is deur 'n seismiese versteuring van die seebodem deurdat een van die
   rotsplate van die aardkors onder 'n ander een ingeskuif het. Die rand
   van die sogenaamde Indiese plaat het onder die Birmese mikroplaat ('n
   deel van die Eurasiese plaat) ingeduik en 'n deel van laasgenoemde in
   die proses saam met hom afwaarts getrek. Die tsoenami is veroorsaak toe
   die afgetrekte deel van die Birmaanse plaat weer opwaarts teruggespring
   en 'n magtige hoeveelheid energie aan die water daar bokant oorgedra
   het. 'n Foto wat deur 'n navorsingskip van die Britse vloot geneem is,
   toon skouspelagtig hoe die seebodem in die proses geplooi, verwring en
   gebreek is. (Laaste twee paragrawe hierbo gegrond op inligting van
   Mieliestronk.com)

[wysig] Ander geskiedkundige tsoenami's

   Ander tsoenami's wat voorgekom het sluit die volgende in:
     * Die 1755 Lissabon aardbewing, saam met die gevolglike tsoenami en
       brande het byna tot die vernietiging van die Portugese hoofstad
       gelei.
     * Een van die ergste tsoenamirampe het hele dorpe langs die
       Sanrikukus in Japan oorstroom in 1896. 'n Golf van ongeveer 20 m
       hoog het gelei tot die verdrinking van sowat 26 000 mense.
     * 1946: 'n Aardbewing in die Aleusiese eilande het 'n tsoenami na
       Hawaii gestuur en 159 mense laat sterf (slegs vyf mense is in
       Alaska dood).
     * 1958: 'n Tsoenami wat grootliks beperk was tot Lituyabaai in
       Alaska, is die hoogste een ooit waargeneem: meer as 500 m bo
       seevlak. Dit het nie baie verder as die opening van die fjord
       waarin dit ontstaan het, gevorder nie, maar het twee mense in 'n
       visserskuit se dood veroorsaak.
     * 1964: 'n Aardbewing in Alaska het 'n tsoenami tot gevolg gehad wat
       oor die 6 m hoog was en het 11 mense so ver weg as Kalifornië laat
       sterf met 'n totale dodetal van 120.
     * 1976: 16 Augustus (middernag) sterf meer as 5000 mense in die Moro
       Golfgebied van die Filippyne
     * 1983: 104 mense sterf in westelike Japan as gevolg van 'n tsoenami
       wat ontstaan uit 'n nabygeleë aardbewing.
     * 17 Julie 1998: 'n Tsoenami in Papoea Nieu-Guinee veroorsaak die
       dood van ongeveer 3000 mense. 'n 7.1-grootte aardbewing 24 km vanaf
       die kus is binne 10 minute gevolg deur 'n tsoenami wat ongeveer 12
       m hoog was. Die dorpies Arop en Warapu is vernietig.

[wysig] Toekomstige bedreigings

   In 2001 het wetenskaplikes voorspel dat 'n toekomstige uitbarsting van
   die onstabiele Cumbre Vieja vulkaan in La Palma ('n eiland van die
   Kanariese-eilande) 'n superreuse ondersese grondverskuiwing kan
   veroorsaak. Die volgende vulkaniese uitbarsting word in die tweede
   helfte van die 21ste eeu verwag, maar dit sal nie noodwendig die een
   wees wat die grondverskuiwing sal veroorsaak nie. In hierdie voorspelde
   verskuiwing sak die westelike helfte van die eiland (wat sowat 500
   biljoen ton weeg) in die oseaan; só 'n verskuiwing kan 'n 100 m
   megatsoenami veroorsaak wat die kus van noordwes-Afrika verwoes, en 'n
   30-50 m tsoenami wat 7-8 uur later die ooskus van Noord-Amerika sal
   bereik en grootskaalse verwoesting langs die kus veroorsaak, tesame met
   die dood van miljoene mense in Miami, woonbuurte van New York, dele van
   Boston en al die kusstede tussen-in. ([1], [2]).

   Aardbewings in Westelike Amerika kan tsoenami's genereer wat Hawaii en
   Japan bedreig.

[wysig] Sien ook

   Commons
   Multimedia oor hierdie onderwerp is te vinde op Wikimedia Commons onder
   die titel:
   Tsunami
     * 2004 Indiese Oseaan-aardbewing
     * Fratsgolf
     * Lys van aardbewings
     * Megatsoenami

[wysig] Eksterne skakels

     * USGS: Surviving a tsunami
     * Rekenaar-geskepte animasie van 'n tsoenami
     * Animasie van 'n 1960 tsoenami met sy oorsprong langs die kus van
       Chili
     * NOAA NWS West Coast & Alaska Tsunami Warning Center
          + Example of tsunami travel time map
     * Extensive collection of photographs of the aftermath of the
       earthquake that caused the Okushiri tsunami
     * Pacific Tsunami Museum
     * Pacific Tsunami Warning Center
     * Tsunami Hazard Mitigation Program
     * Tsunamis and Earthquakes
     * Tsunami.gov (US NOAA)
     * Science of Tsunami Hazards journal
     * Amateur videos from the Christmas 2004 tsunami in southeast Asia
     * Missing alert system: What can we do?

[wysig] Verwysings

     * "The Big Bang that Triggered A Tragedy", deur Richard Macey, The
       Sydney Morning Herald, 1 Januarie 2005, p. 11 - aanhaling van Dr
       Mark Leonard, seismoloog by Geoscience Australia.
     * Tsunami by die Engelse Wikipedia.

   Kategorieë: Meteorologie • Natuurrampe • Fisiese oseanografie

