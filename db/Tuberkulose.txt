Tuberkulose


   'n Skanderende mikrograaf van Mycobacterium tuberculosis.
   'n Skanderende mikrograaf van Mycobacterium tuberculosis.

   Tuberkulose, ook genoem TB (afkorting vir Tuberkel-basillus), phthisis,
   en tering, is 'n algemene en dodelike infektiewe siekte. As dit nie
   behandel word nie, sal meer as 50% sterf binne 'n paar jaar. Dit is
   verantwoordelik vir ongeveer 2-3 miljoen sterftes per jaar uit ongeveer
   9-10 miljoen gevalle en kom veral voor in onderontwikkelde, tropiese
   lande.

   Die longe word meestal aangetas (pulmonêre TB), maar verskeie ander
   stelsels in die liggaam word ook soms betrek. Hieronder tel die
   sentrale senuweestelsel, limfatiese stelsel, sirkulatoriese stelsel,
   genito-urinêre stelsel asook been en gewrigte.

   Meer as 'n derde van die wêreld se bevolking het die TB-bakterium in
   hul liggame en nuwe infeksies kom voor teen een per sekonde. Nie almal
   wat geïnfekteer is ontwikkel die siekte nie en dit kom voor as sg.
   latente TB-infeksie. Een uit tien van latente infeksie-gevalle sal
   ontwikkel in aktiewe siekte. Selfs in die ontwikkelde wêreld styg die
   voorkoms van die siekte weens ingekorte immuunstelsels a.g.v.
   immuunonderdrukkende middels, substansmisbruik of MIV/VIGS. Die toename
   in MIV-infeksie en die verwaarlosing van TB-beheerprogramme het
   TB-infeksies weer sterk laat toeneem.

   Inhoud

        * 1 Oorsaak van die siekte (Patogenese)
        * 2 Simptome
        * 3 Oordrag
        * 4 Behandeling

[wysig] Oorsaak van die siekte (Patogenese)

   Tuberkulose word oor die algemeen deur 'n lid van die Mycobacterium
   Tuberculosis-kompleks (MBTK) veroorsaak, meestal Mycobacterium
   tuberculosis (ontdek deur Robert Koch in 1882). Ander lede van die
   kompleks sluit in Mycobacterium bovis, Mycobacterium bovis BCG (die
   bakterie uit die vaksien teen TB), Mycobacterium africanum,
   Mycobacterium microti en Mycobacterium canetii. Mikobakterieë is
   bepaalde tipes bakterieë, wat ook suurvaste stafies of basille genoem
   word weens hul voorkoms na Ziehl-Neelsen-kleuring van monsters
   byvoorbeeld van sputum. Tuberkulose by die mens wat nie deur 'n
   mikobakterie uit die MBTK veroorsaak word nie, word 'atipiese TB'
   genoem. Dit is dus nie korrek om dit as 'n tipe TB te beskryf nie.

[wysig] Simptome

   'n X-straal foto van die borskas van 'n pasiënt met tuberkulose.
   'n X-straal foto van die borskas van 'n pasiënt met tuberkulose.

   TB is veral 'n siekte van die longe maar in beginsel kan alle organe
   deur die bakterie aangetas word. In die Weste maak longtuberkulose
   ongeveer 60% van alle tuberkulose-gevalle uit. In byvoorbeeld Asiatiese
   lande kom tuberkulose relatief meer in ander organe ook voor, met
   limfkliertuberkulose as voorbeeld. Die mees algemene simptome van
   longtuberkulose is 'n aanhoudende hoes, gewigsverlies, nagswete,
   borskaspyn en die ophoes van bloed (hemoptise). "Oop longtuberkulose"
   beteken dat daar in die sputum na kleuring onder die mikroskoop
   tuberkulosebakterieë waargeneem word. Dit is die mees aansteeklike
   variant van longtuberkulose. Limfkliertuberkulose doen voor met 'n
   swelling van limfkliere, bv. in die nek. Dit is ook moontlik dat
   tuberkulose terselfdertyd op meer as een plek kan voorkom. Die simptome
   van tuberkulose buite die longe hang af van die plek waar die siekte
   voorkom. Met betrekking van die werwels is rugpyn 'n simptoom (genoem
   Pott se siekte). Ander plekke van voorkoms sluit in die pleura,
   sentrale senuweestelsel (met meningitis wat ontwikkel) en die
   genito-urinêre stelsel. Verspreiding buite die longe kom meer voor in
   persone met ingekorte immuniteit asook jong kinders. Miliêre
   tuberkulose is'n argaïese term wat nou gedissemineerde TB genoem word,
   en plaasvind wanneer die infeksie die sirkulasie binnedring en dit op
   x-strale lyk soos fyn voëlsaad (Eng. millet). Dit is 'n ernstige
   aantasting.

[wysig] Oordrag

   Veral pasiënte met sogenaamde oop long-TB kan die bakterie versprei
   deur te hoes, sing of deur te praat. Daar is selfs 'n
   besmettingsmoontlikheid deur die drink van melk verkry van koeie besmet
   met dermtuberkulose. Voorkoming van so 'n besmetting sluit in
   pasteurisasie van melk en TB-vrye vee.

[wysig] Behandeling

   Wêreldwye verspreiding van TB. Gevalle per 100 000; Rooi= >300, oranje
   = 200-300; geel = 100-200; groen 50-100 and grys <50. Van 'n 2006
   ondersoek deur die WHO.
   Wêreldwye verspreiding van TB. Gevalle per 100 000; Rooi= >300, oranje
   = 200-300; geel = 100-200; groen 50-100 and grys <50. Van 'n 2006
   ondersoek deur die WHO.

   Vergrote mediastinale limfkliere, konsolidasies regs onder (vir die
   waarnemer links) in die long en gedissemineerde tuberkulose kan
   gewoonlik behandel word met 'n kombinasie van geneesmiddels, wat
   meestal insluit isoniasied (INH), rifampisien, pirasinamied en
   etambutol. Die behandeling is vir minstens 6 maande en kan newe-effekte
   hê. Die behandeling word meestal op 'n buitepasiënt-basis geneem met
   die nodige isolasiemaatreëls. 'n Minderheid van TB-pasiënte word
   opgeneem vir behandeling in die hospitaal.

   As die mees algemene medikasie nie totale opklaring of genesing tot
   gevolg het nie, moet tweede linie medikasie gebruik word. Daar is ses
   hoofgroepe tweede linie-medikasie, naamlik: aminoglikosiede,
   polipeptiede (byvoorbeeld kapreomisien), fluoorquinolone, tioamiede,
   sikloserien en PAS.

   Nie almal wat met die TB-bakterie besmet word kry die siekte
   tuberkulose nie. Ter voorkoming van aktiewe TB kan persone wat besmet
   is voorkomend behandel word. Meestal word INH-tablette vir ses maande
   geneem. Persone met ingekorte immuniteit (weens VIGS, kanker, gebruik
   van sommige medikasie, na orgaanoorplantings ens.) het 'n groter risiko
   om TB te ontwikkel as gesonde persone. Die toets om besmetting aan te
   toon, die Mantoux-toets, is ook dan minder betroubaar.

   Wêreldwyd word die DOTS-strategie (Directly Observed Therapy Short
   course) steeds toegepas as behandelingsmetode. Hier word medikasie
   onder toesig geneem. Ander elemente van DOTS is 'n owerheid wat TB
   aktief bestry, wye toegang tot akkurate mikroskopiese ondersoek van
   sputum (ZN-kleuring), beskikbaarheid van goeie geneesmiddels en die
   aanmelding van alle gevalle.
   Kategorieë: Geneeskunde • Infektiewe siektes

