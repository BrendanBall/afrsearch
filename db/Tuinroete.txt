Tuinroete


   'n Meer langs die Tuinroete
   'n Meer langs die Tuinroete

   Die Tuinroete is 'n skilderagtige gebied langs die suidkus van
   Suid-Afrika en een van die gewildste toeristebestemmings in die land.
   Dit strek van die historiese vissersdorp Hermanus in die Wes-Kaap tot
   by die hawestad Port Elizabeth in die provinsie Oos-Kaap. Bekende dorpe
   soos Mosselbaai, George, Knysna en Plettenbergbaai lê langs die
   Tuinroete.

   Die Tuinroete-gebied geniet 'n milde, maritieme klimaat met matig warm
   somers en milde tot koel-frisse winters. Die Tuinroete kry een van die
   hoogste gemiddelde jaarlikse reënvalle in die land, wat veral tydens
   die winter deur die vogtige seewinde van die Indiese Oseaan saamgebring
   word.

   Die gebied word begrens deur die Outeniekwa- en Tsitsikammaberge en die
   Indiese Oseaan. Die inheemse Outeniekwa- en Tsitsikammabosse spog met
   'n unieke mengsel van Kaapse fynbos en bosse van die gematigde
   klimaatsone. Voetslaanpaaie en ander aktiwiteite lok 'n groot aantal
   eko-toeriste.

   Nagenoeg driehonderd soorte voëls word in die Tuinroete-gebied
   aangetref, en hulle habitat wissel van fynbos tot bosgebied en vleie.

   Tien natuurbewaringsgebiede beskerm die verskillende ekostelsels van
   die gebied asook sy groot rykdom aan seefauna soos sagte koraalriwwe,
   dolfyne, robbe en ander diere. 'n Aantal baaie langs die Tuinroete dien
   as kinderkamers vir die bedreigde Southern Right-walvisse, wat hier in
   die winter en lente (van Julie tot Desember) kom om te kalf.

   Alhoewel die meeste besoekers die Tuinroete met hulle motors verken,
   het hulle ook die laaste stoomgedrewe passasierstrein op die vasteland
   van Afrika tot hulle beskikking, die Outeniekwa Choo Tjoe.

                            Vlag van Suid-Afrika

                             Provinsie Wes-Kaap
                                  Hoofstad:

                                  Kaapstad
                                   Streke:

      Kaapse Skiereiland | Kaapse Wynlande | Tuinroete | Klein Karoo |
                              Overberg | Weskus
                          Grootste stede en dorpe:

        Kaapstad | George | Knysna | Oudtshoorn | Paarl | Robertson |
             Stellenbosch | Swellendam | Vredenburg | Worcester
                              Munisipaliteite:

     Beaufort-Wes | Bergrivier | Breederivier | Breederivier/Wynlande |
    Breedevallei | Kaap Agulhas | Cederberg | Sentraal-Karoo | Kaapstad |
    Drakenstein | George | Kannaland | Knysna | Laingsburg | Langeberg |
        Matzikama | Mosselbaai | Oudtshoorn | Overberg | Overstrand |
         Plettenbergbaai | Prins Albert | Saldanhabaai | Suid-Kaap |
     Stellenbosch | Swartland | Swellendam | Theewaterskloof | Weskus |
                                Witzenberg |

   Kategorieë: Oos-Kaap • Wes-Kaap

