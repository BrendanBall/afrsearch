Tupolev Tu-144


                                                            Tupolev Tu-144
                                                  Tipe Passasiersvliegtuig
                                                   Bemanning 3 vlieëniers
                                              Eerste vlug 31 Desember 1968
                                                      Vervaardiger Tupolev
                                                                 Afmetings
                                                             Lengte 65,5 m
                                                          Vlerkspan 28,8 m
                                                             Hoogte 12,5 m
                                                    Vlerkoppervlak 438 m²
                                                       Massa en kapasiteit
                                                      Leë gewig 85 000 kg
                                          Maksimale opstyggewig 207 000 kg
                                                 Passasiers 120 passasiers
                                                                Bagasies -
                                                                  Kragbron
                                          Enjins 4 Kuznetsov NK-144-enjins
                                              Werkverrigting 196 kN totaal
                                                                  Snelheid
                                                  Kruissnelheid 2 120 km/h
                         Maksimale snelheid Mach 2,35 (omtrent 2 500 km/h)
                                                          Afstand 6 500 km
                                            Vlieghoogte Maksimaal 18 000 m
                                               Snelheid tydens opstyging -

   Die Tupolev Tu-144 was die eerste supersoniese passasiersvliegtuig ter
   wêreld, wat deur die Sowjetse vliegtuig-konstrukteur Aleksej
   Andrejewitsj Tupolev ontwikkel is.

[wysig] Geskiedenis

   Die Tupolev Tu-144 is in opdrag van die Ministerraad van die Unie van
   Sosialistiese Sowjet-Republieke (USSR) en die Minister van
   Lugvaartnywerheid vanaf die jaar 1963 ontwikkel. Die konstrukteur
   Tupolev is destyds verplig om binne vier en 'n half jaar die eerste vyf
   vlieënde modelle van die straler klaar te kry.

   Die eerste vliegtuie is in 1965 gebou. Drie prototipes (waarvan twee
   net vir statiese toetse bestem was) is vervaardig, en die eerste
   toetsvlug vind op 31 Desember 1968 naby Moskou plaas - nog enkele
   maande voordat die Frans-Britse Concorde vir die eerste keer opstyg.
   Sedert 1969 is 'n bykomende toetsvliegtuig en 15 kommersiële stralers
   gebou, voordat die projek in 1984 gestaak is. Die laaste kommersiële
   vliegtuig het selfs onvoltooi gebly.
   'n Prototipe van die Tu-144 op die Berlynse lughawe Schönefeld (1971)
   'n Prototipe van die Tu-144 op die Berlynse lughawe Schönefeld (1971)

   Op 26 Mei 1970 bereik die Tu-144 as die eerste passasiersvliegtuig ter
   wêreld 'n snelheid van twee keer die spoed van klank. Die laaste
   volledige eksemplaar is in 1981 voltooi, maar eers op 4 Oktober 1984 in
   diens geneem. Hierdie model dien later as toetsvliegtuig vir die
   Sowjetse ruimtependeltuig Boeran.

   Die Tu-144 kom ten opsigte van sy tegniese spesifikasies duidelik
   ooreen met die Concorde, veral wat die vlerke en die enjins betref, wat
   net soos by die Concorde agteraan geplaas is. Die Tu-144 het ook oor 'n
   buigbare neus beskik, wat die sig van die vlieëniers tydens die landing
   verbeter het. Hierdie ooreenkomste moet moontlik toegeskryf word aan
   die tegniese en aërodinamiese vereistes van 'n supersoniese vliegtuig,
   maar het tog aanleiding tot gerugte gegee dat die Sowjetse
   konstrukteurs die Concorde meer of min gekopiëer het. Aangesien die
   Tu-144 vroeër in bedryf gestel is as die Concorde, is ook die
   omgekeerde denkbaar. Daar is egter ook opvallende verskille tussen die
   twee vliegtuie. Die Tu-144 het byvoorbeeld in teenstelling met die
   Concorde nie oor turbo-stralerenjins beskik nie.

   Op 3 Julie 1973 ondervind die Tupolev-projek 'n ernstige teenslag, toe
   die eerste kommersiële Tu-144 tydens 'n lugskou op die Paryse lughawe
   Le Bourget neergestort het. Die vyf bemanningslede en een joernalis aan
   boord, asook agt mense op die grond het hulle lewens verloor. Die
   vliegtuig het net voor die ramp al laer begin daal, en as die bemanning
   geprobeer het om die Tu-144 weer te laat opstyg, is die struktuur van
   die masjien oorbelas en dit het uiteindelik uitmekaar gebreek. Dit is
   nie duidelik waarom die vliegtuig so vinnig gedaal het nie, aangesien
   dit nie geskik is vir hierdie soort duikvlug nie.

   Die eerste kommersiële vragdiens tussen Moskou en Alma-Ata word in
   Desember 1975 ingestel. Die eerste geskeduleerde passasiersvlugte op
   dieselfde roete begin in Desember 1977. As gevolg van 'n tweede ongeluk
   in Mei 1978, waarby 'n Tu-144 weens 'n lek in die brandstoftenks 'n
   noodlanding op 'n veld moes uitvoer, is die kommersiële bedryf na slegs
   102 geskeduleerde vlugte (waarvan 55 met passasiers aan boord) gestaak
   en nooit weer opgeneem nie. Die Tu-144-projek is in 1984 vir goed
   gestaak.
   Kategorie: Lugvaart

