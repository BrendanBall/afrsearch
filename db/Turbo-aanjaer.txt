Turbo-aanjaer


   'n Deursnit van 'n Turbo-aanjaer met luglaers soos vervaardig deur
   Mohawk Innovative Technology Inc.
   'n Deursnit van 'n Turbo-aanjaer met luglaers soos vervaardig deur
   Mohawk Innovative Technology Inc.

   'n Turbo-aanjaer is 'n meganiese induksietoestel aangedryf deur
   uitlaatgas wat gebruik word in binnebrandenjins om die werkverrigting
   te verbeter deur saamgeperste lug in die verbrandingskamers in te
   dwing. Dit maak dit moontlik om meer brandstof per slag te verbrand wat
   lei tot 'n groter kraglewering.

   Inhoud

        * 1 Beginsel van werking
        * 2 Geskiedenis
        * 3 Ontwerpbesonderhede
             + 3.1 Komponente
             + 3.2 Drukverhoging
             + 3.3 Afvoersluis
             + 3.4 Stuwingsvermydings-, Stort- of Afblaaskleppe
             + 3.5 Brandstofdoeltreffendheid
        * 4 Verwysings
        * 5 Eksterne skakels

[wysig] Beginsel van werking

   'n Turbo-aanjaer bestaan uit 'n turbine en 'n kompressor wat aan 'n
   gemeenskaplike as gekoppel is. Die turbine-inlaat ontvang die
   uitlaatgasse vanaf die verdelerpyp op die enjin-uitlaat wat die turbine
   se wiel laat draai. Die rotasie van die uitlaatgasse dryf die
   kompressor aan wat die lug saampers en dit na die inlaatverdeelpyp
   voer.

   Die doel van 'n turbo-aanjaer is om die doeltreffendheid van 'n enjin
   se kraglewering te verbeter deur een van die hoofbeperkinge daarvan te
   oorkom. 'n Natuurlik geaspireerde enjin gebruik slegs die afwaartse
   slag van 'n suier om 'n lae druk te skep om lug by die silinder in te
   suig. Die getal lug- en brandstofmolekules bepaal die beskikbare
   potensiële energie om suier afwaarts te dwing tydens die kragslag.
   Gegewe dat die atmosferiese lugdruk relatief konstant bly sal daar dus
   'n beperking wees tot die hoeveelheid lug en gevolglik die hoeveelheid
   brandstof wat in die verbrandingskamer ingesuig kan word. Die vermoë om
   die silinder met lug te vul word na verwys as die volumetriese
   doeltreffendheid. Aangesien die turbo-aanjaer die lugdruk verhoog voor
   dit die silinder binnegaan en die hoeveelheid lug wat ingelaat word
   grootliks 'n funksie van druk en tyd is, sal meer lug ingelaat word as
   die druk verhoog word. Die funksie van die turbo-aanjaer is dus om
   hierdie inlaatdruk op 'n beheerbare manier te verhoog.

   Die gebruik van 'n kompressor om die inlaatdruk na die silinder te
   verhoog word dikwels na verwys as meganiese induksie. Sentrifugale
   drukaanjaers werk op dieselfde manier as 'n turbo-aanjaer; die verskil
   is egter dat die energie om die kompressor aan te dryf in die geval van
   'n drukaanjaer vanaf die enjin se krukas verkry word in plaas van die
   uitlaatgas soos in die geval van 'n turbo-aanjaer. Om hierdie rede is
   turbo-aanjaers meer doeltreffend, aangesien hulle turbienes
   hitte-enjins is, wat die kinetiese energie van die uitlaatgas wat
   andersins vermors sou word, omskakel na nuttige werk. Die energie is
   anders as wat algemeen aanvaar word nie geheel en al verniet nie. Die
   turbo-aanjaer veroorsaak 'n terugdruk wat deur die enjin oorkom moet
   word. Drukaanjaers gebruik weer die uitsetkrag van die enjin om 'n
   verhoging in kraglewering te verkry wat 'n vermindering van die enjin
   se totale moontlike kraguitset veroorsaak.

[wysig] Geskiedenis

   Die turbo-aanjaer is deur die Switserse ingenieur Alfred Buchi
   uitgevind wat werk gedoen het op stoomturbienes. Hy het in 1905 aansoek
   gedoen om die patent vir die interne-verbrandingturbo-aanjaer.
   Dieselskepe en -lokomotiewe wat toegerus is met turbo-aanjaers het hul
   verskyning in die 1920's begin maak. Een van die eerste geruike van
   turbo-aanjaers wat nie in Diesel-enjins gebruik is nie het plaasgevind
   toe Sanford Moss, 'n ingenieur van General Electric, 'n turbo op 'n V12
   vliegtuigenjin geïnstalleer het. Die enjin het die voordeel gehad dat
   dit nie soveel krag verloor het soos ander vliegtuigenjins wat met
   binnebrandenjins as hulle hoog gevlieg het nie.

   Turbo-aanjaers is vir die eerste keer in vliegtuigenjins gebruik tydens
   die 1930's voor die Tweede Wêreldoorlog. Die hoofdoel vir die
   aanwending van turbo's in vliegtuigenjins was dan om die hoogte
   waarteen die vliegtuie kon vlieg te verhoog deur te vergoed vir die
   laer atmosferiese druk by hoë hoogtes. Vliegtuie soos die Lockheed P-38
   Lightning, Boeing B-17 Flying Fortress en B-29 Superfortress het almal
   uitlaatgas gedrewe "turbo-aanjaers" gebruik om die kraglewering van hul
   enjins op hoë hoogtes te verhoog. Dit is belangrik om kennis te neem
   dat die oorgrootte meerderheid vliegtuie van hierdie tydperk beide
   rataangedrewe sentrifugale drukaanjaers asook uitlaatgasgedrewe
   turbo-aanjaers op dieselfde enjin gebruik het.

   Turbo-Diesel vragmotors is in Europa en Amerika (veral Cummins) na 1949
   vervaardig. Die turbo-aanjaer het groot opslae in 1952 gemaak toe Fred
   Agabashian die voorste wegspringplek behaal het tydens die
   kwalifiserende rondtes van die Indianapolis 500 en voorgeloop het
   totdat meganiese probleme sy motor gebreek het.
   Die Corvair se vindingryke turbo-aangedrewe plat 6 Chevrolet Corvair
   enjin; Die turbo, regs bo, voer die saamgepersde lug na die enjin deur
   die chroombuise.
   Die Corvair se vindingryke turbo-aangedrewe plat 6 Chevrolet Corvair
   enjin; Die turbo, regs bo, voer die saamgepersde lug na die enjin deur
   die chroombuise.

   Na aanvanklike vroeëre minder suksesvolle pogings deur General Motors
   met turbo-aangejaagde passasiersmotors het BMW die herlewing van
   turbo-aanjaers in 1973 ingelui met die 2002 Turbo met Porsche kort op
   hulle hakke met die bekendstelling van die 911 Turbo by die Paryse
   Motorskou in 1974. Buick was die eerste van GM se afdelings wat die
   turbo weer heringestel het in die 1978 Buick Regal, gevolg deur
   Mercedes-Benz met die 300D en Saab 99 in 1978. Die wêreld se eerste
   passasiersmotor met 'n turbodiesel is ook in 1978 bekendgestel deur
   Peugeot met die loods van die Peugeot 604. Vandag word byna alle
   passasiersvoertuie met Dieselenjins met Turbo-aanjaers toegerus.

   Alfa Romeo was die eerste Italiaanse vervaardiger met 'n motor met 'n
   turbo-aanjaer met hul Alfetta GTV 2000 Turbodelta in 1979. Pontiac het
   'n motor met 'n turbo in 1980 bekendgestel gevolg deur Volvo in 1981.
   Renault het 'n nuwe rigting ingeslaan deur 'n turbo-aanjaer in hul
   kleinste en ligste motor, die R5 te installeer in 1980.

   In Formule Een staan die tydperk tussen 1977 tot 1989 as die "Turbo
   Era" bekend. Dit was die tydperk toe enjins met verplasings van 1500 cc
   kraglewering van tussen 746 tot 1119 kW kon bereik. Renault was die
   eerste vervaardiger om turbotegnologie in 1977 in F1 te gebruik.
   Turbo-aanjaers het die sport oorgeneem, maar die FIA het besluit dat
   dit die sport te gevaarlik en duur gemaak het en het beperkinge begin
   plaas op die druktoename in 1987 en is turbo-aanjaers in 1989
   uiteindelik geheel en al verban.

   In tydrenne is turbo-aangedrewe enjins met 'n verplasing van meer as
   2000cc al lank die gunsteling kragbron by die Groep
   A/Wêreldtydrenkampioenskap (topvlak) mededingers vanweë die uitstaande
   krag-tot-gewig verhouding (en besonderse hoë wringkrag) wat bereikbaar
   is. Die FIA het eerder as om die tegnologie in tydrenne te verban,
   beperkings geplaas op die inlaatdeursnee en sodoende die druktoename
   beperk.

   Die sukses van klein, turbo-aangedrewe, vierwielaangedrewe voertuie in
   tydrenne, wat begin het met die Audi Quattro het gelei tot die
   ontwikkeling van padvoertuie soos die Lancia Integrale, Toyota Celica
   GT-four, Subaru Impreza WRX en die Mitsubishi Lancer Evolution.

[wysig] Ontwerpbesonderhede

[wysig] Komponente

   Kompressor stuwer sy-aansig
   Kompressor stuwer sy-aansig
   Turbine met sy-omhulsel verwyder.
   Turbine met sy-omhulsel verwyder.

   'n Turbo-aanjaer het vier hoofkomponente:
     * Die turbinewiel
     * Die stuwer
     * Koniese omhulsels vir elke wiel
     * Die sentrale roterende spil

   Die omhulsel rondom die kompressor se stuwer en turbine versamel en
   stuur die gasvloeie deur die wiele. Die grootte en die vorm van die
   omhulsel bepaal baie van die werkverrigtingseienskappe van die
   turbo-aanjaer. Die oppervlakte van die koniese deel vanaf die spil tot
   die wye tuit word uitgedruk as 'n verhouding. Sommige vervaardigers
   verskaf 'n basiese samestelling met verskeie keuses van bogenoemde
   verhouding. Dit laat die ontwerper toe om 'n doelgemaakte ontwerp daar
   te stel in terme van die werkverrigting, reaksiesnelheid en
   doeltreffendheid na gelang van die spesifieke ontwerpdoelwit. Die
   turbine- en stuwerwiel groottes dikteer ook die hoeveelheid lug of
   uitlaatgas wat deur die stelsel kan vloei en die relatiewe
   doeltreffendheid van hul werking. 'n Algemene reël is dat hoe groter
   die turbine- en kompressorwiele hoe groter die lugvloeikapasiteit.
   Mates en vorms, asook die kromming van- en die aantal lemme op die
   wiele wissel. Die as verbind die stuwer en turbine aanmekaar. Die as
   moet ook laers bevat om wrywing te verlaag.

[wysig] Drukverhoging

   Die drukverhoging verwys na die toename in die absolute
   inlaatverdeelpyp se druk wat deur die turbo-aanjaer veroorsaak word.
   Dit is presies gelyk aan die druk soos op 'n drukmeter aangedui word.
   Die drukverhoging word beperk om die enjinstelsel binne sy
   bedryfsbestek te hou en word beheer deur 'n afvoersluis wat
   uitlaatgasse verby die uitlaatturbine laat vloei. In sommige motors
   hang die maksimum drukverhoging af van die brandstof se oktaangehalte
   en word elektronies beheer deur 'n klopsensor.

   Baie dieselenjins het nie so 'n afvoersluis nie omdat die hoeveelheid
   uitlaatgas direk beheer word deur die hoeveelheid brandstof wat
   ingespuit word en klein veranderinge in die drukverhoging maak nie 'n
   groot verskil aan die enjin se werkverrigting nie.

[wysig] Afvoersluis

   Die vinnig draaiende kompressor turbine trek 'n groot hoeveelheid lug
   in en forseer dit deur die enjin. As die turbo-aanjaer se uitsetvloei
   die enjin se volumetriese vermoë oorskry sal die inlaatverdeelpyp se
   druk te hoog word. Die rotasiesnelheid van die turbine kan ook te hoog
   word en daarom moet die uitlaatgas wat dit aandryf beheer word. Vir die
   doeleinde is die gebruik van 'n afvoersluis die mees algemene meganiese
   manier om die spoed te beheer. Die stelsel word dikwels deur 'n
   bykomstige elektroniese beheerstelsel bygestaan. Die hoofdoel van die
   afvoersluis is dus om van die uitlaatgas rondom die turbine te lei
   wanneer die verlangde inlaatdruk verkry is. Die meeste
   passasiersvoertuie se afvoersluise word by die turbo-aanjaer ingebou.

[wysig] Stuwingsvermydings-, Stort- of Afblaaskleppe

   Turbo-aangedrewe enjins wat met 'n vol-oop smoorklep en teen hoë
   omwentelinge werk vereis 'n groot hoeveelheid lug om te vloei tussen
   die turbo en die inlaat van die enjin. As die smoorklep toegemaak word
   sal die saamgeperste lug na die smoorklep beweeg sonder 'n plek om heen
   te gaan. Dit kan 'n stuwing tot gevolg hê wat die druk van die lug tot
   so 'n mate verhoog dat die enjin beskadig kan word. Die skielike
   drukverhoging kan ook 'n terugvloei na die turbo se kompressor
   veroorsaak wat die kompressor se wiel skielik sal rem. As die smoorklep
   weer oopgemaak word sal die terugdruk ook veroorsaak dat die kompressor
   stadig versnel en dus die reaksiesnelheid van die enjin beïnvloed. Om
   hierdie verskynsel te verhoed word 'n klep tussen die turbo en die
   inlaat geïnstalleer om die oortollige lug af te blaas. Die kleppe word
   gewoonlike geaktiveer deur die enjin vakuum of deur elektroniese
   beheermetodes.

   Die hoofdoel van die klep is om skade aan die enjin vanweë 'n
   drukstuwing te vermy en om te verseker dat die Turbo altyd teen 'n hoë
   spoed bly draai. Die kleppe kan ook gebruik word om die drukverhoging
   te beheer op 'n soortgelyke wyse as die afvoersluis maar word selde
   gebruik om praktiese redes. Die lug word gewoonlik na atmosfeer
   afgeblaas of kan alternatiewelik na die turbo se inlaat gehersirkuleer
   word. Die hersirkulasie verminder die blaasklank wat die turbo
   voortbring.

[wysig] Brandstofdoeltreffendheid

   Aangesien die turbo-aanjaer die spesifieke kraglewering van 'n enjin
   beïnvloed, sal die enjin ook groter hoeveelhede afvalhitte vrystel. Dit
   kan probleme veroorsaak in motors wat nie van meet af aan ontwerp is om
   die hoë hittelading te hanteer nie. Hierdie ekstra afvalhitte saam met
   die laer kompressieverhouding van turbo-aangejaagde enjins dra by tot
   'n effens laer termiese doeltreffendheid, wat 'n klein maar direkte
   impak op die oorhoofse brandstofdoeltreffendheid het.

   Selfs al word die saamgeperste lug verkoel in 'n tussenverkoeler is die
   totale saampersing in die verbrandingskamer groter as in 'n natuurlike
   geaspireerde enjin. Om enjinklop te vermy en steeds die maksimum krag
   uit die enjin te tap, is dit soms gebruiklik om ekstra brandstof in te
   voer slegs om beter verkoeling te bewerkstellig. Die oortollige
   brandstof word nie verbrand nie maar absorbeer slegs die hitte. Terwyl
   hierdie gebruik wel lei tot verhoogde kraglewering is dit ten koste van
   brandstofekonomie en verhoogde uitlaatgasse.

[wysig] Verwysings

     * Happy 100th Birthday to the Turbocharger, Don Sherman, Automobile
       Magazine, February 2006

[wysig] Eksterne skakels

     * Artikel oor hoe turbo-aanjaers werk
     * Fotos van 5 kragtige turbo enjins

   Kategorie: Voertuigtegnologie

