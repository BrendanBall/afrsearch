Turyn


                                                                    Turyn

                                                Land:               Italië
                                               Gewes:              Piëmont
                                           Provinsie:           Turyn (TO)
                                          Koördinate:    45°04' N, 7°42' O
                                           Gestig in:              28 v.C.
                                         Oppervlakte:              130 km²
                                           Bevolking:       908 469 (2007)
                                  Bevolkingsdigtheid:          6 940 / km²
                                              Hoogte: 240 meter bo seevlak
                                   Amptelike webwerf:     comune.torino.it

   Turyn (Italiaans: Torino; Piëmontees: Turin) is die hoofstad van die
   administratiewe gebied Piëmont en 'n groot nywerheidsentrum in die
   noordweste van Italië met 908 000 inwoners in die stad en 1,7 miljoen
   in die metropolitaanse gebied.

   Turyn staan tradisioneel as die stad van die barok- en Art
   nouveau-boustyle bekend; die stad beskik daarnaas oor 'n groot aantal
   arkades. Turyn tree in Februarie 2006 as gasheerstad van die Olimpiese
   Winterspele op, en saam met die uitbou van die infrastruktuur skep
   internasionale argitekte soos Renzo Piano, Gae Aulenti en Arata Isozaki
   nuwe argitektoniese hoogtepunte.

   Inhoud

        * 1 Geskiedenis
        * 2 Geografie
        * 3 Nywerheid
        * 4 Vervoer
        * 5 Kookkuns

[wysig] Geskiedenis

   Die naam van die stad is afgelei van die Keltiese woord tau ("berge"),
   terwyl sy huidige Italiaanse naam letterlik "bulletjie" beteken. Die
   etimologiese oorsprong verwys egter na die voor-Romeinse bewoners van
   die gebied, die Taurini. Weens hulle verering van die bul, die simbool
   van die god Api, staan hulle dorp ook as Taurasia bekend. Die eerste
   skriftelike rekord oor die dorp dateer uit die jaar 218 v.C. en berig
   van die beleg en verwoesting van Taurasie deur Hannibal se troepe.

   In die 1ste eeu v.C. rig die Romeine 'n militêre kamp (Castra
   Taurinorum) in die gebied op, wat later ter ere van Augustus na Augusta
   Taurinorum herdoop is en teen hierdie tydperk sowat 5 000 inwoners het.
   Die moderne stad bewaar nog steeds die Romeinse straatrooster.
   'n Nagtelike oorsig oor Turyn
   'n Nagtelike oorsig oor Turyn

   Ná die neergang van die Romeinse Ryk verower die Langobarde Turyn in
   569, later die Franke onder Karel die Grote (774). Turyn word die setel
   van 'n Frankiese graaf, en sy opvolgers begin geleidelik hul mag oor
   die hele provinsie uitbrei.

   Na 'n tydperk van onluste, wat gekenmerk word deur die magstryd tussen
   keisers, grawe, biskoppe en landelike adel oorhandig keiser Frederik I
   Barbarossa die stad in 1159 aan die plaaslike biskoppe, wat tot 1225
   ook as politieke heersers op. Teen die einde van die 13de eeu word die
   stad by die hertogdom Savoie ingelyf. In die 15de eeu word Turyn van 'n
   groot aantal tuine en paleise voorsien en kry in 1404 ook sy eie
   universiteit.

   Emanuele Filiberto, genoem die Ysterkop, verklaar Turyn in 1563 tot die
   hoofstad van Savoie; die Koninklike Paleis (Palazzo Reale), die via Po
   (Postraat) en die Piazza San Carlo (Sint-Karlspaleis) dateer uit
   hierdie tydperk.

   Franse troepe beleër die stad in die jaar 1706, maar slaag ook na 117
   dae nie daarin om dit in te neem nie. Met die Verdrag van Utrecht word
   die Koninkryk Sardinië by Savoie ingelyf, en Turyn met 'n destydse
   bevolking van sowat 90 000 mense word deur die argitek Filippo Juvarra
   met 'n aantal nuwe geboue voorsien om sy nuwe status as Europese
   hoofstad te beklemtoon.

   Ná 'n kort besetting deur Napoléon Bonaparte se troepe beywer die stad
   hom vir die vereniging van die talle klein Italiaanse state. Danksy die
   opening van die Fréjus-tonnel word Turyn ook 'n belangrike
   vervoersentrum met 250 000 inwoners.
   Turyn, met die Wesalpe in die agtergrond
   Turyn, met die Wesalpe in die agtergrond
   Die Olimpiese Winterspele van 2006 is met 'n skouspelagtige vuurwerk
   geopen
   Die Olimpiese Winterspele van 2006 is met 'n skouspelagtige vuurwerk
   geopen

   Turyn word in 1861 die hoofstad van die Verenigde Italië, wat in
   dieselfde jaar uitgeroep is. In 1865 word die setel van die regering na
   Florence verskuif. In 1870 word Rome uiteindelik tot hoofstad van
   Italië verklaar. Ondanks sy afnemende politieke invloed groei Turyn
   vinnig tot 'n nywerheidsentrum en word die hoofkwartier van
   motorvervaardigers soos FIAT (1899) en Lancia (1909).

   Die tydperk na die Eerste Wêreldoorlog word onder meer deur konflikte
   tussen die plaaslike nyweraars en werkers gekenmerk; die besetting van
   die Lingotto-fabriek in die jaar 1920 is die hoogtepunt van 'n reeks
   stakings.

   Die nywerhede word na die Tweede Wêreldoorlog verder ontwikkel en lok
   duisende arbeiders uit die arm suidelike gebiede van Italië na Turyn,
   wat in 1960 reeds een miljoen inwoners het. Dit bereik sy grootste
   bevolkingstal van 1,5 miljoen in 1975.

   Turyn se nywerhede deurleef in die tagtigerjare 'n moeilike tyd, en
   ondanks die voortgesette groei van die metropolitaanse gebied verloor
   die stad baie inwoners. Danksy die Olimpiese Winterspele van die jaar
   2006 het die stad aansienlik verander en 'n aantal groot projekte soos
   die bou van 'n moltreinnetwerk aangepak. Die beroemde Palazzo Reale is
   gerestoureer, terwyl die Piazza Castello nou as 'n wandelstraat dien en
   tot die nuwe hart van die ou stadskern begin ontwikkel.

[wysig] Geografie

   Turyn is in Noordwes-Italië geleë. Dit word in die weste en noorde deur
   die Alpe omring en in die suide deur die Monferratoheuwels. Vier groot
   riviere vloei deur die stad: Die Po en twee takriviere, die Dora
   Riparia (uit die Keltiese duria wat "water" beteken, later deur die
   Romeine na "Duria Minor" verander) en die Stura di Lanzo, en die
   Sangone.

[wysig] Nywerheid

   Die Lingotto-gebou
   Die Lingotto-gebou

   Turyn is 'n beduidende industriële sentrum. Die stad is in besonder
   bekend as die setel vir die motorvervaardiger Fiat (Fabbrica Italiana
   di Automobili Torino), wat in 1899 daar gestig en tans die grootste
   industriële onderneming in Italië is. 'n Ander beroemde
   motorvervaardiger in die stad is Lancia, wat in 1906 gestig is en in
   1969 deur Fiat oorgeneem is. 'n Aantal ondernemings soos SKF, Dayco,
   Bertone, Italdesign-Giugiaro en Pininfarina spits hulle op die
   vervaardiging van motoronderdele en op motorontwerp en -stilering toe.

   Die Lingotto-Gebou was voorheen een van die grootste motorfabrieke ter
   wêreld en is omskep in 'n konsertgebou, kunsgalery, hotel en kultuur-,
   konvensie- en winkelsentrum. Die Lingotto staan ook bekend vir die
   toetsbaan vir nuwe motormodelle op sy dak.

   Ander ondernemings, wat in Turyn gevestig is, is Invicta (gestig in
   1821), Superga en Robe di Kappa (sportklere); De Fonseca (skoene);
   Borbonese (leerware); Lavazza (koffie en espresso); Martini
   (alkoholiese dranke); Peyrano en Caffarel (lekkergoed); Einaudi, Utet,
   Sei, Allemandi en Bollati Boringhieri (uitgewers). Ook belangrik is die
   lug- en ruimtevaartonderneming Alenia.

   Die klemtoon van Turyn se ekonomie lê tans op navorsing en
   hoëtegnologie. Naas die motorvervaardiging en die tekstielbedryf begin
   ook die inligtingsbedryf, telekommunikasie, industriële outomatisering
   en robottegnologie 'n groter rol speel. Die sentrale ligging van die
   stad en uitstekende pad-, spoorweg- en lugverbindings met Europese en
   oorsese sentrums verseker dat Turyn se nywerhede tot die belangrikste
   Italiaanse uitvoerders behoort, en baie buitelandse ondernemings het
   hulle Italiaanse hoofkwartiere in die stad gevestig.

[wysig] Vervoer

   Die plaaslike sjokolade-spesialiteit Gianduiotto het sy eie kode...
   Die plaaslike sjokolade-spesialiteit Gianduiotto het sy eie kode...

   Die stad beskik oor drie treinstasies, Porta Nuova, tans die hoofstasie
   van Turyn, Porta Susa en Lingotto, en danksy die nuwe spoorlyn van
   Milaan na Novara ook oor 'n hoësnelheidstreinverbinding met Milaan en
   sy internasionale lughawe Malpensa. 'n Bykomende verbinding met die
   Franse metropool Lyon word beplan.

   Turyn se nuwe outomatiese moltreinnetwerk, die Metropolitana di Torino,
   is op 4 Februarie 2006 ter geleentheid van die Olimpiese Winterspele
   ingewy.

[wysig] Kookkuns

   Turyn en Piëmont is eersterangse sentrums van die kookkuns, wat onder
   meer deur 'n sterk Franse invloed gekenmerk word. Turynse sjokolade is
   vir die eerste keer in die 17de eeu vervaardig en is deur die eeue heen
   tot 'n luukse snoepery ontwikkel, wat met plaaslike nougat en
   haselneute verfyn en onder meer as pralinees aangebied word.

   Gianduiotto, 'n soort nougat, is die mees bekende Turynse
   sjokolade-spesialiteit. Sy kenmerke is die ongewone vorm van 'n boot,
   wat onderstebo gedraai het, en die goue of silwerkleurige blinkpapier
   van sy verpakking. Gianduiotto se hoofbestanddele is suiker, kakao en
   haselneutdeeg. Die uitvinding van hierdie spesialiteit word aan ene
   Michele Prochet toegeskryf, wat in 1865 vir die eerste keer heeltemaal
   fyngemaalde haselneute vir sy sjokolade gebruik het.

   Die Italiaanse skrywer Astigiano Bruno Gambarotta het selfs sy parodie
   op die Amerikaanse blitsverkoperboek The Da Vinci Code, "Il Codice
   Gianduiotto", aan die Gianduiotto-sjokolade gewy.

   Die Turynse sjokoladeroom Nutella geniet eweneens wêreldfaam. Maar ook
   die plaaslike vermoet-soorte, veral Martini ('n handelsmerk van die
   Turynse stokery Martini & Rossi) en Cinzano, en bicerin (wat in
   Piëmontees letterlik "glasie" beteken), 'n koffiespesialiteit, wat van
   espresso, kakao en slagroom gemaak en in 'n spesiale ronde glas bedien
   word, is wêreldwyd bekend. Die Turynse vervaardiger Lavazza is een van
   die belangrikste verskaffers van espresso ter wêreld.

   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Stede in Italië

