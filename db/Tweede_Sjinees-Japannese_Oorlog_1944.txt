Tweede Sjinees-Japannese Oorlog


   Japannese troepe marseer Shenyang binne tydens die Mukden-insident.
   Japannese troepe marseer Shenyang binne tydens die Mukden-insident.

   Die Tweede Sjinees-Japannese Oorlog (7 Julie 1937 tot 9 September 1945)
   was 'n oorlog tussen die Republiek van Sjina en die Japannese
   Keiserryk, beide voor én tydens die Tweede Wêreldoorlog.

   Alhoewel die twee lande reeds sedert 1931 elke nou en dan militêr
   gebots het, het 'n volskaalse oorlog in 1937 begin en is eers met die
   oorgawe van Japan in 1945 beëindig. Die oorlog was die gevolg van 'n
   dekade-lange Japannese imperialistiese beleid wat ten doel gehad het om
   Sjina beide op politieke en militêre vlak te domineer, asook om toegang
   tot die land se enorme grondstofbronne en ander bronne te bekom.
   Terselfdertyd het die groeiende Sjinese nasionalisme en idees oor
   selfbeskikking dié versettingsoorlog onvermydelik gemaak. Voor 1937 het
   die twee kante in klein, plaaslike gevegte betrokke geraak, waarna
   verwys word as "insidente": vir 'n verskeidenheid redes het beide
   nasies hulself daarvan weerhou om 'n volskaalse oorlog te verklaar. Die
   1931 inval van Mantsjoerye deur Japan staan bekend as die "Mukden-" of
   "Mantsjoerye-insident". Die laaste van hierdie "insidente" was die
   Marco Polo-brug insident van 1937, wat die begin van 'n volskaalse
   oorlog tussen hierdie twee lande ingelei het.

   Sjina het van 1937 tot 1941 alleen teen Japan geveg, maar na die Aanval
   op Pearl Harbor het die Tweede Sjinees-Japannese Oorlog met die groter
   konflik van die Tweede Wêreldoorlog saamgesmelt.
   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Saadjies • Geskiedenis van Japan • Geskiedenis van Sjina •
   Oorloë

