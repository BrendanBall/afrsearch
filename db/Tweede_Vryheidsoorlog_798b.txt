Tweede Vryheidsoorlog


   Boerekrygers gedurende die Tweede Vryheidsoorlog.
   Boerekrygers gedurende die Tweede Vryheidsoorlog.

   Die Tweede Vryheidsoorlog is die stryd tussen Boere Nasionalisme en
   Britse Imperialisme wat tussen 1899 en 1902 in Suid-Afrika gewoed het.

   Inhoud

        * 1 Oorsig
        * 2 Oorsaak van die oorlog
        * 3 Die verloop van die oorlog
             + 3.1 Voorbereiding
             + 3.2 Eerste fase
             + 3.3 Guerillategniek van die bittereinders
             + 3.4 Konsentrasiekampe, volksmoord en 'n verskroeide aarde
             + 3.5 Die einde van die oorlog
        * 4 Bronne
        * 5 Eksterne skakels

[wysig] Oorsig

   Die Tweede Vryheidsoorlog, ook bekend as die Suid-Afrikaanse oorlog
   oftewel die Anglo-Boereoorlog het vanaf Oktober 1899 tot Mei 1902
   geduur. Gedurende hierdie oorlog het die twee Afrikanerstate, die
   Zuid-Afrikaansche Republiek (ou Transvaal) en die Republiek van die
   Oranje-Vrystaat, kragte gemeet met die Britse Ryk, spesifiek die Kaapse
   en Natalse kolonies van Groot Brittanje. Die hele gebied waaroor
   hierdie oorlog plaasgevind het vorm vandag deel van die Republiek van
   Suid-Afrika.

   Oor die sowat twee-en-'n-halwe jaar wat die oorlog geduur het, het dit
   Brittanje nagenoeg 200 miljoen pond, 448 435 Britse- en Rykssoldate en
   sowat 20 000 Britse lewens gekos om 'n "boererebellie" te bemeester.

   Aan die kant van die Boererepublieke was die koste van die oorlog baie
   hoog. Elke republiek se ekonomie is totaal vernietig deur die
   "Verskroeide Aarde Beleid" wat deur die Britse generaals toegepas is.
   Toe die Boere by die Vrede van Vereeniging hul wapens neerlê, het baie
   as hoofrede vir hul oorgawe die lyding van hul vrouens en kinders
   aangevoer. Ongeveer 5 000 Boere het gedurende die oorlog gesneuwel, en
   ten minste 20 000 Boere en 12 000 Afrikane of Bantoes het hul lewens in
   konsentrasiekampe verloor, meestal kinders onder 16 jaar, hoofsaaklik
   as gevolg van swak voorbereiding, 'n tekort aan behoorlike sanitasie en
   swak skuiling.

[wysig] Oorsaak van die oorlog

   Die oorsaak van die oorlog is 'n baie kontroversiële saak. Aan die
   Britse kant was dit 'n saak van polemiek vanaf die oomblik waarop dit
   uitgebreek het. Anti-imperialiste, en daarna Marksiste, het die oorlog
   as 'n produk van 'n kapitalistiese sameswering gesien wat daarop gemik
   was om, deur middel van brute krag, die diamant- en goudvelde van die
   Vrystaat en Transvaal te bekom.

   Meer moderne interpretasies sien Britse beleid as geskaak deur radikale
   imperialiste soos Cecil John Rhodes en Lord Alfred Milner wat gevrees
   het dat die nuut gevonde rykdom van die Boererepublieke, die droom van
   'n Britse Suid-Afrika sou ontspoor. Rykdom het die Boererepublieke in
   staat gestel om hulself van die halter van Britse voogdyskap te bevry
   en om hul eie, onafhanklike buitelandse beleid na te volg, wat die deur
   kon oopmaak vir Duitse beheer oor die belangrike Kaapse roete na Indië.

   Brittanje het daarop aangedring dat die Britse onderdane wat op die
   goudmyne in die Witwatersrand werk, stemreg moes kry. President Paul
   Kruger van die Transvaal het geweier en gese: "hulle wil nie stemreg hê
   nie, hulle wil ons land hê". President Marthinus Steyn van die Vrystaat
   het hom by Kruger geskaar en die lot van die Vrystaat as dieselfde as
   die lot van Transvaal beskryf.

[wysig] Die verloop van die oorlog

[wysig] Voorbereiding

   Nieteenstaande die verslegtende verhoudinge tussen Kaapstad en die
   Boererepublieke gedurende die laaste dekade van die negentiende eeu,
   was die Britte merkbaar swak voorberei vir oorlog op die vooraand
   daarvan. Die vernederende nederlaag aan die hande van die boere by die
   Slag van Majuba gedurende die Eerste Vryheidsoorlog ten spyt, was die
   Boererepublieke nie as ernstige teenstaanders geag nie. Britse militêre
   intelligensie het gereken dat die Boere slegs 3 000 man in die veld sou
   kon plaas om klein skaalse klopjagte in die Kaap en Natal uit te voer,
   terwyl hulle uiteindelik daartoe in staat was om sowat 30 000 berede
   manskappe in Natal alleen aan te wend. Die Britse opperbevelhebber,
   Lord Wolseley het geglo, en die Britse oorlogsminister, Lord Lansdowne,
   het saamgestem dat 'n garnisioen van 20 000 Britse soldate genoeg sou
   wees om die Britse belange in Suid-Afrika te beskerm.

   In 1895, na die Jamesoninval, was Kruger seker dat Brittanje op oorlog
   ingestel was. Hy het 'n klein staande leër op die been gebring en sy
   administrasie versterk deur knap, jong Afrikaners soos Jan Smuts aan te
   stel. Daar is probeer om steun van pro-Boere in Engeland en Europa te
   werf, maar geen tasbare steun is verleen nie. Die twee klein republieke
   het alleen teen die magtigste ryk in die wêreld gestaan. Toe Kruger
   gevra is hoekom hy teen so ‘n oormag veg, was sy antwoord: "'n Man sal
   nie 'n leeu aanval met ‘n mes in sy hand nie, maar net 'n lafaard sal
   nie met alle mag veg as die leeu hom aanval nie.". Die Boerepublieke
   het egter wel daarin geslaag om hulself te voorsien van Duitse
   Mausergewere en Franse "Long Tom"-langafstandkanonne. Die Russiese
   tsaar het 'n paar veldambulanse voorsien en die Transvaal se
   artilleriekorps is deur Duitsers opgelei.

[wysig] Eerste fase

   Die eerste skote in die oorlog het op 12 Oktober 1899 geklap nadat
   Brittanje die ultimatum van die Boererepublieke verwerp het. Die Boere
   het tot die aanval oorgegaan en 'n 160 km van die Kaap binnegeneem
   terwyl hulle in Natal tot teenaan die Tugelarivier gevorder het.
   Mafeking en Kimberley het Britse eilande in 'n Boergedomineerde veld
   geword, terwyl die Britse garnisioen in Natal by Ladysmith vasgekeer en
   beleër is. Die Britse leër het in verskeie veldslae tweede gekom. Op 11
   Desember is 'n frontaanval deur Britse soldate wat deur artillerievuur
   ondersteun is, afgemaai deur Boere wat hulself in loopgrawe ingegrawe
   het by Magersfontein naby Kimberley. Op 15 Desember by Colenso, het
   4 000 Boere, ingegrawe in die hoogtes op die Noordelike bank van die
   Tugela, 'n aanval van 16 000 Britte afgeweer wat wou deurbreek na
   Ladysmith. Hierdie 5 dae is deur die Britse magte as die Swart Week
   bestempel. Gedurende hierdie tydperk het hulle 7 000 manskappe verloor
   en geen positiewe strategiese resultate verkry nie.

   Smuts sou egter later melding maak van die "konserwatiewe
   kortsigtigheid" van die ouer geslag generaals, wat "die goue
   geleentheid" van oorwinning laat wegglip het. Britse troepe het deur
   Kaapstad en Durban ingestroom. Onder die opperbevel van Lord Roberts,
   wat generaal Kitchener as stafhoof gehad het, het die Britse
   versterkings vinnig na die front beweeg en die beleërde dorpe ontset.
   Hulle het 4 000 man onder generaal Piet Cronje by Paardeberg gevange
   geneem en Bloemfontein op 13 Maart 1900, Johannesburg op 5 Mei en
   Pretoria op 6 Junie ingeneem.

   Op 21 Oktober 1900, net voordat die Britte hom kon vang, het President
   Kruger, van Delagoabaai, vandag Maputo in Mosambiek, na Europa vertrek
   om steun vir die Boere se saak te probeer werf. Hy het meer as drie
   jaar later in Switserland as banneling gesterf. President Steyn het tot
   aan die einde van die oorlog saam met die Vrystaatse guerillavegters in
   die veld gebly en die grootste bittereinder geword. Die republieke was
   verlore. Op 24 Mei en 1 September het Brittanje die administrasie van
   onderskeidelik die Oranjerivierkolonie en die kolonie van Transvaal
   oorgeneem. Britse magte het al die infrastruktuur in Suid-Afrika soos
   die spoorlyne beheer en die 20 000 vegtende Boere wat oorgebly het, was
   feitelik heeltemal sonder steun.

[wysig] Guerillategniek van die bittereinders

   Net na die val van Pretoria, het die Transvaalse militêre leiding
   onmiddelike oorgawe aanbeveel. President Steyn was woedend en het aan
   die Transvalers geskryf dat die ZAR die Vrystaatse burgers en Kaapse
   rebelle in 'n rampspoedige oorlog betrek het. "Wil die ZAR nou 'n
   skandelike en selfsugtige vrede sluit die oomblik dat die oorlog sy
   grense bereik? Wat die ZAR ook al doen, die Vrystaters sal tot die
   bitter einde veg." Die geveg is toe deur almal voortgesit.

   In hierdie tydperk was die Boere generaals mense wat progressief was,
   kommersiële boere en professionele aambagslui. Hulle het net om een
   rede geveg: Hul onafhanklikheid. Die bittereinders het guerillategniek
   gevolg en in klein, beweeglike kommando's geveg. Hulle het treinspore
   gesaboteer, die voorrade van die Britse troepe onderskep en gevegte
   uitgelok en dan weer gevlug.

   Gedurende hierdie tydberk was daar die "joiners". Dit was Boere wat
   hoofsaaklik as spioene vir die Britte opgetree het gedurende die laaste
   18 maande van die oorlog. Daar is geskat dat 5 000 Boere teen April
   1902 die Britse oorlogspoging gesteun het. Baie Boere het die Britse
   saak gesteun omdat hulle geglo het dat daar vir hulle 'n beter bedeling
   onder die Britte wag en dat hulle na hulle plase kon terugkeer en groot
   skade en leed kon vermy deur oor te gee of te "hendsop".

   Die Britse opperbevel het van twee taktieke gebruik gemaak om die
   bittereinders te beveg. Eerstens is linies blokhuise en doringdraad
   opgerig om Boerevegters uit die een distrik na die ander uit te sluit,
   om hulle sodoende saam te hok om gevang te word. Hierdie taktiek was
   baie duur en hoewel baie dramaties, kon dit geen groot gevegte tussen
   die Boere wat die prooi was en Britse jagters uitlok nie. Die tweede
   taktiek wat gebruik was, die Verskroeide Aarde Beleid, het berus op die
   vernietiging van die Boere se voorraadbasis deur hul plase te vernietig
   en die Boere se vrouens en kinders in konsentrasiekampe saam te hok.
   Vlugtelingkampe wat verplaasde Boerefamilies moes huisves het so vroeg
   as Julie 1900 verskyn.

[wysig] Konsentrasiekampe, volksmoord en 'n verskroeide aarde

   Die Britte het nooit 'n totale oorlog gevoer waarin almal voor die voet
   geskiet is nie. Onderskeid is tussen vegtende en nie-vegtende Boere
   getref. Van die einde van 1900 het Britse troepe voor die voet (behalwe
   waar daar hendsoppers was) opstalle afgebrand en vee uitgewis.
   Verwoesting en chaos is oor amper die hele Vrystaat en Transvaal
   gesaai.

   Kampe is opgerig om die misplaasde Boere vroue en kinders te huisves.
   Swart mense wat deur die oorlog ontwrig was, was in aparte kampe
   geplaas. Die plasing van die kampe was swak en die inwoners het
   onvoldoende voeding gekry. Uiterste leiding in haglike omstandighede
   het die inwoners van die kampe elke dag getreiter. Baie het gesterf,
   veral van buiktifus en masels. Die Britse publiek, plaaslik en in
   Brittanje, het eers bewus geraak van wat in die kampe gebeur toe Emily
   Hobhouse in Engeland verlof gekry het om die kampe te besoek. Hobhouse
   het in Desember 1900 Engeland verlaat en in Mei 1901 teruggekeer. Sy
   was met afgryse vervul oor wat sy gesien het en sy het die publiek
   geskok met haar onthullings. Teen Oktober 1901 het die sterftekoers tot
   344 per duisend in die kampe opgeskiet. Kinders onder vyf jaar oud het
   feitlik geen kans op oorlewing gehad nie. Teen die einde van 1901 het
   'n kommissie van Engelse vroue, wat oorlogsondersteuners was, ook
   besoeke by die kampe afgele. Hulle was net so geskok soos Hobhouse en
   'n aantal aanbevelings gemaak wat die dodetal skerp laat daal het toe
   dit uitgevoer was.

   Die mans, Britte en Boere, was verslae oor die vroue se dapperheid en
   wat hulle bereid was om te verduur vir die Boere se stryd. Die vrouens
   was onversetlik in hul aandrang dat hul mans en seuns vir
   onafhanklikheid moes voortveg. Sommige vroue het verklaar dat hulle
   verkies om hul huise te sien afbrand eerder as dat hul mans oorgee.
   Daar het 4 177 Boerevroue en 22 074 Boerekinders in die kampe gesterf.
   Die Nasionale_Vrouemonument by Bloemfontein is opgerig ter nagedagtenis
   van die Boervroue van die Tweede Vryheidsoorlog, sowel as "Die
   Oorlogsmuseum".

[wysig] Die einde van die oorlog

   Teen die begin van 1902 het die Boeremagte gekrimp tot 10 000
   Transvalers, 6 000 Vrystaters en 3 000 Kaapse rebelle. In
   Suidoos-Transvaal het 'n Zoeloemag 'n Boerelaer aangegeval en 56
   burgers doodgemaak. Die militere vooruitsigte vir die Boere het al hoe
   swakker geraak.

   In Mei 1902 het sestig Boereleiers met Britse verlof by Vereeniging
   vergader om oor vrede te besluit. Die Vrystaters was nog steeds gekant
   teen vrede sluit, maar die swak gesondheid van Steyn het hul saak baie
   verswak. Die vredesvoorwaardes het ingesluit dat die Boere die Britse
   monarg erken as wettige heerser, Boere kon hul besittings, insluitend
   gewere vir verdediging, behou en Nederlands sou in die skole van
   Transvaal en die Vrystaat as vak onderrig word mits die ouers dit
   verlang. Op 31 Mei het die vergadering met 54 stemme teen 6 besluit om
   hierdie voorwaardes te aanvaar.

[wysig] Bronne

     * Douglas Porch: Wars of Empire. London: Cassell & Co., 2000  ISBN
       0-304-35271-3
     * Hermann Giliomee: Die Afrikaners, 'n biografie. Kaapstad:
       Tafelberg, 2004  ISBN 0-624-04181-6

[wysig] Eksterne skakels

     * Anglo-Boereoorlog museum in Bloemfontein. Anglo-Boereoorlog Museum
     * Boerenoorlog op Hemelbestormer.nl
     * Vlaanderen en de Anglo-Boerenoorlog en ander Boereoorlog verwante
       inligting op Afrikaans.be
     * With the Boer Forces, deur Howard C. Hillegas. 'n Boek geskrewe
       deur 'n Britse joernalis wat tyd saam met die Boere tydens die
       oorlog deurgebring het. Beskikbaar gestel deur die Gutenberg
       projek.

   Kategorie: Tweede Vryheidsoorlog

