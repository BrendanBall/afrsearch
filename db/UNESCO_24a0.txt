UNESCO


   Die vlag van die UNESCO
   Die vlag van die UNESCO

   UNESCO is die Engelse afkorting vir United Nations Educational,
   Scientific and Cultural Organization (Opvoedkundige, Wetenskaplike en
   Kulturele Organisasie van die Verenigde Nasies), 'n spesiale
   organisasie van die Verenigde Nasies wat in 1945 gestig is en sy
   hoofkwartier in die Franse hoofstad Parys het. Tans het 191 lande as
   lede by die UNESCO aangesluit, waaronder ook Suid-Afrika, een van die
   twintig stigterslede.

   Die UNESCO is onderverdeel in 'n Algemene Konferensie en 'n Uitvoerende
   Raad, terwyl die Sekretariaat-Generaal die UNESCO se bedrywighede
   bestuur.

   Die UNESCO is veral werksaam op die gebied van die onderwys, sosiale
   wetenskappe, natuurwetenskappe, die internasionale kulturele
   samewerking en die inligtingsbedryf (wat onder meer die pers,
   uitsaaidienste, televisie en filmkuns insluit). Die UNESCO bevorder ook
   geletterheid in ontwikkelende lande en bewaar die wêreldkultuurerfenis.
   Die lys van wêrelderfenisgebiede word deur die UNESCO saamgestel.

[wysig] Doelstellings

   Die UNESCO beywer hom veral vir die reg op 'n basiese opleiding vir
   almal en loods gesondheids- en higiëneprogramme. Die bestryding van
   VIGS en dwelmsug en die heropbou van die onderwysstelsel in gebiede,
   wat deur natuurrampe getref of deur burgeroorloë verwoes is, vorm tans
   'n belangrike bestanddeel van die UNESCO se internasionale
   bedrywighede.

   Aktiwiteite op wetenskaplike gebied sluit die bevordering van die
   internasionale samewerking ten opsigte van die oseanografie,
   hidrologie, geologie en omgewingswetenskappe in. Die bewaring van
   biologiese spesies en die beskerming van waterhulpbronne staan bo-op
   die lys van die UNESCO se doelstellings in hierdie verband.

   Die UNESCO doen ook navorsing oor die toepassing van moderne
   wetenskappe en die gevare wat dit inhou. Die afdeling Kommunikasie en
   inligting ondersoek probleme in verband met die opkoms van 'n wêreldwye
   inligtings- en kennismaatskappy. Persvryheid en toegang tot belangrike
   inligting geniet besondere aandag, en die UNESCO verskaf 'n
   verskeidenheid dienste aan ontwikkelende lande soos die opleiding van
   joernaliste en die opbou van nuusdienste en radiostasies.

   Die bewaring van die kulturele erfenis van die mensdom word deur 'n
   onderafdeling van die UNESCO bevorder, die World Heritage Committee
   (die "Wêrelderfenis-komitee").

   Die UNESCO is tans besig om 'n ooreenkoms vir die bewaring van die
   kulturele diversiteit uit te werk en koördineer ook aktiwiteite in
   verband met die Verenige Nasies se Wêrelddekade van Onderwys vir
   Volhoubare Ontwikkeling (2005-2014).

[wysig] Die twintig stigterslede

     * Verenigde Koninkryk
     * Nieu-Seeland
     * Saoedi-Arabië
     * Suid-Afrika
     * Australië
     * Indië
     * Meksiko
     * Frankryk
     * Dominikaanse Republiek
     * Turkye
     * Egipte
     * Noorweë
     * Kanada
     * Volksrepubliek van Sjina
     * Denemarke
     * Verenigde State
     * Tsjeggië
     * Brasilië
     * Libanon
     * Griekeland

   Verenigde Nasies: Gespesialiseerde Organisasies   Vlag van die VN
   IAEA | ICAO | IFAD | ILO | IMO | ITU | FAO | UNESCO | UNICEF | UNIDO |
               Wêreldposunie | Wêreldbank | WGO | WIPO | WMO

   Kategorie: Verenigde Nasies

