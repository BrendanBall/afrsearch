USS Constitution


   Die USS Constitution seil in Massachusetts-baai op 21 Julie 1997.
   Die USS Constitution seil in Massachusetts-baai op 21 Julie 1997.

   Die USS Constitution, bekend as "Old Ironsides" is 'n houtromp
   driemasfregat van die Amerikaanse vloot. Vernoem na die Amerikaanse
   grondwet is sy die oudste drywende in vaart gestelde skip in die
   wêreld. (HMS Victory is drie dekades ouer, maar is permanent in 'n
   droogdok gestasioneer).

   Constitution was een van ses fregatte goedgekeur vir vervaardiging
   ingevolge die Amerikaanse Vlootwet van 1794. Joshua Humphreys het die
   skepe as slagskepe ontwerp. Groter en swaarder bewapen as die
   standaard-fregat was die Constitution en haar susters formidabele
   opponente selfs vir sommige top-oorlogskepe van die tyd.

   Inhoud

        * 1 Geskiedenis
        * 2 Tydlyn
        * 3 Spesifikasies
        * 4 Verwysings

[wysig] Geskiedenis

   Die USS Constitution in geveg met die HMS Guerriere op 2 Augustus 1812.
   Skildery deur Michel Felice Corne (1752-1845).
   Die USS Constitution in geveg met die HMS Guerriere op 2 Augustus 1812.
   Skildery deur Michel Felice Corne (1752-1845).

   Gebou in Edmund Hart se skeepsbouaanleg in Boston van elastiese
   eikehout, is die Constitution se planke tot sewe duim (178 mm) dik. Die
   skip se ontwerp was ook uniek vir sy tyd weens die diagonale
   kruisverspanning van die skeepsraamwerk wat besonder bydra tot die skip
   se strukturele sterkte. Paul Revere het die koper spykers en boute wat
   die planke aanmekaar hou het en die koper omhulsel wat die romp beskerm
   het vervaardig. Die Constitution het die eerste keer gevaar op 22 Julie
   1798 en het haar eerste aktiewe patrolering gedoen teen die suidoos kus
   van die VSA gedurende die Kwasi-oorlog met Frankryk.

   In 1803 word die Constitution aangewys as die vlagskip van die
   Mediterreense eskader onder bevel van Kaptein Edward Preble. Die skip
   het gedien teen die Barbaryse state van Noord-Afrika, wat tribuut van
   die VSA geëis het in ruil daarvoor om VSA kommersiële vaartuie toegang
   tot Mediterreense hawens te gee. Preble het 'n aggressiewe veldtog teen
   Tripolie begin deur hawens te blokkeer en fortifikasies te bombardeer.
   Uiteindelik het Tripolie, Tunisië, en Algerië toegestem tot 'n
   vredesverdrag. Constitution het die Noord-Afrikaanse kus vir twee jaar
   na die oorlog beëindig is gepatroleer om die voorwaardes van die
   vredesverdrag af te dwing.

   Sy keer terug na Boston in 1807 vir twee jaar van herstelwerk. Die skip
   word weer in vaart gestel as die vlagskip van die Noord-Atlantiese
   eskader in 1809 onder bevel van Kommandeur John Rodgers. Teen vroeg
   1812 het verhoudinge met die Verenigde Koninkryk agteruitgegaan en die
   VSA-Vloot het begin voorberei op oorlog, wat op 20 Junie verklaar is.
   Kaptein Isaac Hull wat in 1810 aangestel is as die Constitution se
   bevelvoeder neem haar uit op die see op 12 Julie sonder opdrag met die
   doel om ‘n blokkade van die hawe te verhoed. Sy plan was om by die vyf
   skepe van Rodgers se eskader aan te sluit.

   Die Constitution neem vyf skepe waar buite Egg Harbor, New Jersey op 17
   Julie. Teen die volgende oggend word die skepe geëien as 'n Britse
   eskader wat die Constitution ook raakgesien het en het nader beweeg.
   Hull en sy bemanning het bote te water gelaat om hul skip buite
   reikafstand te sleep. Deur gebruik te maak van kegankers om die skip
   vorentoe te sleep en deur die seile nat te maak met die doel om ten
   volle gebruik te maak van die wind, het Hull stadig begin om weg te
   beweeg van die Britse skepe. Na twee dae en nagte kon die Constitution
   uiteindelik daarin slaag om van die ander skepe weg te kom.
   Die USS Constitution onderweg op haar jaarlikse tog in die Boston-hawe.
   Die USS Constitution onderweg op haar jaarlikse tog in die Boston-hawe.

   'n Maand later op 19 Augustus, kom die Constitution te staan teen een
   van dié skepe, die fregat HMS Guerriere, teen die kus van Nova Scotia.
   Die Britse skip vuur die eerste kanonskoot en twintig minute later was
   die Guerriere sodanig beskadig dat dit nie meer geloon het om haar te
   probeer sleep na ‘n hawe nie. Hull het sy swaarder breedsye en die skip
   se uitsonderlike seilvermoë gebruik om die Britse skip te verslaan. Die
   Britte het tot hul verbasing gesien hoe hul skote van die Constitution
   se romp afspat wat aanleiding gegee het tot die bynaam "Old Ironsides."

   Onder bevel van William Bainbridge, het "Old Ironsides" te staan gekom
   teen HMS Java, nog 'n Britse fregat, in Desember. Hul drie uur lange
   geveg laat die Java sodanig beskadig, dat dit nie weer herstel kon word
   nie. Die skip is aan die brand gesteek. Die Constitution se oorwinings
   het die Amerikaners se moraal verhoog.

   Ten spyte daarvan dat die Constitution etlike maande in hawens
   deurgebring het, hetsy vir herstelwerk of as gevolg van blokkades slaag
   die fregat daarin om nog agt skepe te onderskep, insluitende 'n Britse
   fregat en 'n sloep waarteen Constitution gelyktydig geveg het, voor
   vrede verklaar is in 1815. Na ses jaar van uitgebreide herstelwerk keer
   sy terug as vlagskip van die Mediterreense eskader. Sy seil terug na
   Boston in 1828.

   'n Ondersoek in 1830 bevind haar nie geskik vir seevaart nie, maar die
   Amerikaanse publiek het negatief gereageer op die voorstel dat die skip
   tot niet gemaak moet word, veral na die publikasie van Oliver Wendell
   Holmes se gedig "Old Ironsides." Die Amerikaanse kongres het 'n
   begrotingsrede vir die rekonstruksie van die skip aanvaar en die
   Constitution word in 1835 weer in diens gestel. Sy dien as die vlagskip
   in die Middellandse See en in die Suidelike Stille Oseaan. Sy onderneem
   'n 30-maand lange vaart om die wêreld vanaf Maart 1844. In die jare
   1850 patroleer sy die Afrikaanse kus om te soek vir skepe wat slawe
   vervoer. Gedurende die Amerikaanse burgeroorlog dien sy as 'n
   opleidingskip vir adelborse.

   Na nog 'n periode van herbou in 1871, het sy goedere vir die
   Parys-uitstalling van 1877 vervoer en het weer as 'n opleidingskip
   gedien. Sy is uit vaart gestel in 1882, en was toe as 'n ontvangskip in
   Portsmouth, New Hampshire gebruik. Sy keer terug na Boston om haar
   honderjarige verjaarsdag te vier in 1897.

   In 1905 het die openbare mening haar weer van vernietiging gered en in
   1925 word haar restorasie moontlik gemaak deur die donasies van
   skoolkinders en patriotiese groepe. Sy word in vaart gestel op 1 Julie
   1931, en word getou vir 'n toer van 90 hawestede aan die Atlantiese,
   Golf en Stille oseaan kuste van die Verenigde State. Meer as 4 600 000
   mense besoek die skip gedurende die driejarige reis. In 1941 word sy
   weer permanent in vaart gestel, en 'n wet van die Kongres in 1954 maak
   die Sekretaris van die Vloot verantwoordelik vir die onderhoud op die
   skip. Die USS Constitution is tans gedok in die Ou-Vlootskeepswerf in
   die Charlestownseksie van Boston. Dit is oop vir die publiek.

   Van 1992-95 ondergaan die Constitution 'n 44 maande onderhoudsessie
   waarna die skip weer instaat is om op die see te vaar. Op 21 Julie
   1997, as deel van haar 200ste verjaarsdag vieringe, seil die
   Constitution vir die eerste keer in meer as 'n honderd jaar. Sy word
   gesleep van haar gewone posisie in Boston na Marblehead, span ses seile
   (verlê, boseil, en drywer), en beweeg vir 'n uur sonder hulp en lewer
   'n 21-kanonsaluut.

   Die moderne rol van "Old Ironsides" is om as "staatsskip" te dien. Die
   skip se missie is om die VSA-Vloot te bevorder deur die miljoene
   jaarlikse besoekers. Die bemanning van 55 matrose deel in seremonies,
   opvoedkundige programme, spesiale gebeure en tree op as toerleiers op
   die skip.

[wysig] Tydlyn

     * 21 Oktober 1797: USS Constitution word bekendgestel by die Edmond
       Hartt's Skeepswerf, Boston.
     * Augustus 1798: uitgeroep vir aksie gedurende die Kwasi-oorlog met
       Frankryk.
     * 1803–1806: Vlagskip, Meditereense eskader, Tripolie-oorlog.
     * 1812–1815: Oorlog met die Verenige Koningkryk.
     * 18 Augustus 1812: Verslaan die 38-kanon Britse fregat HMS
       Guerriere. Bemanning noem haar "Old Ironsides" aangesien kanonballe
       van haar romp afgebons het tydens die geveg.
     * 29 Desember 1812: Neem die Britse fregat HMS Java en vyf kleiner
       vaartuie oor.
     * 1828–1830: In Boston deur vloot bevelvoeders as onseewaardig
       verklaar, word sy gered deur die gedig "Old Ironsides" deur Oliver
       Wendell Holmes.
     * Maart 1844: Begin 'n 30-maand reis om die wêreld.
     * 1931–1934: Nasionale vaart neem "Old Ironsides" na 90 Amerikaanse
       stede en keer terug na die Bostonhawe.
     * Maart 1996–1997: Voltooi 'n 44-maand restorasie.

[wysig] Spesifikasies

     * Bouers: Kol. George Claghorn, Edmond Harrt's Skeepswerf, Boston,
       Massachusetts.
     * Koste: $302 718 (1797 dollars)
     * Andrywing: (4 000 m²) van seil aan drie maste
     * Mas lengte: voormas, 60 m; hoofmas, 67 m; agtermas, 52,56 m
     * Waterverplasing: 2 200 t
     * Spoed: 24 km/h
     * Ankers: twee hoofankers 2400 kg; een plaatanker 2400 kg; een
       stroomanker 500 kg; en twee kegankers 180-320 kg

[wysig] Verwysings

   Commons
   Multimedia oor hierdie onderwerp is te vinde op Wikimedia Commons onder
   die titel:
   USS Constitution
     * Thomas P. Horgan, Old Ironsides (Burdette & Co., 1963)
     * Tyrone G. Martin, A Most Fortunate Ship (Globe Pequot Press, 1980)
     * 'n Fiktiewe weergawe van die 1812 geveg tussen Constitution en Java
       kom voor in die roman The Fortune of War deur Patrick O'Brian.

   Kategorieë: Seevaart • Verenigde State van Amerika • Skepe

