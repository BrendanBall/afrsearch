Ugie


   Ugie is 'n dorpie in die destydse Noordoos-Kaap aan die suidelike voet
   van die Drakensberg, 21 km suidwes van Maclear.

   Dit het uit 'n sendingstasie, wat by Gatberg in 1863 deur die sendeling
   eerw. William Murray opgerig is en deur hom vernoem na die Ugierivier
   in Skotland, waar hy gebore is, ontwikkel. Die dorp is in 1885 gestig
   en verkry 'n bestuursraad in 1916. Die dorpie is bekend om sy groot,
   niekerklike weeshuis wat in 1918 hier deur ds. M.T.R. Smit gestig is na
   aanleiding van die Griep-epidemie om sorg te beid aan kinders wat deur
   die epidemie wees gelaat is.

[wysig] NG gemeente

   Die gemeente van die Nederduitse Gereformeerde Kerk is op 14 Februarie
   1903 van Umtata, nou Mthatha, afgestig. Die nuwe gemeente het bestaan
   uit Ugie, Maclear, Tentkop, Mount Fletcher en Gubenxa. Die ledetal was
   maar klein en die gemeente het sy eiesoortige probleme gehad. Die paaie
   was ook so sleg dat huisbesoek per perd gedoen moes word.

   Die eerste leraar was ds. A. Ahrbech, wat in Maart 1903 bevestig word.
   Hy moes egter reeds in 1905 weens swak gesondheid aftree. Die hoeksteen
   van die kerk is tydens die vierde leraar, ds. J.N. Vlok, se
   dienstydperk op 23 Julie 1910 gelê.

   Ds. Vlok is opgevolg deur ds. J.J. Ackermann en hy op sy beurt deur ds.
   M.T.R. Smit wat eers koshuise vir arm en verwaarloosde kinders in 1918
   opgerig het en daarna die Ugie-weeshuis in 1922. Een van die bekende
   ouddirekteure van die weeshuis is die skrywer ds. Solly Ozrovech van
   1958 tot 1965. Die hoeksteen van die nuwe kerkgebou is in 1953 gelê.

   Hier was in 1972 333 volwasse lidmate en met die weeshuis twee keer
   soveel kinders. In 1978 het die volwasse lidmate 348 getel, in 1994 210
   en in 2006 123. Die gemeente kon darem nog sy eie leraar bekostig.

[wysig] Bronne

     * Raper, P.E., Dictionary of South African Place Names, Lowry
       Publishers, Johannesburg, 1987.
     * Olivier, ds. P.J., Ons gemeentelike feesalbum, N.G. Kerk-uitgewers,
       Kaapstad en Pretoria, 1952.
     * Rosenthal, Eric, Encyclopaedia of Southern Africa, Juta and Company
       Limited, Kaapstad en Johannesburg, 1978.

   Kategorieë: Oos-Kaap • Dorpe in Suid-Afrika

