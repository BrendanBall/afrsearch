Unie van Suid-Afrika


   Die Unie van Suid-Afrika is gevorm op 31 Mei 1910 toe die ou
   Kaapkolonie en Natalkolonie saamgesmelt het met die oorwonne
   Suid-Afrikaanse Republiek en Oranje Vrystaat (hernoem na die
   Oranjerivierkolonie) ná die Boere-oorlog. Die verskeie dele was daarna
   onderskeidelik bekend as die Kaapprovinsie, Natalprovinsie, Transvaal
   en die Oranje Vrystaat.

[wysig] Geskiedenis

   Anders as Kanada en Australië was die Unie 'n unitêre staat, eerder as
   'n federasie, met elke kolonie se parlemente wat ontbind en vervang is
   deur provinsiale rade. Daar was 'n tweekamerparlement, bestaande uit
   die Volksraad en die Senaat wat grootliks verkies is deur die land se
   blanke minderheid.

   As gevolg van verskille oor waar die Unie se hoofstad moes wees, is 'n
   middeweg gevind wat gelei het tot die setel van die regering wat in
   Pretoria in die Transvaal sou wees, die setel van die parlement in
   Kaapstad in die Kaapprovinsie en die wetgewende setel in Bloemfontein
   in die Oranje Vrystaat. Pietermaritzburg, die hoofstad van Natal, het
   vergoeding ontvang. Hierdie ooreenkoms staan tot vandag, met
   regeringsministers, burgerlike dienaars en diplomate wat elke jaar van
   Pretoria na Kaapstad trek so lank as wat die Parlement in sitting is,
   en terug Pretoria toe wanneer dit nie is nie.

   As 'n selfregerende dominium van die Britse Ryk, en later die
   Statebond, het die Unie onder die Britse Kroon gebly, wat in
   Suid-Afrika deur 'n Goewerneur-Generaal verteenwoordig is. Uiteindelike
   mag was deur die Eerste Minister uitgeoefen. Louis Botha, voorheen 'n
   Boere-generaal, was die eerste Eerste Minister van die Unie, en het 'n
   koalisie gelei wat blanke Afrikaner- en Engelssprekende gemeenskappe
   verteenwoordig het.

   Die Unie van Suid-Afrika het die Republiek van Suid-Afrika geword op 31
   Mei 1961 en het die Statebond verlaat ná weerstand teen sy
   apartheidsbeleid.

   Hier volg 'n volledige lys van die Eerste Ministers van die Unie van
   Suid-Afrika (1910-1961)
     * Generaal Louis Botha (1910-1919)
     * Generaal Jan Christiaan Smuts (1919-1924)
     * Generaal James Barry Munnik Hertzog (1924-1939)
     * Generaal Jan Christiaan Smuts (1939-1948)
     * Dr. Daniel François Malan (1948-1954)
     * Dr. Johannes Gerhardes Strijdom (1954-1958)
     * Dr. Hendrik Frensch Verwoerd (1958- met republiekwording 31 Mei
       1961)

[wysig] Die vorming van die Unie van Suid-Afrika

          Hoofartikel: Uniewording.

   Ingevolge die vredesvoorwaardes van die Verdrag van Vereeniging wat op
   31 Mei 1902 onderteken is, het Transvaal en die Oranje-Vrystaat Britse
   kolonies geword. In 1906 en 1907 onderskeidelik het hulle egter
   selfregerende kolonies geword, elk met sy eie konstitusie. In 1910 het
   Suid-Afrika 'n volwaardige unie geword met die vier kolonies
   (Transvaal, Oranje-Vrystaat, Natal en Kaap) as provinsies. Die
   Zuid-Afrikaansche Party het die eerste verkiesing gewen en die
   voormalige boeregeneraal Louis Botha het eerste minister van die Unie
   van Suid-Afrika geword.

   Van 1870, toe die diamantstormloop in Kimberley begin het, tot 1902,
   toe die Suid-Afrikaanse Oorlog geëindig het, het die Suid-Afrikaanse
   ekonomie groot veranderinge ondergaan. Die land het gegroei tot 'n
   onafhanklike ekonomiese moondheid met landbouprodukte soos wyn en wol,
   en 'n groot uitvoerder van minerale en edelgesteentes. Hierdie
   ontwikkelinge het gepaard gegaan met grootskaalse verstedeliking en
   industrialisasie.

   Sedert die Suid-Afrikaanse Oorlog het verskillende politieke partye in
   Suid-Afrika ontstaan waarin die Afrikaners 'n belangrike rol gespeel
   het soos in die onderstaande tabel aangedui word:
   Stigtingsdatum Naam van party Leier of leiers Ondersteuners
   1910 Zuid-Afrikaansche Party Louis Botha Afrikaners
   1910 Arbeidersparty Sampson en Creswell Wit werkers
   1910 Unioniste Jameson Engelssprekendes
   1911 Suid-Afrikaanse Party Louis Botha Afrikaners
   1912 South African Native National Congress Seme Swartmense en
   Kleurlinge
   1914 Nasionale Party James Hertzog Afrikaners

   In 1948 het die Nasionale Party die verkiesing gewen en aan bewind
   gekom. Dr. D.F. Malan was die leier van die party. 'n Beleid van streng
   apartheid is toegepas en die party se drie hoofdoelstellings was as
   volg:
     * Die politieke mag in Suid-Afrika moes in die hande van die
       Afrikaner bly.
     * Alle bande wat Suid-Afrika met Brittanje gehad het, moes verbreek
       word sodat die Afrikaner as 'n outonome volk kon bestaan.
     * 'n Beleid van streng apartheid sou toegepas word ten einde die
       verskillende rassegroepe apart te hou en te sorg dat die Afrikaner
       in beheer bly.

   Kategorieë: Geskiedenis van Suid-Afrika • Voormalige lande in Afrika •
   Britse Ryk

