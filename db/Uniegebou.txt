Uniegebou


   Die Uniegebou is geleë op Meintjieskop, Pretoria, en is die amptelike
   setel van die Suid-Afrikaanse regering. Dit bevat ook die kantoor van
   die President van Suid-Afrika. Dit word waarskynlik die beste onthou as
   die plek waar Suid-Afrika se eerste demokraties-verkose president,
   Nelson Mandela, in Mei 1994 ingehuldig is.
   Uniegebou
   Uniegebou

   Hierdie pragtige gebou, wat uit ligte sandsteen gebou is, is ontwerp
   deur die argitek Sir Herbert Baker in die Engelse monumentstyl. Dit is
   275 m lank en in die vorm van 'n halfmaan gebou. Die twee sye
   verteenwoordig die Afrikaner- en Engelse dele van die destydse blanke
   bevolking.

   Die hoeksteen is in November 1910 gelê, kort nadat die Unie van
   Suid-Afrika — waarna die geboue vernoem is — gevorm is. Dit het 1 265
   werkers meer as drie jaar geneem om te bou, en is in 1913 voltooi teen
   'n totale koste van £1 310 640 vir die gebou en £350 000 vir die
   terrein.

   Ook van belang is die pragtige tuine, bestaande uit slegs inheemse
   plante, wat die geboue omring asook die 9 000-sitplek amfiteater.
   Kategorieë: Argitektuur • Politiek van Suid-Afrika • Pretoria

