Unionisteparty


   Die Unionisteparty (1910 tot 1921) was 'n pro-Britse party en die
   Amptelike Opposisie na afloop van die eerste (15 September 1910) en
   tweede (20 Oktober 1915) Volksraadsverkiesings ná Uniewording in
   Suid-Afrika. In die laaste verkiesing waaraan die party deelgeneem het,
   op 20 Maart 1920, het die party die derde meeste setels naas die
   Suid-Afrikaanse Party en die Nasionale Party verower.
   Leander Starr Jameson
   Leander Starr Jameson

   Inhoud

        * 1 Ontstaan
        * 2 Beleid
        * 3 Ontbinding
        * 4 Bronne

[wysig] Ontstaan

   Die party is op 31 Mei 1910 gestig met sir Leander Starr Jameson van
   die Kaapkolonie as eerste leier. Hy is in April 1912 opgevolg deur sir
   Thomas Smartt, ook van die Kaapkolonie. Die ander vooraanstaande figure
   in die stigting, was onder andere sir James Fitzpatrick, sir George
   Ferrar en sir Lionel Phillips (aldrie Transvaalse leiers). Dit was die
   opvolger van die Progressive Party in sowel die Transvaal as in die
   Kaapkolonie.

[wysig] Beleid

   Die doel van die stigting was om die beweging ten gunste van die
   unifikasie van die Suid-Afrikaanse kolonies te bevorder. As sulks was
   die party anti-republikeins en pro-imperialisties en 'n voorstander van
   Britse Ryksbelange. Die party was ook gekant teen Indiër-immigrasie na
   die Unie en het die verbetering van die werksomstandighede van die
   blouboortjie-werkers voorgestaan.

[wysig] Ontbinding

   In die verkiesing op 20 Maart 1920 het sowel die Unioniste as die
   Suid-Afrikaanse Party groot verliese ten gunste van die Nasionale Party
   en die Arbeidersparty gely. Die Unioniste het 15 kiesafdelings
   afgestaan en net 25 verwower, terwyl die S.A.P. 13 afgestaan het en net
   41 uit die totaal van 134 verower het. Die N.P. en Arbeiders het
   onderskeidelik 44 en 21 kiesafdelings gewen.

   Gedurende die Parlementsitting van 1920 bly die eerste minister, genl.
   Jan Christiaan Smuts slegs met behulp van die Unioniste en die
   wisselvallige steun van onafhanklikes en die Arbeiders staande. Smuts
   het geen keuse gehad nie, buiten as om met die Unioniste saam te werk.
   Die partye het altyd min of meer dieselfde standpunte gehuldig, hoewel
   die Unioniste meer klem op pro-Britse beginsels en die belange die
   handelsektor geplaas het.

   In November 1920 smelt die Unionisteparty met die S.A.P. saam onder die
   naam van laasgenoemde. Smartt en twee ander Unioniste kry poste in die
   Smuts-kabinet. Die eerste minister het toe die selfvertroue gehad om 'n
   nuwe verkiesing af te kondig waarin die S.A.P. 79 kiesafdelings wen
   teenoor die 45 van die N.P. Nege Arbeiders en een onafhanklike het ook
   die paal gehaal.

[wysig] Bronne

     * Scannell, J.P., Die Afrikaanse Kernensiklopedie, Nasionale
       Boekhandel Beperk, Kaapstad (et. al.), 1965.
     * Rosenthal, Eric, Encyclopaedia of Southern Africa, Juta and Company
       Limited, Kaapstad en Johannesburg, 1978.
     * Mostert, J.P.C., Politieke Partye in Suid-Afrika, Instituut vir
       Eietydse Geskiedenis, U.O.V.S., Bloemfontein, 1986.
     * Van der Spuy, D.C. (hoofred.), Amptelike Jaarboek van die Republiek
       van Suid-Afrika (Eerste Uitgawe), Departement van Inligting,
       Pretoria, 1975.

   Kategorie: Voormalige politieke partye in Suid-Afrika

