Uruguay


                                  CAPTION: República Oriental del Uruguay
                                             Republiek Oos van die Uruguay


                                (Vlag van Uruguay) (Landswapen van Uruguay)

                      Nasionale leuse: Libertad o Muerte
                                               (Afrikaans: Vryheid of Dood)
                Volkslied: 'Orientales, la Patria ol la tumba'
                     Ligging van Uruguay in Suid-Amerika
             Amptelike taal                                          Spaans
                   Hoofstad                                      Montevideo
                                                          34°53′ S 56°10′ W
              Grootste stad                                      Montevideo
         Politieke bedeling                            Presidiale republiek
              Regeringsvorm                                Tweekamerstelsel
                                                    Direk verkose president
                 Staatshoof                            Tabaré Vázquez Rosas
              Visepresident                                     Rodolfo Nin
                Oppervlakte
                   - Totaal
                  - % water                          Gelys 90^de
                                                     176 215 vk km
                                                                       1,5%
                  Bevolking
          - Sensus van 2002
    - Junie 2006 (skatting)
       - Bevolkingsdigtheid             Gelys 128^ste
                                                     3 399 237
                                                     3 314 466
                                                 18,8/vk km (Gelys 156^ste)


   Onafhanklikheid van Brasilië
   - Verklaar        25 Augustus 1825
   - Erken           28 Augustus 1828
   - Eerste grondwet 18 Julie 1830

                 BBP (2004)
               Totaal (KKP)
       BBP per capita (KKP)
               Werkloosheid
                                                   $32,885 miljard (90^ste)
                                                   $9 619 (67^ste)
                                                               12,1% (2005)
                 MOI (2007)                           0,852 (hoog) (46^ste)
    Gini-koëffisiënt (2003)                                     4,49 (hoog)
                Geldeenheid                       Uruguaanse Peso ($) (UYU)
                    Tydsone                                          UTC -3
                                                            Somertyd UTC -2
               Internet TLD                                             .uy
                 Skakelkode                                            +598

   Uruguay is 'n klein land in Suid-Amerika. Dit word begrens deur
   Brasilië in die noorde, Argentinië met die Uruguayrivier in die weste,
   die Río de la Plata in die suidweste en die Atlantiese Oseaan in die
   suidooste. Omtrent die helfte van die bevolking woon in die hoofstad
   Montevideo.

   Die land is die tweede-kleinste in Suid-Amerika, en een van die mees
   stabiele. Dit het vir 'n lang tydperk 'n soort bufferstaat tussen die
   gebiede van die koloniale moondhede Portugal en Spanje gevorm. Met sy
   onafhanklikheid in die jaar 1828 het interne geskille tot 'n fase van
   politieke magstryd en burgeroorloë gelei, maar uiteindelik het die land
   danksy die Europese immigrante uit veral Italië en Spanje tot 'n
   welvarende land ontwikkel, wat in Europa as 'n modelstaat of die
   "Switserland van Suid-Amerika" bekend gestaan het.^[1]

   Die vleisverwerking, wat in die 1860's in die stad Fray Bentos 'n
   aanvang geneem het, en die uitvinding van vragskepe met koelingsgeriewe
   het van die land een van die grootste vleis-, vel- en woluitvoerders
   ter wêreld gemaak.

   Die landbou vorm nog steeds die ekonomiese basis van die land, terwyl
   die toerisme danksy bekende bestemmings soos Punta del Este en die
   Costa de Oro 'n groot bydrae tot die vinnig groeiende dienstesektor
   lewer. Desondanks is honderdduisende Uruguaners gedwing om 'n heenkome
   in die buiteland, veral in Argentinië, te vind. 'n Ander probleem bly
   die oorheersende rol van die hoofstad Montevideo, wat nog steeds meer
   as die helfte van die bevolking huisves.

   Inhoud

        * 1 Amptelike naam en etimologie
        * 2 Geografie
             + 2.1 Ligging
             + 2.2 Landskapsvorme
        * 3 Klimaat
        * 4 Geskiedenis
             + 4.1 Vroeë geskiedenis
             + 4.2 Onafhanklikheid
             + 4.3 Die "Switserland van Suid-Amerika"
             + 4.4 Ekonomiese en politieke krisis
             + 4.5 'n Nuwe demokratiese bedeling
        * 5 Politiek
             + 5.1 Staatsstruktuur
             + 5.2 Regering
             + 5.3 Vakbonde
             + 5.4 Kerke
        * 6 Ekonomie
             + 6.1 Uitvoere en buitelandse beleggings
             + 6.2 Landbou
             + 6.3 Wynbou
             + 6.4 Strukturele hervormings
        * 7 Demografie
        * 8 Kultuur en onderwys
             + 8.1 Musiek en dans
             + 8.2 UNESCO-wêrelderfenisgebiede
        * 9 Verwysings
        * 10 Bronne

[wysig] Amptelike naam en etimologie

   Die volledige amptelike naam van Uruguay is República Oriental del
   Uruguay (Afrikaans: Republiek Oos van die Uruguay) en afgelei van sy
   geografiese ligging oos van die Uruguayrivier. Uruguay beteken in die
   taal van die Guraní-Indiane letterlik "Rivier van die bont Voëls".

[wysig] Geografie

[wysig] Ligging

   Uruguay is die tweede kleinste land in Suid-Amerika ná Suriname - met
   'n oppervlakte van sowat 177 000 vierkante kilometer (waarvan 2 600 km²
   water) is dit net effens groter as die Suid-Afrikaanse provinsie
   Oos-Kaap. Uruguay se noordelike grenslyn met Brasilië (met 'n lengte
   van 985 kilometer) en 'n westelike grenslyn met Argentinië (579
   kilometer). Die kuslyn het 'n lengte van 660 kilometer.

[wysig] Landskapsvorme

   In geografiese opsig is Uruguay 'n uitbreiding van die Argentynse
   Pampa. Die suide van die land bestaan dus uit vlaktes met 'n steil
   helling langs die kus. Langs die Uruguayrivier lê uitgestrekte
   moerasvlaktes wat dikwels oorstroom word.
   Cerro Batoví (departamento Tacuarembó)
   Cerro Batoví (departamento Tacuarembó)

   Die hartland van Uruguay word deur 'n plat plato oorheers; sy
   heuwelreekse bereik 'n maksimale hoogte van 501 meter bo seevlak. Die
   landskap van die suidoostelike kusgebiede word deur vlaktes en
   strandmere met vlak water gekenmerk. Sandduine word langs die Rio de la
   Plata en die Atlantiese kus aangetref.

   Noord-Uruguay is 'n heuwelland met klein bergreekse soos die Cuchilla
   de Haedo in die noorde of die Cuchilla Grande in die ooste met 'n
   maksimale hoogte van 500 meter bo seevlak. Die hoogste bergspitse in
   die land is die Cerro Catedral (514 meter), die Cerro Ventana (420
   meter) en die Cerro Colorado (299 meter). Die laagste gebiede van die
   land lê op seevlak, en net sowat tien persent van Uruguay se totale
   oppervlakte verrys tot hoogtes van meer as 200 meter.

   Uruguay beskik oor vrugbare grond sodat die hele land vir landbou
   geskik is. Slegs sowat vyf persent van die oppervlakte is bosgebiede.

[wysig] Klimaat

   Uruguay behels twee klimaatsones - 'n subtropiese gebied in die noorde
   en 'n gematigde sone in die suide met 'n Mediterreense klimaat en vier
   seisoene. Aangesien daar geen bergreekse is wat as 'n natuurlike
   versperring sou kon dien nie, word Uruguay se klimaat deur
   weerskommelinge gekenmerk. Veral ná lang droogtes sak swaar neerslae
   oor die land uit.

   Die gemiddelde jaarlikse temperatuur is 17,5 °C. Januarie is die
   warmste maand met 'n gemiddelde van 22 °C, terwyl die kwik in Julie,
   die koudste maand van die jaar, tot sowat 10 °C daal. Reënvalle word
   dwarsdeur die jaar aangeteken, met 'n jaarlikse gemiddelde van sowat
   1000 millimeter in die suide en tot by 1400 millimeter in die natste
   noordelike gebiede. Maart is die natste maand, terwyl daar in die
   winterseisoen minder reën val.

   Die relatiewe lugvogtigheid beloop tussen 70 en 75 %, met uiterstes van
   80 % in Julie en 65 % in Januarie. Dikwels daal die humiditeit van
   sowat 90 % tydens sonop tot by 45 % in die namiddag.

   Veral tydens die winter waai sterk en koue suidwestelike winde, die
   sogenaamde Pampero's, wat veral in die kusgebiede skade kan berokken.

[wysig] Geskiedenis

[wysig] Vroeë geskiedenis

   Indiane in die Rio Plata-streek. Tekening uit die reisjoernaal van
   Hendrick Ottsen (1603)
   Indiane in die Rio Plata-streek. Tekening uit die reisjoernaal van
   Hendrick Ottsen (1603)

   Die eerste mense in die gebied van die huidige Uruguay het hulle
   omstreeks 7000 v.C. as klein nomadiese groepe in die gebied van die
   huidige Uruguay gevestig. Omtrent 1000 n.C. was die Charrúa, 'n
   Indiaanse volk, die grootste etniese groep in die gebied van die
   huidige Uruguay.

   Die Spaanse seevaarder Juan Díaz de Solis was in die jaar 1515 die
   eerste Europeër, wat in Uruguay voet aan wal gesit en met die
   verkenning van die monding van die Río de la Plata begin het. Die
   Spaanse naam van die rivier - "Silwerrivier" - dui aan dat die
   Spanjaarde gehoop het om in die omgewing silwer te vind. 1526 het
   Sebastiano de Caboto die verkenningswerk voortgesit en die takrivier
   Paraná stroomop geseil.

   Onder hewige verset van die Charrúa-volk het die Spanjaarde en
   Portugese met die verowering van die gebied begin, en alhoewel Uruguay
   reeds in 1516 'n Spaanse kolonie geword het, het die eerste
   nedersettings nie voor die 17de eeu ontstaan nie. Aangesien
   tegelykertyd setlaars vanuit Buenos Aires en Portugal die land
   binnegedring het, was die gebied 'n twispunt tussen Spanje en Portugal.

   In 1724 het Spanjaarde die hoofstad Montevideo gestig, terwyl die
   posisie van die Portugese in Uruguay begin verswak het. In 1776 is die
   gebied van Uruguay as die "Banda Oriental" (oostelike oewer of land oos
   van die Uruguayrivier) by die Spaanse Onderkoninkryk Río de la Plata
   (die historiese voorloper van die huidige Argentinië) ingelyf. Die
   inheemse Charrúa-bevolking is reeds in die vroeë 19de eeu
   uitgeroei.^[2]

[wysig] Onafhanklikheid

   Die klein vuurtoring van José Ignacio
   Die klein vuurtoring van José Ignacio

   Die onafhanklikheidsbeweging onder leiding van José Gervasio Artigas
   het in 1810 begin om die Spaanse juk af te werp, tog het die land net
   een jaar later 'n twispunt tussen Argentinië en Brasilië geword. In
   1821 het Brasilië daarin geslaag om die gebied as Provincia Cisplatina
   te annekseer. Danksy die militêre ingryping van Argentinië het Uruguay
   in 1825 sy onafhanklikheid verwerf. Die República Oriental del Uruguay
   (Republiek oos van die Uruguayrivier) is op 4 Oktober 1828 uitgeroep.

   Die teenstellings tussen die Argentyns- en Brasiliaansgesinde politieke
   groeperings het tot 'n gewelddadige binnelandse konflik gelei. Die
   sogenaamde "Blancos" (die Wittes), veral konserwatiewe eienaars van
   groot landgoedere, wat deur die Argentynse diktator Juan Manuel Rosas
   ondersteun is, het teen die "Colorados" (Rooies),
   sosiaal-liberaalgesinde nyweraars en koopmanne, geveg.

   In 1838 het diktator Rosas 'n veldtog teen Paraguay, Uruguay en
   Brasilië begin; Uruguay is deur Argentynse troepe beset. Frans-Britse
   troepe het in 1845 ingegryp en Argentinië gedwing om sy buurland weer
   te ontruim. Met die oorwinning van die Colorados in 1851 het die
   politieke situasie begin stabiliseer.

   In 1864 het Paraguay sy buurlande Argentinië, Uruguay en Brasilië
   aangeval, maar die land het 'n vernederende neerlaag gely. Een jaar
   later het die Colorado-party (PC) die nuwe regering gevorm, maar kort
   daarna besluit om saam met die oppisisieparty, die Partido Nacional (of
   Blancos, PN), te regeer. Hierdie magsdeling, die sogenaamde kollegiale
   stelsel, het verseker dat Uruguay tot 'n stabiele demokrasie ontwikkel
   het.

[wysig] Die "Switserland van Suid-Amerika"

   Die vlag van Uruguay waai by 'n huis in Colonia del Sacramento
   Die vlag van Uruguay waai by 'n huis in Colonia del Sacramento

   Uruguay is uiters geskik vir landbou en veeteelt, en tussen 1830 en
   1930 het sowat 700 000 immigrante uit Spanje, Italië, Duitsland,
   Engeland en Switserland hulle in die land gevestig. Sy welvarende
   landbou en die uitvoer van vleis was die basis vir 'n grootskaalse
   ekonomiese opbloei. Uruguay het een van die rykste state in
   Latyns-Amerika geword.

   Die beleid van president José Batlle y Ordóñez, wat 1903 as staatshoof
   verkies is, het van Uruguay 'n moderne staat met 'n gevorderde
   welvaartstelsel gemaak. Hy het staat en kerk van mekaar geskei en met
   die uitbou en modernisering van die pad- en spoorwegnet begin.

   Die eerste wetgewing ten opsigte van die welvaartstelsel is in 1911
   afgekondig, en in die loop van die 20ste eeu kon die land op sosiale
   vlak reeds tred hou met die Europese nasies en het sodoende die bynaam
   "Switserland van Suid-Amerika" gekry.^[3] Uruguay was tydens albei
   wêreldoorloë tenminste in formele opsig een van die geallieerde magte
   en het in 1917 en 1945 oorlog teen die Duitse Ryk verklaar.

   Die Groot Depressie van 1929 het Uruguay baie hard getref, en die
   ekonomiese krisis het in 1933 die verkiesing van Gabriel Terra
   bevorder. Sy regering het in 'n diktatorskap uitgemunt, wat tot 1942
   voortgeduur het. Die liberale regering het in 1946 die kollegiale
   stelsel herstel.

   Nuwe grondwette is in 1919 en 1951 goedgekeur. Uruguay was in 1945 een
   van die stigterslede van die Verenigde Nasies.

[wysig] Ekonomiese en politieke krisis

   Die binnestad van Montevideo
   Die binnestad van Montevideo

   In die sestigerjare het die ekonomiese situasie geleidelik begin
   versleg. Die sosiale onrus, wat vervolgens opgevlam het, het in 1963
   tot die vorming van 'n gewapende stadsguerilla gelei, die sogenaamde
   Tupamaros (vernoem na die Inka-koning Túpac Amarú), wat veral in die
   hoofstad Montevideo opgetree het. In 1967 is die kollegiale stelsel
   deur 'n presidiale regering vervang, Jorge Pacheco Areco het die nuwe
   president geword. Sy opvolger Juan María Bordaberry (Colorados), wat in
   1972 die presidentsamp oorgeneem het, was nie in staat om die land se
   probleme op te los nie.

   Die militêre staatsgreep van die jaar 1973, waarby Bordaberry die mag
   met die Uruguaanse weermag gedeel het, was 'n poging om 'n einde aan
   die onluste en terreuraanslae te maak, het egter ook 'n tydperk van 'n
   diktatoriale regeringstelsel ingelui, wat eers met die vrye
   demokratiese verkiesings van 1985 tot 'n einde gekom het. Die
   outeritêr-militêre régime het alle politieke aktiwiteite verbied en die
   leiers van linkse opposisiepartye vermoor. Tussen 1973 en 1975 het meer
   as een miljoen mense om politieke en ekonomiese redes die land verlaat.
   In 1976 is Bordaberry deur die militêre leiers afgesit; die weermag het
   die land alleen begin regeer en Aparicio Méndez as die nuwe president
   verkies. Terwyl die ekonomie vanaf 1978 begin herstel het, het Uruguay
   een van die mees repressiewe lande ter wêreld gebly; die relatiewe
   aantaal politieke gevangenes was die hoogste ter wêreld.

   Die nuwe grondwet, wat die magsposisie van die militêre leiers sou
   versterk, is deur die bevolking in die referendum van 1980 nie
   goedgekeur nie. Weens die toenemde politieke instabiliteit en onluste
   is president Méndez deur generaal Gregorio Alvarez, 'n voorstander van
   demokratiese hervorming, vervang.

[wysig] 'n Nuwe demokratiese bedeling

   Die huidige president van Uruguay, Tabaré Vázquez, met die
   visepresident Rodolfo Nin
   Die huidige president van Uruguay, Tabaré Vázquez, met die
   visepresident Rodolfo Nin

   In die eerste vrye verkiesing na die staatsgreep is in 1985 Julio María
   Sanguinetti Cairolo (Partido Colorado) as die nuwe president verkies.
   Ondanks die hoë inflasiekoers van meer as 70 persent en 'n skuldlas van
   vier biljoen VSA-dollar het hy daarin geslaag om die ekonomie te
   stabiliseer.

   Die wenner van die verkiesing in 1990 was Luis Alberto Lacalle de
   Herrera (Partido Nacional), wat die politiek van sy voorganger
   voortgesit het. Sy regering het beplan om die groot staatsbedrywe, wat
   die vervoer-, kommunikasie-, energie- en versekeringsbedryf oorheers
   het en deur groot verliese gekenmerk was, te privatiseer. Hierdie
   planne is in 'n referendum afgekeur.

   Die huidige regering onder die leiding van president Tabaré Vázquez
   word deur 'n linksgesinde koalisie, Encuentro Progresista-Frente Amplio
   (EP-FA) gevorm, wat in die verkiesing van 31 Oktober 2004 'n
   meerderheid in albei kamers van die parlement behaal het. Aangesien ook
   die huidige president, Tabaré Vázquez Rosas, wat in 2004 in die eerste
   stemming verkies is, 'n kandidaat van die EP-FA was, het die
   oorheersing van Uruguay se politieke lewe deur die twee tradisionele
   partye PN en PC sodoende ná 170 jaar tot 'n einde gekom.

[wysig] Politiek

   Die huidige departamentos van Uruguay
   Die huidige departamentos van Uruguay

[wysig] Staatsstruktuur

   Volgens die grondwet van 1967 is Uruguay 'n demokratiese,
   sentralistiese presidiale republiek en 'n regstaat. Die grondwet gee
   slegs 'n lae vlak van selfregering aan Uruguay se 19 provinsies
   (Spaans: Departamentos), terwyl die ekonomiese en kulturele lewe deur
   die hoofstad Montevideo oorheers word.

   Uruguay se demokratiese ontwikkeling het al vroeg 'n aanvang geneem,
   maar is deur die militêre bewind van die jare 1973 tot 1985 onderbreek.
   As gevolg van die staatsgreep en die gewapende stryd teen die militante
   linksgesinde opposisiebeweging Tupamaros is die grondwet tydelik
   opgehef. Die land het onder die regering van president Sanguinetti
   (1985-1990) tot 'n demokratiese stelsel teruggekeer. Die regering het
   in die jare 1985 en 1986 sowel aan die polisiemag asook die Tupamaros
   'n amnestie verleen.^[4]

   President Vázquez het nogtans die strafvervolging in gevalle moontlik
   gemaak waar lede van die weer- en polisiemag by menseregskendings in
   die buiteland betrokke was. Op 5 en 6 Mei 2005 is ses voormalige
   weermaglede en polisiemanne in hegtenis geneem.^[5] Die regering het
   hom ook vir die opsporing van die stoflike oorskotte van sowat 200
   mense beywer wat tydens die diktatuur spoorloos verdwyn het. 'n
   Kommissie van deskundiges aan die Universidad de la República het in
   Junie 2007 daarin geslaag om 173 persone te identifiseer.^[6]

[wysig] Regering

   Die Palacio Legislativo (parlementsgebou) in Montevideo
   Die Palacio Legislativo (parlementsgebou) in Montevideo

   Die staatspresident en die twee kamers van die parlement (die Senaat
   met 30 en die Huis van Afgevaardigdes met 99 lede) word in 'n
   gemeenskaplike verkiesing vir 'n ampstermyn van vyf jaar verkies. Alle
   burgers vanaf ouderdom 18 jaar is verplig om aan verkiesings deel te
   neem.^[7] Die kandidaat van die grootste party in die parlement beklee
   die amp van staatshoof en mag in die volgende verkiesing nie
   onmiddellik vir 'n tweede ampstermyn herverkies word nie.

   Die staatspresident word deur die grondwet met uitvoerende bevoegdhede
   beklee en fungeer as regeringsleier. Hy besit die veto-reg oor
   parlementêre wetgewing wat deur die parlement met 'n
   tweederdemeerderheid omgekeer kan word en het die reg om die parlement
   onder bepaalde voorwaardes ontbind.

   In die verkiesing op 31 Oktober 2004 het die opposisie, die gematigd
   linkse alliansie Encuentro Progresista - Frente Amplio (EP-FA), 'n
   samesluiting van Sosiaal-Demokrate, Christelike Demokrate, Sosialiste,
   Kommuniste en die voormalige Tupamaros, 51 persent van die uitgebragte
   stemme op hom verenig. Vir die eerste keer in 180 jaar word Uruguay
   tans nie deur een van die twee tradisionele politieke partye, die
   Colorados en Blancos, geregeer nie.^[8]

[wysig] Vakbonde

   Die vakbonde - veral die oorkoepelende vakbondorganisasie PIT-CNT -
   speel tradisioneel 'n belangrike rol in die politieke lewe van Uruguay.

[wysig] Kerke

   Die Rooms-Katolieke Kerk oefen in Uruguay as 'n instelling in
   teenstelling met ander Latyns-Amerikaanse lande net 'n baie klein
   invloed op die samelewing uit. Die skeiding van staat en kerk is in die
   grondwet veranker. Alhoewel 74 persent van die bevolking as
   Rooms-Katolieke gedoop is, neem slegs tussen drie en vyf persent aktief
   aan die kerklike lewe deel.^[9]

[wysig] Ekonomie

   Toerisme: Strand in Punta del Este
   Toerisme: Strand in Punta del Este
   Telekommunikasie: Die wolkekrabber Torre de las Telecomunicaciones in
   Montevideo
   Telekommunikasie: Die wolkekrabber Torre de las Telecomunicaciones in
   Montevideo
   Die Río Uruguay het al 'n belangrike rol vir hidroëlektriese
   kragopwekking by die Salto Grande-dam gespeel, maar staan tans ook
   sentraal in die Argentyns-Uruguaanse sellulose-konflik rondom die
   papierfabriek aan sy oewer
   Die Río Uruguay het al 'n belangrike rol vir hidroëlektriese
   kragopwekking by die Salto Grande-dam gespeel, maar staan tans ook
   sentraal in die Argentyns-Uruguaanse sellulose-konflik rondom die
   papierfabriek aan sy oewer

   Uruguay beskik oor 'n markgerigte ekonomie, alhoewel die staatsektor
   nog steeds 'n buitengewoon groot aandeel beslaan. In teenstelling met
   sy buurstate begin die land taamlik laat met die privatisering van sy
   staatsbedrywe en is hy nog steeds meer of min 'n onbekende vir
   internasionale beleggers.

   Sedert die sestigerjare het Uruguay groot ekonomiese moeilikhede
   ondervind, aangesien die land nie meer as 'n werklike mededinger op die
   wêreldmark kon optree nie. Dit steun nog steeds op die landbou, met
   name die veeteelt. Die voedselverwerking is die grootste nywerheid van
   die land. In die vyftigerjare kon die land nog op die wêreldmark
   meeding met die gevorderde Europese nywerheidslande, tog het sy posisie
   vanaf die jare sestig aansienlik versleg.

   Die relatiewe stabiliteit van die Uruguaanse ekonomie is daarnaas in
   die verlede gereeld deur resessies in Argentinië en Brasilië ondermyn.
   In 2002 het Uruguay se bankstelsel ineengestort nadat baie Argentynse
   beleggers fondse, wat hulle tradisioneel by Uruguayaanse banke
   gedeponeer het, as gevolg van die Argentynse skuldkrisis in laat 2001
   onttrek het. Uruguay het destyds self in 'n ernstige skuldkrisis
   beland.

   Alhoewel Uruguay nou 'n lidstaat van die gemeenskaplike
   Suid-Amerikaanse mark Mercosur geword het en sy ekonomie teen 'n
   gemiddelde jaarlikse koers van 3,6 persent groei, leef nog steeds 23
   persent van sy bevolking benede die broodlyn. Die bestryding van die
   hoë inflasiekoers is een van die hoofdoelwitte van die regering se
   ekonomiese beleid.

   Onder die nuwe regering van president Tabaré Vázquez het Uruguay se
   ekonomie sedert 2005 sterk groei getoon - in die tydperk tussen 2004 en
   2006 het die jaarlike groeikoers ag persent beloop en die regering
   sodoende in staat gestel om sosiale toestande in die land te verbeter.
   Die begrotingstekort is verminder tot 0,8 persent van die bruto
   geografiese produk.

[wysig] Uitvoere en buitelandse beleggings

   Uitvoere het in 2005 3,405 miljard VSA-$ beloop. Die belangrikste
   uitvoergoedere was diepvriesprodukte (27 persent van die totale
   uitvoere), leerprodukte (8%), landbouprodukte (7%), tekstiele (7%),
   suiwelprodukte (7%), chemiese produkte (6%), graan (veral rys, 6%) en
   vis (4%). Die belangrikste bestemmings van Uruguaanse uitvoere was die
   Verenigde State (22%), Brasilië (14%), Argentinië (8%), Duitsland (4%),
   Spanje (4%), die Volksrepubliek van Sjina (4%), Italië (3%), die
   Verenigde Koninkryk (3%) en Iran (2%).^[10].

   Uitvoere het in die tydperk tussen 2002 en 2006 verdubbel, en die
   belangrikste bestemmings was markte in Noord-, Sentraal- en
   Suid-Amerika, waaronder veral die Verenigde State, Chili en Mexiko. Die
   andeel van uitvoere na Brasilië en Argentinië het tussen 1998 en 2006
   van 52 tot 36,5 persent gedaal, en gepaard daarmee kom tans nog net 38
   persent van Uruguay se invoere uit hierdie twee lande. Die Uruguayaanse
   regering het in 2005 'n ooreenkoms met die VSA gesluit wat as raamwerk
   vir beleggings en uitgebreide handel sal dien.

   Regstreekse buitelandse beleggings het in 2006 duidelik toegeneem en
   VSA-$ 1,38 miljard beloop. 'n Groot persentasie van hierdie
   kapitaalinvoere is beleggings in die land se vinnig groeiende
   papierbedryf.

[wysig] Landbou

   As gevolg van stygende sojapryse is inkomste uit die verbouing van
   sojabone tans tussen vier en ses keer hoër as dié wat boere met
   veeteelt kan verdien, en terwyl soja in die 1980's in Uruguay nog
   relatief onbekend was, het sojavelde in 2007 reeds 400 000 hektaar of
   sowat drie persent van die land se totale oppervlakte beslaan.

   Ook die bosboubedryf, wat eers in 1987 begin is, het vinnig gegroei.
   Kommersiële bosse beslaan tans 840 000 hektaar en lok beleggers uit
   Suid-Amerikaanse buurlande en Europa. Die nuwe papierfabriek in Fray
   Bentos, wat deur die Finse maatskappy Metsä-Botnia teen 'n koste van
   VSA-$ 1,2 miljard opgerig word, verteenwoordig een van die grootste
   buitelandse beleggings in die land en weerspieël die regering se
   vasbeslotenheid om steeds meer van Uruguay se natuurlike hulpbronne in
   die land self te veredel om sodoende toegevoegde waarde vir sy
   uitvoergoedere te skep. Die papieraanleg aan die Uruguayaanse oewer van
   die Uruguayrivier, 'n grensrivier tussen Argentinië en Uruguay, het
   vanweë die negatiewe gevolge wat die projek moontlik vir die omgewing
   sal inhou tot politieke geskille met Argentinië gelei.

[wysig] Wynbou

   In teenstelling met ander Suid-Amerikaanse lande het die wynbou in
   Uruguay eers teen die einde van die 19de eeu 'n aanvang geneem,
   alhoewel die Mediterreense en vogtige klimaat uiters geskik vir
   wynboubedryf is.^[11] Die eerste wingerde is naby die hoofstad
   Montevideo aangeplant, terwyl die eerste kommersiële wyngoed deur die
   Spanjaard Pascual Harriague naby die stad Salto gestig is. Hy het hom
   veral op die rooi Tannat-kultivar toegespits wat deur Baskiese
   immigrante ingevoer is en in Uruguay ter ere van die wynbou-pionier
   Harriague genoem word. Die Harriague-kultivar beslaan sowat 'n derde
   van die huidige Uruguaanse aanplantings.

   Teen die begin van die 20ste eeu het ook Italiaanse immigrante begin om
   kultivare uit hul tuisland soos Barbera en Nebbiolo in Uruguay aan te
   plant. Naas die rooi Harriague het egter veral Franse kultivare soos
   Cabernet Franc, Cabernet Sauvignon, Chardonnay, Merlot, Sauvignon
   Blanc, Sémillon, Syrah en Ugni Blanc asook die Suid-Europees-Tiroolse
   Gewürztraminer (Rooi Traminer) verbou.

   Die Uruguaanse wynbougebiede is in 1992 in vyf streke verdeel wat
   volgens hulle geografiese ligging kortweg Suidelike, Suidwestelike,
   Sentrale, Nordwestelike en Noordelike Wynboustreek genoem word.
   Wingerde beslaan tans 'n totale oppervlakte van sowat 11 000 hektaar en
   is veral in die gebiede langs die Río de la Plata se riviermonding wes
   van Montevideo in die administratiewe distrikte Canelones, San José en
   Montevideo geleë. Kleiner wynbougebiede lê in die warmer klimaatsone
   noord van die Río Negro.

   Die jaarlikse wynproduksie beloop in Uruguay tans 1,1 miljoen
   hektoliter en is veral bestem vir die plaaslike mark.^[12] Die
   belangrikste kriterium vir die gehalte van Uruguaanse wyne is die
   produsent. Uruguay se topwyne word tans deur Juan Carrau/Castel Pujol
   op die wyngoed Cerro Chapeau in die noordelike grensgebied met Uruguay
   verbou. Aandeelhouers van die wyngoed sluit die bekende Katalaanse
   wynbou-onderneming Freixenet en die Franse wynmaker Jacques Lurton in.

   Ander bekende Uruguaanse wynkelders is Bruzzone & Sciutto, Castel
   Pujol, Castillo Viejo, Dante Irurtia (die grootste wynbou-onderneming
   in die land), Establecimiento Juanicó, Los Cerros de San Juan, Pisano,
   Pizzino en Stagnari. 'n Gewilde Uruguaanse wynspesialiteit is Vino
   Seco, 'n mengsel van rooi- en witwyn en sterk dranke.

[wysig] Strukturele hervormings

   Uruguay se ekonomie word nog steeds deur 'n relatief groot staatsektor
   gekenmerk wat sowat 'n kwart van alle werkgeleenthede in die land
   behels, terwyl lone, salarisse en die welvaartstelsel sowat 75 persent
   van die openbare besteding verteenwoordig.^[13] Staatsondernemings het
   'n monopolie op water- en elektrisiteitsvoorsiening, telefoondienste en
   ruolie. Die Uruguaanse bevolking het hom in referenda wat in Desember
   2003 gehou is teen die privatisering van hierdie bedrywe
   uitgespreek.^[14]

   Die regering en die Internasionale Monetêre Fonds beskou verreikende
   hervormings as 'n voorvereiste vir 'n volhoubare ekonomiese
   ontwikkeling, en op 1 Julie 2007 is met 'n belastinghervorming die
   eerste stap in hierdie rigting onderneem. Die hervormings van staat en
   administrasie, asook dié van die openbare gesondheidsstelsel, die
   pensioen- en mediese fondse is eweneens ingestel.^[15]

[wysig] Demografie

   Die stad Maldonado, soos gesien vanuit La Barra
   Die stad Maldonado, soos gesien vanuit La Barra

   Die oorspronklike Indiaanse bevolking het verskillende stamme van soos
   die Charrúas, Guanaes, Yaros en Chanaes behels. Hierdie Indiane was
   jagters en versamelaars en is gedurende die 19de eeu uitgewis.

   Volgens die sensus van die jaar 2004 het Uruguay se bevolking 3 241 003
   mense beloop, waarvan 61 persent Rooms-Katolieke, 2 persent Protestante
   en 1 persent Jode was.^[16] Die grootste stede naas Montevideo was
   Salto (99 072 inwoners), Ciudad de la Costa (83 399), Paysandú
   (73 272), Las Piedras (69 222), Rivera (64 426), Maldonado (54 603),
   Tacuarembó (51 224) en Melo (50 578).

   Sowat 88 persent van die bevolking is nasate van merendeels Italiaanse
   en Spaanse en kleiner groepe Duitse, Britse, Franse, Switserse,
   Russiese, Portugese, Poolse, Bulgaarse, Hongaarse, Oekraïense, Litause,
   Nederlandse, Belgiese, Kroatiese, Griekse, Skandinawiese, Ierse en
   Armeense immigrante. Agt persent is van gemengde Indiaans-Europese
   afkoms en vier persent is nasate van Europeërs en swart slawe. In die
   tweede helfte van die 20ste eeu het 'n aantal Argentynse en
   Brasiliaanse immigrante hulle veral as gevolg van ekonomiese en
   politieke moeilikhede in hulle onderskeidelike tuislande in Uruguay
   gevestig.

   In sosio-ekonomiese opsig beskik Uruguay oor 'n groter aandeel
   middelklasburgers as ander Suid-Amerikaanse lande. Die land was tot by
   die middel van die 1980's 'n welvaartstaat, wat sterk op die Europese
   model geskoei was. In die laaste dekades is die welvaartstelsel
   afgeskaal en bestaan daar groter ongelykhede in die verdeling van
   inkomste en rykdom.

   Die oorgrote meerderheid van die bevolking (92,5 persent in 2003) is
   verstedelik; die hoofstad Montevideo huisves met naastenby 1,5 miljoen
   mense meer as veertig persent van Uruguay se inwoners. Sowat 75 persent
   van die bevolking is in Montevideo en die omliggende gebiede van die
   suide gekonsentreer.

   In die laaste twee dekades het sowat 'n half miljoen mense emigreer;
   die belangrikste bestemmings was Argentinië (tussen 100 000 en 250 000
   Uruguayaanse emigrante het hulle hier gevestig), Brasilië (tussen
   30 000 en 100 000 emigrante) en oorsese lande soos Spanje, die
   Verenigde State en Australië.

[wysig] Kultuur en onderwys

   Die Universiteit van Montevideo is in 1829 gestig. Die foto wys die
   gebou van die Departement Ingenieurswese
   Die Universiteit van Montevideo is in 1829 gestig. Die foto wys die
   gebou van die Departement Ingenieurswese
   'n Murga-groep
   'n Murga-groep
   Día Nacional del Candombe, Montevideo (2006)
   Día Nacional del Candombe, Montevideo (2006)

   Die Uruguayaanse samelewing is vanweë die oorwegend Europese afkoms van
   die plaaslike bevolking en die oorname en bewaring van Europese
   kulturele tradisies sterk beïnvloed deur Europa, terwyl die grondwet
   volgens die Amerikaanse voorbeeld saamgestel is.^[17]

   Uruguay se onderwysstelsel behoort tot die mees gevorderdes in
   Latyn-Amerika, alhoewel die resessie in die periode tussen 1999 en 2002
   ook 'n negatiewe uitwerking op die onderwys gehad het. Skoolbywoning
   beloop tans 95 persent in laerskole.^[18] Engels is die belangrikste
   vreemde taal in Uruguay se staatsskole, alhoewel leerders sedert die
   1990's ook taalvakke soos Frans, Italiaans, Portugees en Duits mag
   kies.

   Die Universiteit van Montevideo word deur die staat beheer en eis geen
   studiegelde nie. Vir inheemse studente is 'n groot aantal beurse
   beskikbaar. Die vier privaat universiteite in die hoofstad word deur
   die staat erken.

   Die mediabedryf dek met sy dagblaaie en tydskrifte die hele politieke
   spektrum. Naas 'n staatsbeheerde, nie-kommersiële televisie- en
   radio-uitsaaidiens (SODRE) is daar verskeie privaat kanale wat deur
   advertensies gefinansieer word.

[wysig] Musiek en dans

   Die tango - tans 'n baldans - word as die tipiese etniese dans en
   volksmusiek van sowel Uruguay asook Argentinië beskou, en sowel
   Montevideo asook Buenos Aires maak aanspraak daarop dat hulle die
   bakermat van die dans sou wees. Die sinlike dans en melancholiese
   musiek het hul oorsprong in die hawebuurte van Montevideo en Buenos
   Aires. Teen die einde van die 19de eeu het groot getalle Europese
   immigrante en veterane van die plaaslike burgeroorloë hulle in dié twee
   stede gevestig. Die verskillende etniese groepe in die hawebuurte,
   waaronder Italianers, Spanjaarde, Oos-Europeërs en Jode, het almal hul
   eie musiekstyle saamgebring. Die oorspronklike bewoners in die
   hawebuurte was Spanjaarde, Swartes en inheemse Indiane. Geleidelik het
   die Swartes se candombe-ritmes met Andalusiese en Suid-Italiaanse
   melodieë asook die gewilde inheemse milongas begin vermeng, en tydens
   die 1880's het die tangomusiek en -dans as 'n mengsel van die
   verskillende style begin ontwikkel.^[19]

   Die presiese plekke en tyd is nie bekend nie, maar dit is duidelik dat
   die tango nie in 'n stylvolle burgerlike sfeer ontstaan het nie - die
   hawebuurte is oorwegend deur manlike immigrante en inheemse Uruguane en
   Argentyne bewoon, en hierdie voormalige soldate en arm werkers het
   meestal in bordele byeengekom - die kulturele smeltkroese van hul
   tyd.^[20]

   Terwyl die klante op hul beurt gewag het, is hulle met musiek en
   dikwels vuil liedjies vermaak. Vanweë hierdie konteks het slegs
   fragmente van die vroeë tangoliedjies bewaar gebly, en hulle skrywers
   staan of onder hul byname bekend of het anoniem gebly. Die eerste
   liedjie, wat as tango gedefinieer is, is 1886 in Montevideo
   gekomponeer. Uiteindelik het die tango ook die patio's van die
   burgerlike sfeer verower, alhoewel dit nog steeds met wantroue bejeën
   is. Die vroeë tango-orkeste se instrumente het nog grootliks gevarieer,
   aangesien die arm musikante gewoonlik alles gebruik het wat hulle kon
   bekostig - kitare, viole, fluite, klaviere en natuurlik die bandoneón,
   die tipiese tango-instrument wat nou verwant is aan die akkordeon.

   Tipiese inheemse musiekstyle is naas tango ook candombe en murga wat
   albei as karnavalritmes geklassifiseer kan word. Candombe het 'n
   tradisie van meer as 150 jaar en bereik sy hoogtepunt gedurende die
   karnaval wat drie maande lank gevier word. Die candombe-parades lyk
   baie op Rio de Janeiro se parades, alhoewel hulle minder deelnemers
   het.

[wysig] UNESCO-wêrelderfenisgebiede

   Die stad Colonia del Sacramento is deur die Portugese in 1680 aan die
   Río de la Plata gestig en het 'n strategiese rol by die militêre
   weerstand teen die Spanjaarde gespeel. Die stad was sowat 'n eeu lank
   'n omstrede gebied en is uiteindelik aan die Spanjaarde afgestaan. Die
   stad se oorspronklike argitektuur het grootliks bewaar gebly en is 'n
   geslaagde versmelting van Portugese, Spaanse en na-koloniale boustyle.

[wysig] Verwysings

    1. ^ Die Zeit, nommer 33 (2002): Gaby Weber - Das Kartenhaus in
       Montevideo
    2. ^ Duitse Departement van Buitelandse Sake: Uruguay - Geskiedenis
    3. ^ Duitse Departement van Buitelandse Sake - Uruguay: Geskiedenis
    4. ^ Duitse Departement van Buitelandse Sake: Uruguay - Binnelandse
       beleid
    5. ^ Der Fischer Weltalmanach 2007. Frankfurt am Main: Fischer
       Taschenbuch Verlag 2006, bl. 494
    6. ^ Duitse Departement van Buitelandse Sake: Uruguay - Binnelandse
       beleid
    7. ^ Der Fischer Weltamanach 2007. Frankfurt am Main: Fischer
       Taschenbuch Verlag 2006, bl. 493
    8. ^ Duitse Departement van Buitelandse Sake: Uruguay - Binnelandse
       beleid
    9. ^ Duitse Departement van Buitelandse Sake: Uruguay - Binnelandse
       beleid
   10. ^ Der Fischer Weltalmanach 2007. Frankfurt am Main: Fischer
       Taschenbuch Verlag 2006, bl. 494
   11. ^ Uruguay Magazin - Die geskiedenis van Uruguaanse wyn
   12. ^ Uruguay Magazin- Die geskiedenis van Uruguaanse wyn
   13. ^ Duitse Departement van Buitelandse Sake: Uruguay -
       Ekonomie/Strukturele hervormings
   14. ^ Duitse Departement van Buitelandse Sake: Uruguay -
       Ekonomie/Strukturele hervormings
   15. ^ Duitse Departement van Buitelandse Sake: Uruguay -
       Ekonomie/Strukturele hervormings
   16. ^ Der Fischer Weltalmanach 2007. Frankfurt am Main: Fischer
       Taschenbuch Verlag 2006, bl. 493
   17. ^ Duitse Departement van Buitelandse Sake: Uruguay - Kultuur en
       onderwysbeleid
   18. ^ Duitse Departement van Buitelandse Sake: Kultuur en
       onderwysbeleid
   19. ^ Ball, Deirdre: Argentina. Tweede uitgawe. Singapoer: APA
       Publications 1992, bl. 118
   20. ^ Ball (1992), bl. 118

[wysig] Bronne

   Ekonomie

     * Uruguay - Financial Times Special Report, 15 Mei 2007

                             Lande in Suid-Amerika
   Argentinië | Bolivia | Brasilië | Chili | Colombia | Ecuador | Guyana |
               Paraguay | Peru | Suriname | Uruguay | Venezuela
                     Ander: Falklandeilande | Frans-Guiana


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Uruguay

