VTEC


   VTEC (wat 'n afkorting is vir Veranderlike kleptydreëling en
   elektroniese klepopeningbeheer in Engels) is 'n stelsel wat deur Honda
   ontwikkel is om die doeltreffendheid van verbranding in die
   binnebrandmotor te verhoog deur die volle bestek van omwentelinge. Dit
   was die eerste stelsel van sy soort en het gelei tot die ontwikkeling
   van soortgelyke stelsels deur ander vervaardigers (VVTL-i van Toyota,
   VarioCam Plus deur Porsche en andere). Dit is uitgevind deur Kenichi
   Nagahiro, Honda se hoof enjinontwerper.

   Inhoud

        * 1 Inleiding
        * 2 DOHC VTEC
        * 3 SOHC VTEC
        * 4 SOHC VTEC-E
        * 5 3-stadium VTEC
        * 6 i-VTEC
        * 7 VTEC in motorfietse
        * 8 Verwysings
        * 9 Eksterne skakels

[wysig] Inleiding

   In die standaard vierslagsiklus voertuie, word die inlaat- en
   uitlaatkleppe aangedryf deur lobbe op die nokas. Die vorm van die lobbe
   bepaal die tydreëling, oplig en ooptyd van elke klep. Kleptydreëling
   verwys na wanneer 'n klep oop- en toegemaak word tydens die
   verbrandingsiklus. Die klepopening verwys na hoeveel die klep oopgemaak
   word. Die ooptyd verwys na hoe lank die klep oop gehou word. Vanweë die
   gedrag van die gasse (brandstof-lugmengsel) voor en na verbranding, die
   beperkinge op die vloei daarvan asook die interaksie daarvan met die
   ontstekervonk, is die optimale kleptydreëling, klepopening en ooptyd
   onder lae omwentelinge baie anders as by hoë omwentelinge. 'n Optimale
   klepverstelling by lae omwentelinge sal daartoe lei dat die lug- en
   brandstoftoevoer onvoldoende sal wees by hoë omwentelinge wat dus die
   enjin se werkverrigting grootliks sal beperk. Só ook sal die
   teenoorgestelde optimale verstellings vir hoë omwentelinge lei tot 'n
   baie rowwe lae omwenteling verrigting teen lae omwentelinge en probleme
   wanneer die enjin luier. Die ideale enjin sal 'n volledig veranderlike
   kleptydreëling, -opening en ooptyd hê om sodoende die kleppe altyd by
   presies die regte verstelling op die regte tyd te hê vir die gegewe
   omwentelingsnelheid.

   In die praktyk is 'n enjin met volledig veranderlike kleptydreëling
   moeilik om te ontwerp en te bou. Pogings is al gemaak met
   klos-skakelaars om kleppe te beheer in plaas van die tipiese
   veer-en-nokstelsel, maar hierdie ontwerpe het nooit aanklank gevind by
   motorvervaardigers nie aangesien hulle geweldig ingewikkeld en duur
   was.

   Die teenoorgestelde benadering tot veranderlike kleptydreëling is om 'n
   nokas te vervaardig wat meer geskik is vir werking teen hoë
   omwentelinge. Hierdie benadering beteken ongelukkig dat die voertuig se
   werkverrigting teen lae omwentelinge baie swak sal wees (waar die
   meeste passasiersmotors gereeld werk) en baie beter sal wees by hoë
   omwentelinge. VTEC is die resultaat van die poging om 'n goue middeweg
   te vind tussen goeie werkverrigting teen hoë omwentelingsnelheid en lae
   omwentelingstabiliteit.

   Japan, het ook 'n belasting op enjinverplasing wat Japanese
   motorvervaardigers noop om hoër werkverrigting enjins met 'n kleiner
   verplasing te vervaardig. Dit word dikwels vermag deur gebruik te maak
   van 'n turbo-aanjaer. Mazda gebruik die Wankelmotor om dit reg te kry.
   VTEC is 'n ander manier om 'n baie hoë spesifieke werkverrigting uit 'n
   klein verplasingsmotor te verkry.

[wysig] DOHC VTEC

   Honda se VTEC-stelsel is 'n eenvoudige metode wat die voorsiening van
   veelvuldige nokasprofiele wat geoptimiseer word vir lae- en hoë
   omwentelingsnelhede. In plaas daarvan dat slegs een nok gebruik word om
   elke klep aan te dryf is daar twee - een wat geoptimiseer word vir lae
   omwentelingwerking, stabiliteit en doeltreffende brandstofverbruik en
   die ander wat ontwerp is om die kraglewering teen hoë omwentelsnelheid
   te maksimeer. Die skakeling tussen die twee nokke word bepaal deur die
   enjin se oliedruk, temperatuur, die voertuigsnelheid en die enjin se
   omwentelsnelheid. Soos die enjin se omwentelinge verhoog word 'n
   sluitpen deur die oliedruk geaktiveer om die klepaandrywer vir hoë
   spoed werking aan die betrokke nok te verbind. Hierna word die klep oop
   en toe gemaak volgens die hoë-snelheidsprofiel wat veroorsaak dat die
   klep groter oopmaak en ook vir 'n langer tyd oopbly. Die DOHC
   VTEC-stelsel het 'n hoë- en lae wentelspoed nokprofiel op beide die
   inlaat en uitlaatkleppe se nokasse. Die VTEC-stelsel is oorspronklik
   bekendgestel as 'n DOHC-stelsel (Dubbele oorhoofse nokas) in die 1989
   Honda Integra wat in Japan verkoop is en 'n 118 kW weergawe van die
   B16A enjin gebruik het.

[wysig] SOHC VTEC

   Die gewildheid en bemarkingswaarde van die VTEC-stelsel het gegroei en
   daarom het Honda dieselde beginsel op hul enkel oorhoofse nokas enjins
   ingebou (waar die inlaat- en uitlaatkleppe dieselfde nokas deel). Die
   nadeel hiervan is dat die SOHC-enjins slegs baat vind by die
   VTEC-meganisme op die inlaatkleppe. Die rede hiervoor is dat die
   vonkprop teen 'n hoek ingeskroef moet word om uit die pad van die nokas
   te bly en omdat die vonkpropbuise tussen die twee uitlaatkleppe geleë
   is, is VTEC op die uitlaatkleppe onmoontlik.

[wysig] SOHC VTEC-E

   Honda se volgende VTEC-weergawe, die VTEC-E, is op 'n effens anderse
   manier gebruik; in plaas daarvan om die enjin te optimiseer vir hoë
   omwentelingsnelheid, is dit gebruik om die doeltreffendheid teen lae
   wentelspoed te verhoog. Teen lae omwentelinge, word een of twee van die
   inlaatkleppe toegelaat om slegs 'n baie klein hoeveelheid oop te maak,
   wat die brandstof in die silinder in fyner druppels verdeel en sodoende
   'n armer mengsel moontlik maak. Soos die omwentelinge verhoog word,
   word beide kleppe gebruik om voldoende toevoer te verseker. 'n Sluitpen
   wat deur oliedruk geaktiveer word, soos met die gewone VTEC, word
   gebruik om beide kleppe aanmekaar te verbind om te verseker dat die
   tweede klep ook ten volle oopgemaak word.

[wysig] 3-stadium VTEC

   Honda het ook die 3-stadium VTEC-stelsel in sekere markte vrygestel.
   Die stelsel kombineer die eienskappe van beide die SOHC VTEC en die
   SOHC VTEC-E stelsels. Teen lae omwentelinge word slegs een inlaatklep
   gebruik. Teen medium omwentelinge word twee gebruik. Teen baie hoë
   omwentelinge skakel die enjin oor na 'n hoë-spoed nokasprofiel soos met
   die gewone VTEC. Sodoende word beide die lae- en hoë omwenteling
   werkverrigting se brandstofdoeltreffendheid en kraglewering verbeter.

[wysig] i-VTEC

   i-VTEC het kontinue veranderlike nokasfasering op die inlaatnok van
   DOHC VTEC enjins bekendgestel. Die tegnologie het vir die eerste keer
   in Honda se K-reeks vier silinder enjinfamilie in 2001 verskyn. Die
   klepopeninggrootte en -tydsduur is steeds beperk tot twee spesifieke
   lae en hoë omwenteling profiele, maar die inlaatnokas kan met tussen 25
   en 50 grade varieer tydens die werking van die enjin. Faseveranderinge
   word deur 'n rekenaar beheer met 'n olie-aangedrewe veranderlike
   nokrat. Fasering word bepaal deur 'n kombinasie van enjinlading en
   omwentelinge, wat wissel van ten volle vertraagde reëling by luiering
   tot ten volle vervroegde reëling met 'n vol oop smoorklep teen lae
   omwentelinge. Die gevolg hiervan is verdere optimering van wringkrag,
   veral teen lae- en medium omwentelinge.

   Vir die K-reeks motors is daar twee verskillende soorte i-VTEC stelsels
   geïmplementeer. Die eerste was vir hoë-werkverrigtingsmotors soos die
   RSX tipe S of die TSX en die ander vir die ekonomiese voertuie soos
   gevind kan word in die CR-V of Accord. Die hoë-werkverrigting i-VTEC
   stelsel is basies dieselfde as die DOHC VTEC stelsel van die B16A's,
   waar beide die inlaat en uitlaatnokasse 3 nokke per silinder het. Die
   kleppe het egter die bykomende voordeel van rollers op die aandrywers
   en kontinue veranderlike inlaatklepreëling. Die ekonomiese weergawe van
   die i-VTEC is meer soos die SOHC VTEC-E in soverre die inlaatnokas
   slegs twee nokke het, een baie kleine en 'n groter een, met geen VTEC
   op die uitlaatkleppe.

[wysig] VTEC in motorfietse

   Die eerste wêreldwye implementering van VTEC-tegnologie in motorfietse
   was met die bekendstelling van Honda se VFR800 sportfiets in 2002.
   Soortgelyk aan die SOHC VTEC-E styl bly een inlaatklep toe totdat 'n
   drumpel van 7000 opm oorskry word, dan maak die tweede klep oopgemaak
   deur 'n oliedruk geaktiveerde pen.

[wysig] Verwysings

   Honda Motor Co., Ltd. (2004). Technology Close-up. Afgelaai 16
   September 2004.

   Honda Motor Co., Ltd. (2006). The VTEC Engine. Afgelaai 25 Julie 2006.

[wysig] Eksterne skakels

     * RacingWorks.com, Meer oor gewilde VTEC enjinruilings wat gedoen
       word
     * 'n Volledige stel bladsye met inligting oor die VTEC weergawes
     * VFRworld - Everything about the Honda VF / VFR , Honda V-4's, en
       die VFR800 Interceptor
     * Artikel oor die basiese VTEC-meganisme
     * Aanlyn forum oor VTEC
     * Meer oor wat VTEC behels. Insluitende 3D kleurdiagramme van
       VTEC-stelsels

   Kategorie: Voertuigtegnologie

