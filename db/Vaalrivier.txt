Vaalrivier


   Die Vaalrivier is die grootste takrivier van die Oranjerivier in
   Suid-Afrika.

   Dit het sy oorsprong by Sterkfontein Baken naby Breyten, in Mpumalanga
   provinsie en vorm die grootste deel van die Vrystaat provinsie se
   noordelike grens. Dit vloei 1120 km suidwes tot by sy samevloeing met
   die Oranjerivier naby Douglas. Die Vaalrivier kry sy naam van die grys
   kleur van sy water, veral in die vloedseisoen wanneer baie slik en
   sediment afgevoer word.

   Water word uit die rivier onttrek om te voldoen aan die industriële
   behoefte van die Witwatersrand en 'n groot deel van die Vrystaat.

   Die Hartsrivier is een van die noordelike sytakke van die Vaalrivier.
   In die ongewing waar die Hartsrivier in die Vaalrivier vloei, is die
   Vaalharts-skema in 1933 as deel van die nasionale heropbouprogram ná
   die resessie ontwikkel. Dit is 'n groot besproeiingsprojek wat water
   uit die Vaal- en Hartsriviere deur middel van kanale oor 'n groot
   gebied wat voorheen redelik droë wêreld was, versprei en die dorpe Jan
   Kempdorp en Vaalharts laat groei het.

   Die Vaaldam is die grootste dam in die Vaalrivier. Dit is die grootste
   dam in Suid-Afrika in terme van oppervlakarea en het die die derde
   grootste volume. Ander damme in die rivier is die Grootdraaidam naby
   Standerton en die Bloemhofdam naby Bloemhof.

[wysig] Eksterne skakels

     * http://www.vaaldam.co.za/FASCINAT.asp

   Kategorieë: Riviere van Suid-Afrika • Vrystaat

