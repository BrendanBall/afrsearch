Vakuool


   'n Vakuool is 'n ruimte in die sitoplasma van 'n sel wat deur 'n
   membraan begrens word en met vloeistof gevul is. Sodanige ruimtes kom
   in sowel plant- as dierselle voor en het dikwels verskillende funksies
   en gevolglik verskillende benamings. In eensellige diere soos Amoeba,
   word byvoorbeeld kloppende vakuole aangetref, wat waarskynlik as
   uitskeidingsorganelle funksioneer. In dieselfde dier word voedsel
   ingeneem deurdat dit met sitoplasma omring word en daar 'n holte met
   die voedsel daarbinne gevorm word – bekend as 'n fagosoom
   (voedselvakuool). By hoër ontwikkelde diersoorte is sulke vakuole
   uiters seldsaam. Lisosome word soms ook as vakuole geklassifiseer.
   Hierdie beskrywing het betrekking op die vakuole wat in plantselle
   voorkom en in die volwasse plantsel die grootste deel van die selinhoud
   uitmaak. By die jong plantsel verskyn daar verskeie sulke klein
   vakuole. Namate die sel groei, word die vakuole groter en sluit hulle
   geleidelik by mekaar aan om een groot vakuool te vorm. Hierdeur word
   die sitoplasma geleidelik verdring totdat dit later net 'n dun,
   wandstandige lagie is.

   Die vloeistof in die vakuool word selsap genoem. Dit bestaan
   hoofsaaklik uit water waarin 'n verskeidenheid opgeloste stowwe en
   kolloïede aanwesig is. Die membraan wat die vakuool van die omringende
   sitoplasma afsluit, word die tonoplast genoem. Dit is ook
   differensieel-deurlatend en beheer dus die in- en uitvloei van stowwe
   in die vakuool.

   Die funksies van die vakuool sluit in:
     * Die berging van water, anorganiese en organiese verbindings,.
     * Meganiese steunverlening en stewigheid aan die sel deurdat dit 'n
       uitwaartse druk op byvoorbeeld die selwand uitoefen.
     * Intrasellulêre vervoer.
     * Verskeie gespesialiseerde funksies, byvoorbeeld vertering en
       uitskeiding in eensellige en primitiewe meersellige diere.

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Saadjies • Biologie

