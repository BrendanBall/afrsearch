Valencia, Spanje


                                               Valencia
                                             Kaart                   Wapen

                                                                      Vlag

                                              Land                  Spanje
                                         Deelstaat        Outonome Gemeen-
                                                         skap van Valencia
                                         Provinsie                Valencia
                                          Stigting                137 v.C.
                                        Koördinate        39°29′ N 0°22′ W
                                         Oppervlak
                                          - Totaal            134,65 vk km
                                 Hoogte bo seevlak                    15 m
                                         Bevolking
                                          - Totaal    807 396 (Maart 2006)
                              - Bevolkingsdigtheid             5 916/vk km
                                           Tydsone                   UTC+1
                                      Burgemeester Rita Barberá Nolla (PP)
                                 Amptelike Webwerf             valencia.es

   Valencia (Spaans: /ba'lenθia/; Katalaans: València /va'łεnsia/) is die
   derde grootste stad in Spanje. Valencia is ook 'n hawestad aan die
   Ooskus van Spanje en is aan die Middellandse See geleë. Valencia is die
   hoofstad van die Outonome Gemeenskap van Valencia en die provinsie van
   Valencia. Die bevolking van die stad van Valencia staan volgens 'n
   skatting van Maart 2006 op 807 000 inwoners. Die burgermeester van
   Valencia is Rita Barberá Nolla.

   Valencia het 'n Mediterreense klimaat met warm droë somers en matige
   winters.
   Valencia Stadsaal
   Valencia Stadsaal

   Inhoud

        * 1 Geskiedenis
        * 2 Argitektuur
        * 3 Parke en pleine
        * 4 Onderwys
        * 5 Ekonomie en vervoer
        * 6 Kultuur
        * 7 Museums en monumente
        * 8 Eksterne skakels
        * 9 Verwysings en verdere leesstof

[wysig] Geskiedenis

   Valencia is in 137 v.C. deur die Romeine gestig op die terrein van 'n
   vorige Iberiese dorp aan die oewer van die Turia rivier. Die
   oorspronklike Latynse naam van die stad was Valentia /wa'lentia/, wat
   "krag" of "fermheid" beteken. Tydens die Moorse besetting van Valencia
   het dié stad as Balansiya bekend gestaan. Deur die eeue heen het
   veranderende uitsprake gelei tot die naam in sy moderne vorm, te wete
   Valencia /ba'lenθja/ in Spaans en València in Katalaans.

   Valencia was onder Romeinse heerskappy tot 413 n.C. toe dit deur die
   Wes-Gote en later in 714 deur die More verower is. In hierdie tyd was
   die bevolking op die Spaanse Skiereiland oorwegend Moslem. In 1094, het
   Rodrigo Díaz de Vivar (El Cid) Valencia verower. Sy oorwinning is in
   die Cantar del mio Cid opgeteken. In 1102 is die stad weer vir Islam
   deur die Almoravide herower. In 1238 het Koning James I van Aragon
   Valencia verower. As 'n politieke en outonome gemeenskap, met 'n eie
   spesiale parlement en voorregte, het Valencia sy oorsprong aan hierdie
   oorwinning te danke en is daarna by James I se nuutgevestigde Koninkryk
   van Valencia ingelyf.

   Tydens die 15de en 16de eeue was Valencia een van die groot ekonomiese
   magte aan die Middelandse See. In hierdie tydvak beleef Valencia 'n
   Goue Era (Siglo de oro), gepaardgaande met 'n opbloei in die kunste aan
   die hand van Joanot Martorell, skrywer van Tirant lo Blanc, wat as die
   eerste moderne Europese roman beskou word. Ander skrywers en bekendes
   uit Valencia in die era sluit die digters Ausias March, Roig de Corella
   asook Isabel de Villena, Jordi de Sant Jordi en Jaume Roig, en andere,
   in. Ander kultuurprestasie uit dié tyd was die eerste drukpers op die
   Iberiese Skiereiland wat in Valencia bedryf is. Die eerste gedrukte
   Bybel in 'n Romaanse taal, Katalaans, is in circa 1478 in Valencia
   gedruk en hierdie prestasie word aan Bonifaci Ferrer toegedig.
   Koning Phillipus V van Spanje
   Koning Phillipus V van Spanje

   Tydens die Spaanse Opvolgingsoorlog van 1702 tot 1713, het Europese
   moondhede na die afsterwe van Karel II van Habsburg met mekaar
   gewedywer om elkeen 'n eie kandidaat as leier van Spanje te probeer
   afdwing. Die koning van Aragon (insluitende Aragon, die Baleariese
   Eilande, Valencia en Katalonië) het hom by Aartsbiskop Karel VI van
   Oostenryk geskaar uit vrees vir dreigende sentralisasie, terwyl die
   Adelstand Philippus V van Bourbon, kleinseun van Lodewyk XIV ondersteun
   het. Na die verdrae van Utrecht in 1713 en Rastatt in 1714 is Philippus
   V van Bourbon aangewys as Koning van Spanje met die voorwaarde dat hy
   afstand doen van die Franse troon. Sy sukses het gelei tot die
   afskaffing van plaaslike voorregte en die einde van die streek se
   tradisionele outonomie tot gevolg gehad.

   Op 24 Januarie 1706 het Charles Mordaunt, derde Graaf van Peterborough
   en eerste Graaf van Monmouth 'n klein groepie Engelse kavalleriesoldate
   in Valencia ingelei, nadat hulle die nabygeleë fort te Sagunto verower
   het en die Spaanse Bourbonse leër tot terugtrekking gebluf het. Die
   Engelse het die stad vir 16 maande beset en talle pogings om hulle uit
   te sit gefnuik. Engelse soldate het sovêr gevorder as Requena op die
   pad na Madrid. Na die oorwinning deur die Bourbonse leër tydens die
   Slag van Almansa op 25 April, 1707, het die Engelse leër Valencia
   ontruim.

   Tydens die Skiereilande Oorlog het Portugese, Spaanse en Britse magte
   teen Napoleon geveg en is Valencia deur die Franse onder Maarskalk
   Louis Gabriel Suchet van Kersdag 1811 tot 8 Januarie die daaropvolgende
   jaar beleër voordat die stad tot 'n val gekom het. Vir sy oorwinning is
   hy met 'n hertogstitelduc d'Albufera da Valencia beloon.

   Met die val van Madrid tydens die Spaanse Burgeroorlog van 1936 tot
   1939, is die hoofstad van die Republiek na Valencia toe verskuif. Die
   oorlog tussen die republikeine en die nasionaliste het ten einde geloop
   met nasionalistiese oorwinning onder leiding van Generaal Francisco
   Franco. Tydens die oorlog het deur Franco beleër. Die na-oorlogse
   tydperk was 'n moeilike tyd vir die inwoners van Valencia. Tydens die
   sogenaamde Franco-jare is die gebruik en onderrig van Katalaans verbied
   en selfs strafbaar gemaak. Franco is na sy dood in 1975 deur Juan
   Carlos I as koning en staatshoof opgevolg. Die Spaanse Grondwet van
   1978 het die weg gebaan vir die herstel van demokrasie en die
   gedeeltelike herwinning van streeksoutonomie in Spanje. In 1982 is
   Outonomiese Statute aan Valencia toegeken.

   Op 3 Julie, 2006, enkele dae voor 'n Katolieke feesviering gelei deur
   Pous Benedictus XVI, het 40 mense in 'n ondergrondse treinongeluk
   omgekom nadat 'n tonnelmuur vermoedelik ingeval het.
   Binne die Katedraal
   Binne die Katedraal

[wysig] Argitektuur

   Die antieke kronkelende strate van die Barrio del Carmen se geboue
   dateer uit die Romeinse and Arabiese tydperke. Die Katedraal, wat
   tussen die 13de en 15de eeue geboue is, is hoofsaaklik in 'n gotiese
   styl gebou en bevat elemente van beide barokse en Romaanse argitektuur.
   Langs die Katedraal is die gotiese Basiliek van die Maagde (Basílica De
   La Virgen De Los Desamparados) geleë. Die 15de eeuse Serrano en Quart
   torings is bekende landmerke, wat eens deel van stadsmuur was.

   Die Verenigde Nasies se Opvoedkundige, Wetenskaplike en Kulturele
   Organisasie (UNESCO) het die gotiese syhandelsmark (La Lonja de la
   Seda) tot 'n wêrelderfenisgebied verklaar. Die modernistiese
   Sentraal-Mark (Mercado Central) is een van die grootstes in Europa. Die
   hooftreinstasie (Estación Del Norte) is in kunsdekorstyle gebou.

   Die wêreldbekende argitek Santiago Calatrava is die skepper van die
   futuristiese Stad van Kuns en Wetenskappe (Ciutat de les Arts i les
   Ciències), wat 'n wetenskapmuseum, IMAX-teater en 'n indrukwekkende
   oseanografiese park bevat. Calatrava is ook verantwoordelik vir die
   brug in die stadsentrum, wat na hom vernoem is. Die Musiekpaleis (Palau
   De La Música) is 'n toonbeeld van moderne argitektuur in Valencia.

[wysig] Parke en pleine

   Basiliek van die Maagd
   Basiliek van die Maagd

   Die grootste plein is die Plaza del Ayuntamiento, waar die stadsaal
   (Ayuntamiento) geleë is. Daar is restourante, koffiewinkels en kroeë.

   Die Plein van die Maagd (Plaza de la Virgen), waar die Basiliek van die
   Maagd en Turiafontein geleë is, is 'n gewilde plek vir toeriste en
   plaaslike besoekers. Om die hoek is die Plaza de la Reina, met die
   Katedraal, lemoenbome en nog restourante en kroeë.

   Die Turiarivier is na die groot vloede in 1957 herlei om oorstromings,
   waaronder die stad telkens gebukkend gegaan het, te voorkom en die ou
   rivierbedding is in Turia-parke (bekend as die Jardines del Viejo Cauce
   del Turia) omskep. Oorblywende dele van bedding is in speel- en
   sportgronde omskep. Die Musiekpaleis (Palau De La Música) en die Stad
   vir Kuns en Wetenskappe lê aan die weerskante van die Turia-tuine.

   Ander parke in Valencia sluit die Jardines del Real o 'Viveros', die
   19de eeuse neo-klassieke Jardines de Monforte met marmerbeelde en
   fonteine asook die Botaniese tuine met meer as 3 000 plantsoorte in.

[wysig] Onderwys

   Valencia spog met twee universiteite. Die Universiteit van Valencia
   (Universitat de València) is in 1499 as die Estudi General de
   Valènciaen gestig en is een van die grootste en oudste universiteite in
   Spanje. Die Universiteit het ongeveer 60 000 studente oor vier kampusse
   versprei. Valencia het ook 'n Politegniese universiteit (Universitat
   Politécnica de València).

[wysig] Ekonomie en vervoer

   Valencia se ekonomie het oor die laaste dekade sterk gegroei, aangevuur
   deur toerisme en bounywerhede. Valencia spog met een van die besigste
   hawens aan die Middelandse see en hanteer 20% van Spanje se uitvoere.
   Die vernaamste uitvoerprodukte is drank en voedsel. Die Valencia streek
   is verál bekend vir sy lemoene. Ander produkte sluit meubels, keramiese
   teëls, waaiers, tekstiele en ysterprodukte in. Valencia se
   vervaardigingsektor is gefokus op metaalverwerking, chemikalieë,
   tekstiele, skeepsbou en brouerye. Die werkloosheidsyfer is Valencia is
   laer as die Spaanse gemiddeld, terwyl klein en medium-groot
   ondernemings 'n belangrik bousteen van die streeksekonomie is.

   Valencia het sy metro spoorwegstelsel wat deur die Ferrocarrils de la
   Generalitat Valenciana (F.G.V.) bedryf word. Daar is ook 'n (EMT)
   munisipale busdiens. Valencia het ook sy eie lughawe wat hoofsaaklik
   vlugte uit ander dele van Spanje en verál laekoste vlugte elders uit
   Europa hanteer. Danksy Spanje se hoëspoedtreine is Barcelona en Madrid
   ongeveeer drie en 'n halfuur per trein uit Valencia.

[wysig] Kultuur

   Las Fallas de San José in Valencia
   Las Fallas de San José in Valencia

   Die Spaanse skrywer, Vicente Blasco Ibáñez (1867 - 1928), is in
   Valencia gebore. Hy het met groot bewondering na Valencia as 'lewende'
   kunsstad met statige ou paleise, elegante herehuise en kerke verwys,
   met rumoerighede op die Estación del Norte stasie of die Sentrale mark.
   Hy was veral beïndruk met die oop, vriendelike gaardheid van die
   seevarende inwoners langs die kus. Hierdie ryk kultuurerfenis
   manifesteer vandag nog in die talle besienswaardighede en feestelikhede
   in Valencia.

   Daar is die bekende tamatiegeveg, La Tomatina wat in jaarliks in
   Augustus in die naburige dorp van Buñol gehou word. Die bekendste fees
   op die jaarlikse kalender is die jaarlikse Las Fallas de San José wat
   vir dae lank in Maart gevier word en gepaardgaan met
   vuurwerkvertonings, musiek, straatpaartytjies en vreugdevure. Op die
   laaste aand van die fees op 19 Maart, word groot kartonpopfigure
   (niñots) (soms afbeeldings van bekendes in politieke en sosiale kringe)
   op die plaza verbrand. Die fees het sy ontstaan in die 15de eeu as 'n
   geleentheid ter herdenking St. Josef, die skermheilige van
   skrynwerkers.

   Op die sportgebied spog Valencia met 'n suksesvolle en beroemde
   voetbalklub, Valencia Club de Fútbol wat die Spaanse Voetballiga in
   2002 en 2004 gewen. Valencia is die eerste Europese land in 150 jaar
   wat gekies is as gasheerstad vir die die America's Cup
   seiljagkompetisie in 2007.

[wysig] Museums en monumente

   Valencia Oseanografie
   Valencia Oseanografie
   Die Halfronde of L'Hemisfèric vorm deel van die Ciudad de las Artes y
   las Ciencias en huisves (onder andere) 'n Imax-bioskoop en'n
   planetarium.
   Die Halfronde of L'Hemisfèric vorm deel van die Ciudad de las Artes y
   las Ciencias en huisves (onder andere) 'n Imax-bioskoop en'n
   planetarium.

   Valencia het verskeie museums en besienswaardighede. Benewens die
   kleinere munisipale en militêre museums word die belangrikste
   besienswaardighede hieronder gelys:
     * Ciudad de las Artes y las Ciencias (Stad vir Kuns en Wetenskappe)
     * El Miguelete (Kloktoring)
     * Instituto Valenciano De Arte Moderno (Valencia Instituut vir
       Moderne Kuns)
     * Katedraal en museum
     * L'Oceanogràfic (Oseanografiese Park)
     * La Lonja (Syhandelsmark)
     * Mercado Central (Sentrale Mark)
     * Museo De Bellas Artes (Kunsmuseum)
     * Museo del Patriarca
     * Museo de les Ciènces (Natuurwetenskappemuseum)
     * Museo Fallero & Museo Del Artista Fallero (Les Falles) (Fallero
       Museum)
     * Museo Nacional de Cerámica (Nasionale Keramiekmuseum)
     * Museo Taurino (Bulgevegmuseum)
     * Palacio de la Generalitat (Regeringspaleis van Valencia)
     * Palau de les Arts Reina Sofíais (Kunspaleis)
     * Real Basílica de Nuestra Señora de los Desamparados (Basiliek van
       die Maagd)
     * Torres de Serranos (Serranos Torings}
     * Torres de Quart {Kwart Torings)

[wysig] Eksterne skakels

     * Albufera Natuurpark
     * Metro Valencia
     * Webtuiste van die Stad Valencia
     * Valencia Stadsgids
     * Valencia Toerismewebblad
     * Universiteit van Valencia
     * Valencia Voetbalklub

[wysig] Verwysings en verdere leesstof

     * Mas, Antoni Segura I. 2006. Katalonië: tussen outonomie en nasie.
       In Die Vrye Afrikaan
     * About Valencia, Valencian Community, Spain
     * Vrye vertaling van Valencia: Engelse Weergawe op Wikipedia en
       verwante artikels op Wikipedia.
     * Whittington, Mark R. 2005. A History Lovers Guide to Valencia
     * Wêreldfeiteindeks: Spain Valencia


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Stede in Spanje

