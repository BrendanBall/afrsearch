Vals Dmitri II van Rusland


   Vals Dmitri II (Russies: Лжедимитрий II), ook genoem die Rebel van
   Tusjino, was die tweede swendelaar wat in die Tyd van Beroeringe
   voorgegee het hy is Dmitri Iwanowitsj, jongste seun van Iwan die
   Verskriklike wat in 1591 glo ’n sluipmoordaanval oorleef het. Daar word
   algemeen aanvaar dat die ware Dmitri in Oeglitsj vermoor is.

   Die tweede Vals Dmitri het omstreeks 1607 in Starodoeb op die toneel
   verskyn. Hy was na bewering óf ’n priester se seun óf ’n bekeerde Jood
   en was goed opgevoed vir daardie tyd. Hy het Russies en Pools gepraat
   en was ’n soort kenner van liturgiese sake. Hy gee eers voor hy is die
   Moskouse bojaar Nagoi; maar erken onder marteling hy is tsarewitsj
   Dmitri. Hy word geglo en duisende Kosakke, Pole en inwoners van Moskou
   sluit by hom aan.

   In die loop van die jaar "herenig" Jerzy Mniszech, vader van Marina
   Mniszech, weduwee van die eerste Vals Dmitri, hom met Marina. Sy erken
   die tweede Dmitri wonder bo wonder as haar oorlede man, Vals Dmitri I.
   Sy trou in die geheim met dié swendelaar, wat glad nie soos haar eerste
   man lyk nie. Daardeur verwerf hy die steun van die eerste Vals Dmitri
   se ondersteuners, wat vir hom geld en 7 500 soldate gee.

   Gou neem hy Karatsjef, Brijansk en ander dorpe in en versterk Poolse
   soldate sy leër. In die lente van 1608 trek hy teen Moskou op. Met
   beloftes dat beslag gelê sal word op die landgoede van die bojare, werf
   hy die steun van talle gewone mense. Die dorpie Tusjino naby Moskou
   word in ’n leërkamp vir Dmitri omskep. Daar is aanvanklik 7 000 Poolse
   soldate, 10 000 Kosakke en 10 000 ander soldate, en dit groei gou aan
   tot meer as 100 000 man. Hy stel Fjodor Romanof aan as patriarg en wen
   die onderdanigheid van die stede Jaroslawl, Kostroma, Wologda, Kasjin
   en verskeie ander.

   Die aankoms van koning Sigismund III Wasa by Smolensk veroorsaak dat
   talle Poolse ondersteuners hom verlaat en oorloop na die leërs van die
   Poolse koning. Intussen trek ’n sterk Russies-Sweedse leër onder
   Michail Skopin-Sjoeiski en Jacob de la Gardie na Tusjino op. Dit dwing
   hom om na Kostroma te vlug, vermom as ’n boer, en daar sluit Marina by
   hom aan. Hy loods nog ’n onsuksesvolle aanval op Moskou en herwin ’n
   houvas oor Suidoos-Rusland met die steun van die Don-kosakke. Hy word
   egter op 11 Desember 1610 vermoor terwyl hy halfdronk is.
   Tsare en keisers van Rusland

   Tsare Iwan IV (Iwan die Verskriklike) • Fjodor I • Boris Godoenof •
   Fjodor II • Vals Dmitri I • Vals Dmitri II • Wasili IV • Michail •
   Aleksei • Fjodor III • Iwan V saam met Pieter I
   Keisers Pieter I (Pieter die Grote) • Katharina I • Pieter II • Anna •
   Iwan VI • Elisabeth • Pieter III • Katharina II (Katharina die Grote) •
   Paul • Aleksander I • Nikolaas I • Aleksander II • Aleksander III •
   Nikolaas II
   Kategorie: Russiese tsare

