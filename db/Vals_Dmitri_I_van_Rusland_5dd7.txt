Vals Dmitri I van Rusland


                                                 Vals Dmitri I van Rusland
                                                Tsaar van die hele Rusland

   Tsaar Dmitri I die Valse
   Tsaar Dmitri I die Valse

                                        Gebore                        1581
                                       Oorlede                 17 Mei 1606
                                        Regeer 21 Julie 1605 - 17 Mei 1606
                                    Volle naam   Joeri (Grigori) Otrepjef?
                                    Voorganger                   Fjodor II
                                      Opvolger       Wasili IV van Rusland
                                      Eggenote             Marina Mniszech
                                                          {{{Voetnotas}}}

   Vals Dmitri I (Russies: Лжедмитрий) was van 21 Julie 1605 tot met sy
   dood op 17 Mei 1606 tsaar van Rusland onder die naam Dmitri Ioannowitsj
   (Russies: Димитрий Иоаннович). Hy was een van drie swendelaars wat in
   die Tyd van Beroeringe voorgegee het hulle is Dmitri Iwanowitsj,
   jongste seun van Iwan die Verskriklike, wat in 1591 glo ’n
   sluipmoordaanval oorleef het. Daar word algemeen aanvaar dat die ware
   Dmitri in Oeglitsj vermoor is en dat die eerste Vals Dmitri eintlik
   Joeri (Grigori) Otrepjef was, hoewel dit glad nie seker is nie.

   Inhoud

        * 1 Agtergrond van die swendelaar
        * 2 Die pad na die Russiese troon
        * 3 Beleid as ’n tsaar
        * 4 Sien ook

[wysig] Agtergrond van die swendelaar

   Hierdie kamtige Dmitri maak omstreeks 1600 sy verskyning in die
   geskiedenis toe hy patriarg Job van Moskou beïndruk met sy geleerdheid.
   Boris Godoenof gee egter bevel dat hy gevang en ondervra word, waarna
   hy vlug.

   Daar was vae gerugte dat Dmitri die buite-egtelike seun was van ’n
   vorige Poolse koning, Stefan Batori, wat van 1575 tot 1586 regeer het.
   Dmitri self het beweer dat sy ma, die weduwee van Iwan die
   Verskriklike, die sluipmoordaanval deur Boris Godoenof verwag het en
   hom toe in die sorg van ’n dokter gelaat het. Dié sou hom in ’n
   klooster weggesteek het. Ná die dokter se dood het hy na Pole gevlug
   waar hy ’n kort rukkie lank ’n onderwyser was. ’n Paar mense wat tsaar
   Iwan geken het, het later beweer Dmitri lyk wel soos die jong
   tsarewitsj. Dmitri het aristokratiese vaardighede geopenbaar soos
   geletterdheid, en hy het Pools en Russies gepraat.

   ’n Paar Poolse adellikes besluit om Dmitri te steun teen Boris
   Godoenof, ongeag of hulle sy storie glo. In Maart 1604 besoek Dmitri
   die koninklike hof van koning Sigismund III Wasa van Pole. Die koning
   steun hom voorwaardelik, maar beloof nie enige direkte hulp om hom op
   die Russiese troon te kry nie. Om die steun van magtige Jesuïete te
   kry, neem Dmitri op 17 April 1604 in die openbaar die Rooms-Katolieke
   geloof aan. In dié tyd ontmoet hy Marina Mniszech. Sy is ’n Poolse
   Katolieke adellike, die dogter van Jerzy Mniszech. Hy vra haar om haar
   hand, en kry dit op voorwaarde dat hy Pskof, Nowgorod, Smolensk en
   Noworod-Siwerski aan die Mniszech-familie gee.

[wysig] Die pad na die Russiese troon

   Dmitrii kry verskeie ondersteuners, vorm ’n klein leër en kry ook die
   steun van Gemenebes-magnate wat vir hom sowat 3 500 soldate uit hul
   private leërs gee. In Junie 1604 trek hy op na Rusland. Vyande van
   Goedoenof, onder andere die suidelike Kosakke, sluit op pad by Dmitri
   aan. Dmitri se magte is in twee skermutselings met Russiese soldate;
   hulle wen die eerste en neem Tsjernigof, Poetiwl, Sjefsk en Koersk oor,
   maar die tweede verloor hulle sleg. Dmitri word net gered toe die
   soldate hoor dat tsaar Boris dood is.

   Godoenof se skielike dood op 13 April 1605 ruim die swendelaar se
   laaste versperring na die troon uit die weg. Russiese soldate begin na
   Dmitri se kant oorloop en op 1 Junie arresteer bojare in Moskou die pas
   gekroonde tsaar, Fjodor II, en sy ma en vermoor hulle later. Op 20
   Junie maak die swendelaar sy triomfantelik intog in Moskou en op 21
   Julie word hy gekroon deur ’n nuwe patriarg van sy keuse, die Griekse
   Ignatius.

[wysig] Beleid as ’n tsaar

   Vals Dmitri sweer trou aan koning Sigismund III Wasa, deur Nikolai
   Nevrev (1874)
   Vals Dmitri sweer trou aan koning Sigismund III Wasa, deur Nikolai
   Nevrev (1874)

   Die nuwe tsaar besoek dadelik die graf van Iwan die Verskriklike en ook
   die klooster van sy weduwee, Maria Nagaja, wat hom as haar seun
   aanvaar. Die Godoenof-familie word tereggestel, behalwe prinses Ksenia
   Godoenowa, wat hy as sy konkubine aanhou. Ander families wat deur
   Godoenof verban is, word toegelaat om terug te keer. Hy stel patriarg
   Filaret (Fjodor Romanof) aan as biskop van Rostof.

   Dmitri beplan ’n reeks politieke en ekonomiese hervormings. Hy soek ook
   ’n alliansie met Pole-Litaue en die Pous. Hy beplan ’n oorlog teen die
   Ottomaanse Ryk en gee bevel vir die massavervaardiging van vuurwapens.
   In sy korrespondensie verwys hy na homself as Keiser van Rusland, ’n
   eeu voor Pieter die Grote die titel sou verander. Dit word egter nie
   destyds erken nie.

   Op 8 Mei 1606 trou Dmitri in Moskou met Marina Mniszech. Gewoonlik as
   ’n tsaar met ’n vrou van ’n ander geloof getrou het, moes sy eers die
   Russies-Ortodokse geloof aanneem. Daar word geglo dat Dmitri sy Poolse
   ondersteuners beloof het dat hy Rusland tot Katolisisme sou bekeer en
   dat dit die rede was hoekom Marina nie die Ortodokse geloof aangeneem
   het nie.

   Dit maak die Russies-Ortodokse Kerk, die bojare en die bevolking kwaad.
   Die bojare, onder leiding van prins Wasili Sjoeiski, begin teen hom
   saamsweer. Op die oggend van 17 Mei 1606, sowat twee weke ná die troue,
   bestorm samesweerders die Kremlin. Dmitri probeer deur ’n venster vlug,
   maar breek sy been en word doodgeskiet. Hy het net tien maande regeer.
   Hy word opgevolg deur Wasili Sjoeiski.

[wysig] Sien ook

   Vals Dimitri II van Rusland
   Tsare en keisers van Rusland

   Tsare Iwan IV (Iwan die Verskriklike) • Fjodor I • Boris Godoenof •
   Fjodor II • Vals Dmitri I • Vals Dmitri II • Wasili IV • Michail •
   Aleksei • Fjodor III • Iwan V saam met Pieter I
   Keisers Pieter I (Pieter die Grote) • Katharina I • Pieter II • Anna •
   Iwan VI • Elisabeth • Pieter III • Katharina II (Katharina die Grote) •
   Paul • Aleksander I • Nikolaas I • Aleksander II • Aleksander III •
   Nikolaas II
   Kategorie: Russiese tsare

