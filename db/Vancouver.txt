Vancouver


                                            Vancouver
                                            Kaart                    Wapen

                                                                      Vlag

                                             Land                   Kanada
                                        Provinsie           Brits-Kolombië
                                       Koördinate      49°16′ N, 123°08' W
                                         Stigting           1866 (Gastown)
                                     Inkorporasie                     1886
                                       Oppervlak:
                                         - Totaal             114,67 vk km
                                Hoogte bo seevlak                      2 m
                                       Bevolking:
                                  - Totaal (2006)                  587 891
                             - Bevolkingsdigtheid              5 252/vk km
                         - Metropolitaanse gebied                2 180 737
                                          Tydsone                   UTC -8
                                                  (Pasifiese Standaardtyd)
                                     Burgemeester       Sam Sullivan (NPA)
                                Amptelike Webwerf        City of Vancouver

   Vancouver [vænˈkuːvɚ] is 'n hawestad aan die Stille Oseaan, in die
   weste van die provinsie van British Columbia (Brits-Kolombië, Kanada),
   met sowat 550 000 inwoners (2005). Vancouver is ook die metropool van
   die Greater Vancouver Regional District (GVRD) met 2,2 miljoen inwoners
   en die grootste stad in die westelike Kanada. Die stad is vernoem na
   die Britse kaptein George Vancouver, wat in die jaar 1792 as opmeter in
   die gebied werksaam was.

   Vancouver is ook die naam van die groot eiland langs die kus, alhoewel
   dit nie deel van die stadsgebied is nie. Vancouver-eiland is met sy
   Fort Victoria die voormalige hoofkwartier van die Hudsonbaai-kompanjie
   (Hudson's Bay Company) in Wes-Kanada, wat later tot die administratiewe
   hoofstad van British Columbia, Victoria, ontwikkel.
   Vancouver, soos gesien vanuit Grouse Mountain
   Vancouver, soos gesien vanuit Grouse Mountain

   Vancouver lê op 'n skiereiland tussen die Fraserrivier en die inham
   Burrard Inlet, met pragtige groen berge, wat tot in die somer
   sneeubedek bly, in die agtergrond.

   Vancouver is vandag 'n kosmopolitaanse stad, wat bekend staan vir sy
   aangename weskus-leefstyl en die vreedsame naasbestaan van 'n
   verskeidenheid kulture. Die stad met sy gematigde klimaat word dikwels
   met San Francisco vergelyk en kan danksy die ligging en sy talle parke
   in baie opsigte met die Kaliforniese metropool meeding, alhoewel die
   naglewe van Vancouver nog nie regtig ontwikkel het nie.

   Die milde klimaat en aantreklike omgewing maak van Vancouver 'n gewilde
   woonplek in Wes-Kanada, en veral sedert die tagtigerjare van die 20ste
   eeu begin 'n ongekende ekonomiese groei. 'n Groot aantal nuwe
   immigrante het hulle in die stad gevestig, waaronder ook tienduisende
   voormalige burgers van Hongkong.

   Vancouver sal die gasheerstad van die Olimpiese Winterspele van die
   jaar 2010 wees.

[wysig] Geskiedenis

   Die sentrum van British Columbia se goudkoors in 1858 is New
   Westminster, 'n voorstad van Vancouver, wat toe nog 'n groot bosgebied
   is.

   In vergelyking met die Oos-Kanadese metropole is Vancouver 'n taamlik
   jong stad. Sy bakermat is die stadswyk Gastown, waar Jack Deighton en
   sy eggenote in die jaar 1866 met 'n whiskeyvat voet aan wal sit en
   digby 'n saagmeul hul kroeg open. Deighton, 'n egte praatgraag, kry
   vinnig die bynaam Gassy Jack, en die nedersetting staan voortaan bekend
   as Gassy's Town (later Gastown).
   Vancouver West End, English Bay
   Vancouver West End, English Bay

   Toe die spoorwegmaatskappy Canadian Pacific Railroad in 1886 besluit om
   'n spoorwegverbinding dwarsoor die vasteland tot by Vancouver se
   Burrard Inlet op te rig, begin die ekonomiese groei van die stad, wat
   ter ere van kaptein George Vancouver sy huidige naam kry. 1886 is ook
   die amptelike stigtingsdatum van Vancouver.

   Vancouver se hawe word 'n belangrike voorpos vir die handel met die
   Verenigde State, Sjina en Japan. Veral koring en steenkool word van
   hier na oorsese lande uitgevoer. In hierdie tydperk verdubbel die
   inwonertal elke vyf jaar, en in 1912 is die stad reeds die tuiste van
   sowat 120 000 mense. In 1930 word Vancouver die derde grootste stad van
   Kanada, na Montréal en Toronto.

   In die jaar 1898 word Vancouver 'n belangrike hawe vir duisende
   gouddelwers, wat tydens die stormloop na die nuwe goudvelde van die
   noorde hier ook hulle toerusting en voedselvoorrade koop.

   Met die opening van die Panamakanaal in 1914 kry Vancouver 'n maklike
   toegang tot die Europese markte.

   Die wêreldtentoonstelling Expo 1986 bring 'n groot ekonomiese oplewing
   vir die stad en staan aan die beginpunt van 'n massa-immigrasie uit
   onder meer Hongkong. Sowat 70 000 welgestelde burgers van hierdie
   Sjinese hawestad vestig hulle in Vancouver.

   Vandag is die stad Kanada se poort na die markte van die Stille Oseaan,
   en 'n groot aantal immigrante uit die Verre Ooste kom hulle nog steeds
   hier vestig.
   Kategorieë: Brits-Kolombië • Stede in Kanada

