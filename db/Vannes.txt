Vannes


   Die historiese stadskern van Vannes
   Die historiese stadskern van Vannes

   Vannes (Bretons: Gwened) is die hoofstad (prefektuur) van die Bretonse
   département Morbihan (Noordwes-Frankryk) met 54 800 inwoners (1999).
   Die stad is een van die snelste groeiendes in Wes-Frankryk, en sy
   inwonertal het sedert die jaar 1954 verdubbel. Vannes is nou die
   sentrum van die agglomerasie Pays de Vannes met 'n bevolking van
   125 000.

   Inhoud

        * 1 Geskiedenis
        * 2 Toerisme en vervoer
        * 3 Kultuur
        * 4 Eksterne skakels

[wysig] Geskiedenis

   Vannes het sy oorsprong in 'n hawestad, wat deur die Galliese stam van
   die Veneters oorheers is. Ná die Romeinse verowering staan die stad
   onder sy Latynse naam Darioritum bekend en ontwikkel tot 'n belangrike
   handelsentrum.

   In die vroeë Christelike tydperk is Vannes die setel van een van die
   sewe Bretonse bisdomme. Tot by die Frankiese verowering is Vannes die
   setel van onafhanklike grawe. Die stad speel ook 'n beduidende rol by
   die vereniging van Bretagne onder die koning Nominoë, wat tydens die
   9de eeu as hertog van Vannes ná sy oorwinning oor die Frankiese koning
   Karel die Kale in 845 die koninkryk Bretagne stig en uitbrei. Onder die
   heerskappy van sy seun Erispoë word Vannes die hoofstad van Bretagne.
   Sedert die jaar 1425 is Vannes ook die vergaderplek van die Bretonse
   State.

   In 1532 verloor Bretagne met die ooreenkoms tussen die Bretonse State
   en die Franse koning Frans I, wat in Vannes gesluit is, sy
   onafhanklikheid.

[wysig] Toerisme en vervoer

   Ankerplekke in die jaghawe Conleau
   Ankerplekke in die jaghawe Conleau

   Danksy die skilderagtige historiese stadskern, wat grotendeels bewaar
   is, en die sentrale ligging aan die Golf van Morbihan, tussen die
   skiereilande van Rhuys en Quiberon, het Vannes tot een van die
   gewildste Bretonse toeristebestemmings ontwikkel. Vannes is lid van die
   Club des plus belles baies du monde ("Klub van die mooiste baaie ter
   wêreld", 'n internasionale vereniging van vakansieoorde) en trek ook
   voordeel uit sy baie gematigde klimaat met jaarliks meer as 2 000
   sonskynure.

   Die stad lê sowat vier ure se motorrit van Parys af. Daar is gereelde
   verbindings met die Franse hoësnelheidstrein TGV (drie ure se reistyd
   van Parys) en lugverbindings na die nabygeleë lughawens van Lorient en
   Nantes.

[wysig] Kultuur

   Jazz à Vannes, die bekende Jazz-fees, is al meer as 'n kwarteeu 'n
   gewilde jaarlikse instelling. Bekende jazz-sterre skitter ses dae lank
   naas nuwe groepe.

   Fêtes Historiques is die jaarlikse historiese fees van Vannes, wat
   gebeurtenisse uit die geskiedenis van die stad laat herleef. Historiese
   parades met eeue-oue outentieke kleredrag maak deel uit van die fees.

[wysig] Eksterne skakels

     * Die amptelike webwerf van Vannes

   Kategorie: Bretagne

