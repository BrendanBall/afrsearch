Vause Raw


   Vause Raw (Durban, 21 September 1921 - 2001) was van 1977 tot 1984
   leier van die Nuwe Republiek Party en daarna lewenslange president,
   hoewel hy die party oorleef het.

   Hy het aan die Hoër Seunskool Pretoria gematrikuleer en aan die
   Universiteit van die Witwatersrand en die Johannesburgse
   Onderwyserskollege gestudeer. Hy het hom in Mei 1940 by die
   Suid-Afrikaanse Weermag aangesluit. Hy het as weermaglid na
   Midde-Afrika, Egipte en Europa gegaan. Tussen 1946 en 1950 het hy saam
   met sy pa in die distrik Cullinan noord van Pretoria geboer. Hy was
   sekretaris van die Pretoria-distrik se Landbou-unie en is as direkteur
   van Waterberg se Boerekoöperasie aangewys.

   Sy openbare lewe begin in die jare 40 toe hy adjunkvoorsitter van die
   Verenigde Party se Pretoria-distrik was en in 1948 tot die
   afdelingsraad verkies is en dien daarin tot 1950. In 1951 is hy as die
   party se sekretaris in Natal aangewys. In 1955 is hy as senator vir die
   Verenigde Party in Natal benoem. Later jare was hy die party se
   amptelike woordvoerder oor veiligheid en vervoer.

   Hy was medestigter, voorsitter en later nasionale leier van die Nuwe
   Republiek Party. In 1984 word hy opgevolg deur Bill Sutton, maar
   terselfdertyd tot lewenslange president van die NRP verklaar. Hy het
   dié amp beklee totdat die party in Maart 1988 ontbind en die meeste
   lede hulle by die Nasionale Party aangesluit het. Hy het net voor die
   algemene verkiesing in 1987 om persoonlike redes uit die Parlement
   getree.

[wysig] Publikasies

     * "Flares", 'n digbundel wat in die Tweede Wêreldoorlog verskyn.

   Kategorie: Suid-Afrikaanse politici

