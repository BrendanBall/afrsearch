Venus (planeet)


                                                                     Venus

                 UV-opname van die wolkbedekking bo Venus, deur
                    die Pioneer Venus Verkenningstuig in 1979

                                                                  Kenmerke
                            Aantal mane                               geen
                               Diameter                           12104 km
                                  Massa                      4,856×10^24kg
                       Rotasietyd (dag)                            244 dae
                   Omlooptyd son (jaar)                            225 dae
                  Afstand vanaf die son                     108,21×10^6 km
                              Atmosfeer        baie dig, hoofsaaklik CO[2]
                      Temperatuur (gem)                      737 K (464°C)
                                  Kleur            Wit (dik wolkbedekking)
                                   Kern                       Yster/Nikkel
                                                Samestelling van atmosfeer
                       Koolstofdioksied                              96.5%
                        Stikstof (N[2])                               3.5%
                          Swaeldioksied                   0.015% (150 ppm)
                                  Argon                    0.007% (70 ppm)
                           Water (damp)                    0.002% (20 ppm)
                      Koolstofmonoksied                    0.0017 (17 ppm)
                                 Helium                   0.0012% (12 ppm)
                                   Neon                    0.0007% (7 ppm)
                 Karbonielsulfied (COS)                   spoorhoeveelhede
                      Waterstofchloried                   spoorhoeveelhede
                      Waterstoffluoried                   spoorhoeveelhede

   Venus, die tweede planeet vanaf die Son is vernoem na die Romeinse
   godin, Venus. Die planeet toon baie ooreenkomste met die Aarde ten
   opsigte van sy grootte en massale samestelling. Al die planete se
   wentelbane is ellipties maar Venus se baan is die naaste aan 'n sirkel
   met 'n middelpuntafwyking van minder as 1%.

   Venus is nader aan die Son as die Aarde en daarom verskyn dit altyd in
   rigting van die Son aan die hemelruim. Van die aarde gesien is die
   grootste hoek (waarnemershoek) wat Venus en die Son in die hemelruim
   vorm , 47.8 °). Venus word dus gewoonlik 'n paar uur voor sonsopkoms of
   'n paar uur na sonsondergang gesien. Wanneer Venus op sy helderste is
   kan dit selfs in die dag sigbaar wees wat dit een van twee hemelliggame
   buiten die son maak wat beide in die dag en nag sigbaar kan wees. Daar
   word dikwels na Venus as die Môrester of die Aandster verwys en is
   buiten die maan die helderste voorwerp in die naghemel.

   Die siklus tussen 'n maksimum waarnemershoek en die daaropvolgende een
   duur 584 dae. Na hierdie 584 dae verstryk is Venus op 'n posisie 72
   grade weg van die vorige een af. Aangesien 5 * 584 = 2920 wat
   gelykstaande is aan 8 * 365 (Aantal dae in aardjaar) sal Venus elke 8
   jaar (minus die twee skrikkeldae) op dieselfde punt in die hemel
   verskyn. Hierdie siklus het in antieke Egipte as die Sothis-siklus
   bekend gestaan. Interresant genoeg is die getal 2920 ook byna
   gelykstaande aan presies 99 maanomwentelinge wat 29.5 dae duur.

   Venus se unieke bewegings was al rondom 1600 v.C. bekend aan die
   antieke Babiloniërs en aan die Maja beskawing (wat 'n godsdienstige
   kalender ontwikkel het gebasseer op die bewegings van Venus). Die
   Maasai stam in Afrika het die planeet Kileken gedoop na 'n mite daaroor
   genaamd "Die Weeskind". Sint Jerome het Venus, Lucifer gedoop, die
   gevalle engel wat volgens Christelike geskrifte uit die hemel gewerp
   is.

   ♀ Die sterrekundige simbool van Venus word ook in Biologie gebruik vir
   die vroulike geslag. Dit verteenwoordig die godin Venus se handspieël:
   'n sirkel met 'n kruisie daaronder. Die simbool verteenwoordig ook
   vroulikheid en die antieke alchemiste het dit gebruik om koper te
   verteenwoordig.

   Daar word ook soms beweer dat die verband met geslag en vroulikheid te
   make het met die 266 dae tydsinterval tussen die minimum en maksimum
   waarnemershoek van Venus, wat min of meer ooreenstem met die tydsduur
   van 'n menslike swangerskap.

   In Sjinese, Koreaanse, Japannese en Viëtnamese kultuur word na Venus
   verwys as die Metaalster (金星), gebaseer op die vyf Elemente.

[wysig] Fisiese kenmerke

[wysig] Atmosfeer

   Venus het 'n atmosfeer wat hoofsaaklik uit koolstofdioksied en 'n klein
   hoeveelheid stikstof bestaan, met 'n atmosferiese druk by die oppervlak
   wat 90 keer groter is as die van die aarde ('n druk gelyk aan 'n diepte
   van 1 kilometer onder die Aarde se oseane). Hierdie enorme CO[2]-ryke
   atmosfeer veroorsaak 'n sterk kweekhuis-effek en gevolglike uiterste
   oppervlaktemperature van so hoog as 500 °C in laagliggende dele op die
   planeet se ewenaar. Dit maak Venus se oppervlak warmer as dié van
   Mercurius al is Venus bykans dubbel die afstand vanaf die son en
   ontvang dit dus slegs ongeveer 25% van die straling (2613.9 W/m^2 in
   die bolaag van die atmosfeer en slegs 1071.1 W/m^2 by die oppervlak).
   As gevolg van die termiese traagheid en konveksie in sy digte atmosfeer
   wissel die dag- en nagtemperature op venus nie so dramaties nie ten
   spyte daarvan dat Venus se omwenteling om sy as bykans 'n volle
   Venusjaar neem, wat beteken dat Venus se oppervlak maar teen 'n skamele
   6.5 km/h draai.

   Die son se straling op die oppervlak is baie laag as gevolg van die
   planeet se baie dik wolkbedekking wat die meeste sonlig weer in die
   ruimte in terug weerkaats. Venus se bolometriese weerkaatsingsvermoë is
   ongeveer 60% en sy sigbare lig weerkaatsingsvermoë is selfs groter.

   Die winde in die bolaag van die atmosfeer is sterk (300 km/h) maar by
   die oppervlak is die windspoed baie laer en gewoonlik maar 'n paar
   kilometer per uur. Die wolke bestaan hoofsaaklik uit swaeldioksied- en
   swaelsuurdruppels en bedek die planeet geheel en al, wat enige
   besonderhede van die oppervlak onsigbaar maak vir die menslike oog. Die
   temperatuur bo-op hierdie wolke is ongeveer −45 °C. Die gemiddelde
   oppervlaktemperatuur van Venus, soos deur NASA aangegee, is 464 °C. Die
   minimum temperatuur in die tabel aangegee is vir die bokant van die
   wolke en nie die oppervlak nie waar die temperatuur nooit laer as
   400 °C val nie (Hierdie temperatuur is voldoende om lood te smelt.)

[wysig] Oppervlak

   Foto wat die oppervlakstrukture onder die wolkbedekking aantoon.
   Foto wat die oppervlakstrukture onder die wolkbedekking aantoon.

   Op Venus kan twee groot kontinentagtige hooglande onderskei word. Op
   die noordelike hoogland wat Ishtar Terra heet en ongeveer so groot as
   Australië is, word baie berge aangetref. Die hoogste punt is Maxwell
   Montes wat ongeveer 10 km bo die omliggende land uittroon. In die
   suidelik halfrond lê Aphrodite Terra wat in grootte vergelykbaar is met
   Suid-Amerika. Tussen hierdie hooglande word diepliggende dele gevind
   soos Atalanta Planitia, Guinevere Planitia en Lavinia Planitia. Die
   digte atmosfeer sorg daarvoor dat die meeste meteoriete opbreek voordat
   dit die oppervlak bereik en daarom is daar nouliks enige kraters op die
   Venus te vind. Oor die hele planeet heen kan groot afgeplatte vulkane
   gevind word. Met die uitsondering van Maxwell Montes is alle berge,
   vlaktes en ander geologiese strukture na werklike en mitologiese vroue
   vernoem.

                                  Die sonnestelsel
   [USEMAP:Solar_System_XXVII.png] Beeldinligting
   Die son · Mercurius · Venus · Aarde · Mars · Ceres · Jupiter · Saturnus
   · Uranus · Neptunus · Pluto · Eris
   Planete · Dwergplanete · Mane: Aarde · Mars · Asteroïdies · Jupiter ·
   Saturnus · Uranus · Neptunus · Pluto · Eris
   Klein hemelliggame:   Meteoroïdes · Asteroïdes (die astroïdegordel) ·
   Centaurs · TNV's (Kuipergordel/Verstrooide skyf) · Komete (Oortwolk)
   Kategorie: Planete

