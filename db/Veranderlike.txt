Veranderlike


   In rekenaarwetenskap en wiskunde is 'n veranderlike 'n simboliese
   verteenwoordiging wat op 'n hoeveelheid of uitdrukking dui. In wiskunde
   word 'n veranderlike dikwels gebruik om 'n "onbekende" hoeveelheid aan
   te dui wat die vermoë het om te verander; in rekenaarwetenskap
   verteenwoordig dit 'n plek war 'n waarde gestoor kan word.
   Veranderlikes staan dikwels in teenstelling met konstantes wat bekende
   waardes het en onveranderlik is.

   Die begrip het 'n soortgelyke betekenis in die fisiese wetenskappe en
   ingenieurswese: 'n veranderlike is 'n hoeveelheid waarvan die waarde
   tydens die verloop van 'n eksperiment (insluitende simulasies) kan
   verander, oor verskillende monsters of tydens die bedryf van 'n
   stelsel. Veranderlikes word onderskei van parameters, alhoewel 'n
   veranderlike in een konteks, as 'n parameter in 'n ander konteks gesien
   kan word.

   In toegepaste statistiek is 'n veranderlike 'n meetbare faktor,
   eienskap of kenmerk van 'n indiwidu of 'n sntelsel—met ander woorde,
   iets wat verwag kan word om te varieer oor tyd of tussen indiwidue.
   Lukrake veranderlikes is 'n idealisering hiervan in wiskundige
   statistiek, waar hulle gedefinieer word as meetbare funksies van 'n
   waarskynlikheidsruimte na 'n meetbare ruimte.

[wysig] Geskiedenis

   x Verteenwoordig tipies 'n onbekende veranderlike. Al kan enige letter
   gebruik word is x die algemene keuse. Hierdie gebruik kan teruggespoor
   word na die Arabiese woord šay' شيء = “ding”, wat in algebra en
   soortgelyk tekste in Ou Spaans opgeneem is met die uitspraak “šei”, en
   geskryf is as xei en later per gewoonte afgekort is na x (Die Spaanse
   uitspraak van “x” het sedertien verander. Ander bronne beweer dat die x
   'n afkorting is van die Latynse causa wat 'n vertaling van die Arabiese
   شيء was. Hoe dit ookal sy, dit het die gewoonte gevestig om letters te
   gebruik om hoeveelhede in algebra te verteenwoordig. In wiskunde word
   'n “skuinsdruk x” ( x\! ) dikwels gebruik om te verhoed dat dit met die
   vermenigvuldigingsteken verwar word. Vanuit wiskunde het die gewoonte
   in die alledaagse kultuur ook gespruit om “X” te gebruik as 'n
   generiese plekhouer vir 'n veranderlike waarvan die waarde onbekend of
   geheim is, soos in projek X of meneer X.

[wysig] Algemene oorsig

   Veranderlikes word in wiskundige vergelykings gebruik. In die
   vergelyking x + 1 = 5, is x 'n veranderlike wat 'n onbekende getal
   verteenwoordig. Veranderlikes word dikwels verteenwoordig deur letters
   van die Romeinse alfabet, maar kan ook deur letters van ander
   alfabette, soos die Griekse alfabet en ander simbole verteenwoordig
   word. In hierdie sin word veranderlikes as 'n "plekhouer" gebruik in
   baie vertakkinge van wiskunde.

[wysig] Benamingskonvensies vir veranderlikes

   In wiskunde in die algemeen is die letters wat die meeste gebruik word
   om veranderlikes voor te stel "x", "y", "n", "a" en "b"— "x" en "y"
   word die meeste gebruik omdat hulle dikwels ook gebruik word om die
   twee asse van 'n tweedimensionele grafiek voor te stel, terwyl "a" en
   "b" dikwels gebruik word om koëffisiënte van x en y in die algemene
   vorm van 'n linêere vergelyking voor te stel.
   Kategorieë: Rekenaarwetenskap • Wiskunde

