Veranderlike kleptydreëling


   Veranderlike kleptydreëling is 'n algemene term vir 'n
   suiermotortegnologie. Veranderlike tydreëling maak dit moontlik om die
   styglengte of tydsduur of beide van die in- of uitlaatkleppe te
   verander terwyl die enjin nog in werking is. Tweeslag enjins gebruik 'n
   kragklepstelsel om soortgelyke resultate te lewer.

   Inhoud

        * 1 Oorsig
        * 2 Geskiedenis
        * 3 Marktoepassings
        * 4 Sien ook
        * 5 Verwysings
        * 6 Eksterne skakels

[wysig] Oorsig

   Die i-VTEC stelsel wat in Honda se K20Z3-enjin aangetref word.
   Die i-VTEC stelsel wat in Honda se K20Z3-enjin aangetref word.

   Suiermotors gebruik normaalweg 'n stootklep op die inlate en uitlate.
   Hierdie kleppe word direk of indirek deur die nokke op die nokas. Die
   nokke maak die kleppe oop vir 'n sekere tydsduur tydens elke inlaat- en
   uitlaatslag. Die tydreëling van die klepopening en toemaak daarvan is
   ook belangrik. Die nokas word deur die krukas aangedryf deur 'n band,
   'n rat of 'n ketting.

   Die profiel of posisie en vorm van die lobbe op die nokke word
   geoptimiseer vir 'n sekere wentelspoed en die kompromis lei normaalweg
   tot 'n beperkte laestrek wringkrag of hoëstrek kraglewering.

   Teen hoë enjinsnelhede vereis 'n enjin groot hoeveelhede lug. Die
   inlaatkleppe kan egter toemaak voordat voldoende lug in die silinder
   ingevloei het wat 'n verlaagde verrigting tot gevolg het. Die probleem
   kan opgelos word deur die inlaatkleppe vroeër oop te maak en die
   uitlaatkleppe later toe te maak. Daar kom dus 'n oorvleueling in die
   tydreëling van die inlaat- en uitlaatkleppe voor. 'n Renmotor se nokas
   maak tipies voorsiening vir 'n groot mate van oorvleueling. By lae
   enjinsnelhede lei die oorvleueling daartoe dat onverbrande brandstof
   uit die silinder ontsnap en sal 'n renmotornok dus baie ondoeltreffend
   wees en daarom word motors wat gereeld teen lae enjinsnelhede bedryf
   (afleweringswa ens.) van nokaste voorsien wat minder oorvleueling
   toelaat al word kraglewering by hoër snelhede ingeboet.

   Veranderlike kleptydreëling maak dit moontlik om die nokprofiel te
   verander wat 'n hoër doeltreffendheid en -kraglewering tot gevolg het.
   Toenemende druk op motorvervaardigers om te voldoen aan
   omgewingsteikens en brandstofdoeltreffendheid dwing baie vervaardigers
   om veranderlike kleptydreëling te gebruik as 'n oplossing. Die meeste
   eenvoudige veranderlike kleptydreëlingstelsels (soos Mazda se S-VT
   stelsel) versnel of vertraag bloot die tydreëling van die oop en
   toemaak van kleppe. Ander meer gevorderde stelsels (soos Honda se VTEC
   stelsel) skakel tussen twee stelle nokke oor by 'n sekere
   enjinsnelheid. Ander weer (soos BMW se Valvetronic stelsel) kan die
   tydreëling en klepopening kontinu varieer, 'n stelsel wat bekend staan
   as Kontinue veranderlike kleptydreëling.

[wysig] Geskiedenis

   Fiat was die eerste motorvervaardiger wat 'n patent geregistreer het op
   'n werkende veranderlike tydreëlingstelsel wat ook 'n veranderlike
   klepopening ingesluit het. Die stelsel wat deur Giovanni Torazza in die
   laat sestigs ontwikkel is, het van hidroliese druk gebruik gemaak om
   die steunpunt van die nokvolgers te wissel (V.S.A Patent 3 641 988).
   Die hidroliese druk verander volgens die enjinspoed en inlaatdruk. Die
   tipiese variasie in klepopening was om en by 37%.

   In September van 1975 het General Motors 'n stelsel gepatenteer wat
   bedoel was om die klepstyglengte te wissel. Die stelsel het egter
   probleme gegee met kleiner klepopeninge en die projek is toe laat vaar.

   Alfa Romeo was die eerste vervaardiger om veranderlike kleptydreëling
   in produksiemotors te gebruik (V.S.A patent 4 231 330). Die Alfa Romeo
   Spider 2.0 L het 'n meganiese tydreëlingstelsel in sekere van hulle
   modelle gehad. Hierdie stelsel is toe ook later in die Alfetta 2.0
   Quadrifoglio Oro modelle sowel as andere modelle ingebou.

   In 1986 het Nissan hulle eie weergawe van veranderlike kleptydreëling
   ontwikkel in die VG30DE-enjin vir hulle Mid-4 konsep. Nissan het
   besluit om hulle NVCS-stelsel toe te spits op lae en medium spoed
   wringkrag modelle. Die stelsel kan beide 'n gladde luiering en baie lae
   en medium spoed wringkrag lewer. Terwyl dit so 'n bietjie gehelp het
   teen hoë snelhede was dit hoofsaaklik gemik op die lae en mediumstrek
   wringkrag. Die VG30DE-enjin is eers gebruik in die 300ZX (Z31) 300ZR
   model in 1987 en was die eerste produksiemotor wat elektronies beheerde
   veranderlike kleptydreëling gebruik het.

   Die volgende stap is in 1989 deur Honda geneem met die VTEC-stelsel.
   Honda het begin met die produksie van 'n stelsel wat die enjin die
   vermoë gegee het om vanaf twee heeltemal verskillende nokprofiele te
   werk en sodoende 'n groot kompromis in enjin-ontwerp uitgeskakel. Een
   profiel is ontwerp om die kleppe aan te dryf teen lae enjinsnelhede om
   lae brandstofverbruik en lae vlakke van uitlaatgasse te verseker. Die
   tweede is 'n hoë klepstyglengte, langer tydsduur profiel en skop in
   wanneer die enjin hoë snelhede bereik om verhoogde kraglewering te
   verseker.

   Die VTEC-stelsel is verder ontwikkel om funksies te verskaf wat
   hoofsaaklik op laer brandstofverbruik gemik is. Die eerste VTEC-enjin
   wat deur Honda vervaardig is was die B-reeks (B16A) wat in die Honda
   Civic en ander modelle geïnstalleer is. VTEC kan as die eerste
   nokskakelende stelsel beskou word en is maar een van slegs 'n paar
   sulke enjins tans in nog vervaardig word.

   In 1991 het navorsers by Clemson Universiteit die Clemson nokas
   gepatenteer wat ontwerp is om 'n onafhanklike kontinue veranderlike
   kleptydreëling vir beide die inlaat- en uitlaatkleppe te voorsien op 'n
   enkele nokas samestelling. Hierdie vermoë maak dit geskik vir beidie
   stootstang en oorhoofse nok enjintoepassings.^[1]

   In 1992 het BMW die VANOS-stelsel bekendgestel. Soos Nissan se
   NVCS-stelsel kon dit stapsgewys veranderlike tydreëling vir die
   inlaatnok voorsien met 'n totaal van drie sulke stappe of fases. In
   1998 is die Dubbele VANOS-stelsel bekendgestel wat uitlaatgasbeheer
   heelwat verbeter het, die kraglewering en wringkrag verbeter het asook
   verbeterde luier eienskappe en brandstofdoeltreffendheid voorsien het.

   Die Dubbele VANOS-stelsel was die eerste stelsel wat elektronies
   beheerde, kontinue veranderlike kleptydreëling op beide die inlaat en
   uitlaatkleppe voorsien het. In 2001 het BMW die Valvetronic-stelsel
   bekendgestel. Die Valvetronic-stelsel is uniek deurdat dit kontinu die
   inlaatklep se styglengte kan verander asook die tydreëling van die
   inlaat- en uitlaatkleppe. Die presiese beheer wat dié stelsel oor die
   inlaatkleppe het maak dit moontlik om die inlaatbeheer geheel en al met
   die inlaatkleppe te beheer en maak 'n smoorklep onnodig. Die verlaging
   in pompverliese maak 'n 10% verhoging in kraglewering en
   brandstofdoeltreffendheid moontlik.

   Ford was die eerste vervaardiger wat veranderlike tydreëling in bakkies
   ingebou het, met die Ford F-reeks in 2004.

   In 2005 het General Motors die eerste veranderlike kleptydreëling vir
   stootstang V6 enjins bekend gestel in hul LZE en LZ4 enjins.

   In 2007 word DaimlerChrysler die eerste vervaardiger om nok-in-blok
   enjins te vervaardig met onafhanklike beheer van die uitlaatnok en
   inlaatnokke se tydreëlings. Die 2008 Dodge Viper gaan die Mechadyne
   konsentriese nokas-samestelling gebruik om die kraglewering tot 560 kW
   te verhoog.

[wysig] Marktoepassings

     * Na verkope modifikasies - Konvensionele hidroliese klepvolgers kan
       gewysig word om vinnig te bloei om 'n verandering in klepopening en
       die openingstyd te bewerkstellig.
     * Alfa Romeo se Twin Spark enjin - is toegerus met veranderlike
       kleptydreëling.
     * BMW Valvetronic - Voorsien kontinue veranderlike tydreëling vir
       beide inlaat en uitlaat nokasse asook kontinue veranderlike
       styglengte (klepopening) vir die inlaatkleppe.
     * BMW VANOS - Verander die inlaat en uitlaatkleptydreëling deur die
       nokas te roteer relatief tot die rat.
     * BMW se dubbele VANOS - Kontinue verandering van die tydreëling van
       die inlaat en uitlaatkleppe word voorsien.
     * Ford se veranderlike noktydreëling - Verander die tydreëling deur
       die nok te roteer.
     * General Motors se VVT - Verander die tydreëling kontinu regdeur die
       bestek van enjinsnelhede van beide die inlaat- en uitlaatkleppe om
       verhoogde werkverrigting in beide hul stootstang en oorhoofse nokas
       enjins te voorsien. (Sien ook die Northstar Stelsel).
     * General Motors se Dubbele Kontinue Veranderlike Nokfaseringstelsel
       - Verander die tydreëling met 'n hidroliese stuwer tipe reëlaar.
     * Honda VTEC - Verander die tydsduur, tydreëling en klepopening deur
       tussen twee verskillende stelle noklobbe te skakel.
     * Honda i-VTEC - In hoë lewering Oorhoofse nokas vier-silinder enjins
       voorsien die i-VTEC stelsel kontinue inlaatkleptydreëling bykomend
       tot die tradisionele VTEC-stelsel.
     * Honda VTEC-E - Anders as die meeste VTEC-stelsels is die VTEC-E
       stelsel nie 'n nokskakelende stelsel nie, maar gebruik die VTEC
       meganisme om 'n armer inlaatlading te voorsien deur een van die
       inlaatkleppe toe te maak onder sekere omstandighede.
     * Hyundai MPI CVVT - Verander kraglewering, wringkrag, uitlaat en
       enjinreaksie.
     * Lexus VVT-iE - Kontinue verandering van die inlaatnokas se
       tydreëling deur van 'n elektriese reëlaar gebruik te maak.
     * Mazda S-VT - Verander tydreëling deur die nokas te roteer.
     * Mitsubishi MIVEC - Verander kleptydreëling en -opening.
     * Nissan N-VCT - verander slegs die rotasie van die nokas, het geen
       invloed op die klepopening en tydsduur van die opening nie.
     * Nissan VVL - Verander tydreëling, tydsduur en klepopening van die
       inlaat- en uitlaatkleppe deur gebruik te maak van twee verskillende
       stelle noklobbe.
     * Porsche VarioCam - Verander inlaattydreëling deur die spanning op
       'n nok-ketting te verstel.
     * Porsche VarioCam Plus - Verander inlaattydreëling deur die nok te
       roteer ten opsigte van die nokrat en ook die tydsduur, tydreëling
       en klepopening van die inlaat en uitlaatkleppe deur tussen twee
       stelle noklobbe oor te skakel.
     * Proton Campro CPS - word steeds ontwikkel maar is skynbaar op Lotus
       se tegnologie gebaseer wat Porsche se VarioCam verder ontwikkel
       het.
     * Peugeot en Citroën CVVT - Kontinue veranderlike kleptydreëling.
     * Rover se VVC - Verander kleptydreëling met 'n eksentriese skyf.
     * Suzuki - VVT
     * Subaru AVCS - Verander tydreëling met hidroliese druk.
     * Subaru i-Active - Verander klepopening met hidroliese druk.
     * Toyota VVT-i - Kontinue verandering van die tydreëling van die
       inlaatnokas of soms beidie die inlaat- en uitlaatnokasse deur
       tussen twee stelle noklobbe oor te skakel.
     * Volkswagen VVT - Eerste met die 1.8t enjin bekendgestel. Die
       inlaattydreëling word doelbewus vervroeg en 'n vertragingspunt word
       deur die elektroniese enjinbeheerstelsel bereken. 'n Hidroliese
       spanningsreëlaar word gebruik om inlaattydreëling te vertraag.
     * Volvo - VVT.

[wysig] Sien ook

     * Noklose enjintegnologie
     * Kontinue veranderlike kleptydreëling
     * Veranderlike lengte inlaatverdeelpyp

[wysig] Verwysings

     *

    1. ^ American Society of Mechanical Engineers (1991-12-01), Clemson
       Camshaft improves auto economy, Mechanical Engineering-CIME

[wysig] Eksterne skakels

     * Powre Haus Powre Valvz retrofit almost any engine
     * Goeie artikel wat veranderlike kleptydreëling verduidelik

   Kategorie: Voertuigtegnologie

