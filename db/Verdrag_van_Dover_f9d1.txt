Verdrag van Dover


   Charles II van Engeland
   Charles II van Engeland
   Lodewyk XIV van Frankryk
   Lodewyk XIV van Frankryk
   Henrietta Anne, Karel II se jongste suster wat gehelp het met die
   onderhandelinge wat tot die verdrag gelei het.
   Henrietta Anne, Karel II se jongste suster wat gehelp het met die
   onderhandelinge wat tot die verdrag gelei het.^[1]

   Die Verdrag van Dover was 'n geheime verdrag wat in 1670 tussen Karel
   II van Engeland en Lodewyk XIV van Frankryk gesluit is. Die die
   Frans-Nederlandse Oorlog was 'n direkte gevolg van die verdrag.

[wysig] Onderhandelinge en bepalings

   Dit is onbekend presies wie die bondgenootskap tussen die twee
   tradisionele vyande vir die eerste keer voorgestel het. Ook die datum
   toe die moontlikheid vir die eerste keer bespreek is, is onbekend. Dit
   is egter bekend dat die twee nasies van 1663 'n nouer verhouding
   bespreek het. Aanvanklik was die enigste deelnemers in die gesprekke
   koning Lodewyk XIV van Frankryk, koning Karel II, en Karel se suster
   Henrietta Anne, Hertogin van Orléans. Henrietta Anne was ook Lodewyk se
   skoonsuster as gevolg van haar huwelik met sy enigste broer Phillippe
   Duc d'Orléanes.

   Tot 1669 is weinig vordering met die onderhandelinge gemaak totdat
   Karel na bewering 'n vergadering met sy adviseurs gehad het. In die
   vergadering het Karel aangekondig dat hy hom amptelik tot Katolisisme
   wou bekeer en terselfdertyd sy lande met die Rooms-Katolieke Kerk
   herenig. Daar is intense gissinge oor die vraag of die vergadering in
   werklikheid plaasgevind het. Alhoewel heelwat van die aanvoorwerk vir
   die verdrag deur Henrietta Anne gedoen is, is die fynere puntjies en
   die uiteindelike bepalings van die verdrag deur Henry Bennet, 1ste
   Graaf van Arlington en sir Thomas Clifford uitgewerk.

   In die verdrag wat op 31 Desember 1670^[2] by Dover onderteken is, het
   Lodewyk ooreengekom om Karel van voldoende finansiële middele te
   voorsien om minder afhanklik te wees van die Engelse parlement, en
   militêre steun in die vorm van 'n leërmag van 6 000 man te verskaf om
   Engeland en Skotland na Rooms-Katolisisme te bekeer. Karel kom in die
   verdrag ooreen om die Drievoudige Verbond met Swede en die Republiek
   van die Sewe Verenigde Nederlande te verlaat en hom by Frankryk te
   skaar in sy plan om die Nederlandse Republiek oor te neem. As die inval
   suksesvol sou wees, is Engeland verskeie besonder winsgewende hawens
   langs een van die groot riviere wat deur die Nederlandse Republiek
   loop, belowe.

[wysig] Gevolge van die Verdrag van Dover

   Engeland raak as gevolg van die verdrag betrokke by die
   Frans-Nederlandse Oorlog en verklaar op 28 Maart 1672 oorlog teen die
   Nederlandse Republiek. Die oorlog, wat ook as die Derde
   Anglo-Nederlandse Oorlog bekend staan, het nie soos beplan afgeloop
   nie. Die koste om die Britse vloot te ontplooi, was baie hoër as wat
   verwag is, en die geld wat aan Lodewyk gestuur is as vergoeding was nie
   naastenby genoeg nie. Verder het die Nederlanders onder
   kaptein-generaal Willem III van Oranje harder geveg as wat verwag is.
   Desperaat vir vondse moes Karel die Parlement vir die eerste keer in
   meer as twee jaar byeenroep. Hy het gehoop dat hy die parlement in
   reses kon laat bly sodat hy oorlog kon voer sonder parlementêre toesig.
   In 1674, hoofsaaklik as gevolg van druk uitgeoefen op die Parlement
   deur Karel, teken Engeland die Verdrag van Westminster waarmee hulle
   hulle deelname in die derde Anglo-Nederlandse Oorlog beëindig. Die
   Franse sou vir nog vier jaar aanhou veg totdat hulle die Vrede van
   Nijmegen gesluit het.

   In 1672 vaardig Karel 'n toegewingsverklaring uit wat die strafwette
   teen afgeskeidene Protestante ophef. Dieselfde verklaring het ook
   strafwette wat op Rooms-Katolieke van toepassing was verslap. Toe die
   Parlement die jaar weer byeenkom het hulle die Verklaring verdoem en
   aangekondig dat die Engelse Monarg nie die mag het om proklamasies uit
   te gee wat strafwette wat deur die Parlement goedgekeur is op te skort
   nie. Verder het hulle geweier om die Derde Anglo-Nederlandse Oorlog
   verder te befonds totdat dit teruggetrek is. Karel is gedwing om aan
   die Parlement se eise te voldoen en daarmee sy droom om Engeland met
   die Rooms-Katolieke Kerk te herenig finaal verydel.

   Op 19 Februarie 1674 trek Engeland uit die stryd terug.

[wysig] Verwysings

    1. ^ Stephen Coote Royal Survivor: The Life of Charles II 2000, ISBN:
       031222687X
    2. ^ George Edmundson, History of Holland, THE LAST YEARS OF DE WITT’S
       ADMINISTRATION, 1665-1672. THE SECOND ENGLISH WAR. THE TRIPLE
       ALLIANCE. THE FRENCH INVASION, Besoek op 3 Maart 2007

   Kategorieë: Frans-Nederlandse Oorlog • Verdrae van Engeland • Verdrae
   van Frankryk • Geskiedenis van Nederland

