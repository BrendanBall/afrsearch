Verdrag van Parys (1763)


   Die Vrede van Parys
   Die Vrede van Parys
   Montréal word aan die Britte oorhandig (1760)
   Montréal word aan die Britte oorhandig (1760)

   Die Verdrag van Parys, wat dikwels ook die Vrede van Parys of die
   Verdrag van 1763 genoem word, is op 10 Februarie 1763 deur die
   Koninkryke Groot-Brittanje, Frankryk en Spanje en met die goedkeuring
   van Portugal onderteken. Saam met die Ooreenkoms van Hubertusburg het
   die Verdrag van Parys 'n einde gemaak aan die Sewejarige Oorlog en die
   Franse en Indiaanse Oorlog in Noord-Amerika. Hierdie vredesluiting het
   'n langdurige tydperk van Britse oorheersing buite Europa ingelui.

   As 'n soort prelude het die Franse goewerneur Vaudreuil die kolonie
   Nieu-Frankryk reeds op 8 September 1760 in Montréal aan die Britse
   invallers oorhandig. Die voormalige Indiaanse gealliëerdes van Frankryk
   het egter op 25 Augustus in Oswegatchie 'n verbond met Groot-Brittanje
   gesluit, net soos die Hurone van Lorette op 5 September in Longueuil.
   Die kolonie het dus tot by die uiteindelike vredesluitong onder
   besetting gebly en is deur 'n militêre regering geadministreer.

   Alhoewel die meeste verowerde gebiede aan hulle vooroorlogse eienaars
   teruggegee is, het die Britte nogtans hulle oorsese gebiede aansienlik
   vergroot ten koste van Frankryk - en in 'n minder mate ook Spanje.
   Frankryk het liewer die eiland Guadeloupe in die Karibiese See behou as
   Nieu-Frankryk en sy gebiedsaansprake oos van die Mississippirivier; die
   twee gebiede is aan Groot-Brittanje afgestaan. Spanje het Florida aan
   die Britte afgestaan, maar later Nieu-Orleans en Louisiana van die
   Franse oorgeneem. Manila en Kuba is aan Spanje teruggegee. Frankryk het
   Saint-Pierre en Miquelon behou en Guadeloupe, Martinique en Sint-Lucia
   in ruil vir Dominica, Grenada, Sint-Vincent en die Grenadines en
   Tobago, wat almal aan Brittanje afgestaan is. In Indië het Frankryk net
   sy handelsposte teruggekry, maar andersins sy invloed kwytgeraak. Die
   land was nou verplig om die Britse "kliënte-regerings" in Indië te
   erken en Sumatra aan die Britte af te staan. Daarnaas het Frankryk ook
   ingewillig om geen troepe in Bengale te stasioneer nie. Die Britse
   garnisoen op die Mediterreense eiland Menorca, wat teen die begin van
   die oorlog in Europa verower is, is weer aan die Britte oorhandig.

   Groot-Brittanje het die slawe-handelspos op die eiland Gorée aan
   Frankryk teruggegee, maar die Senegalrivier en sy nedersettings gewen.
   Die Britte het ingewillig om hulle vestings in Honduras te vernietig,
   maar is deur Spanje toegestaan om met sy blokhoutbedryf in dié land
   voort te gaan.

   Brittanje het in die verdrag die regte van sy nuwe onderdane bekragtig
   om die Rooms-Katolieke geloof uit te oefen, en die Britse koning se reg
   om as lid van die huis Hannover ook as keurvors in die Heilige Romeinse
   Ryk op te tree, is bevestig.

   Daar word soms beweer dat die Britse koning George III in die verdrag
   van sy aanspraak op die Franse troon afstand gedoen het, nadat die
   Britse monarge tussen 1340 en 1360, tussen 1369 en 1420 en sedert 1422
   steeds daarop aanspraak gemaak het. Daardie bewerings is egter 'n
   historiese mite, en hulle is ook in verband met die ooreenkomste in die
   tydperk van die Franse Rewolusie gemaak. Die teks van die verdrag bevat
   geen dergelike verklaring nie. Koning George III het steeds sy titel
   "Koning van Frankryk" bewaar en tot by die jaar 1801, toe
   Groot-Brittanje en Ierland verenig het, ook die fleur-de-lis in sy
   wapen gebruik. Dit is uiteindelik as 'n anachronistiese aanspraak
   beskou en geskrap.
   Kategorieë: Geskiedenis van Kanada • Geskiedenis van Kuba • Geskiedenis
   van Portugal • Geskiedenis van Senegal • Geskiedenis van die Verenigde
   State • Verdrae van Frankryk • Verdrae van Spanje • Verdrae van die
   Verenigde Koninkryk

