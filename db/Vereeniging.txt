Vereeniging


   Vereeniging is 'n stad in die suide van die provinsie Gauteng aan die
   Vaalrivier.

   Inhoud

        * 1 Naam
        * 2 Ontstaan
        * 3 Vredesverdrag
        * 4 Ontwikkeling
        * 5 NG gemeente
        * 6 Ontspanning
        * 7 Bronne

[wysig] Naam

   Die dorp is in 1892 gestig en vernoem na die oorspronklike eienaars,
   die Suid-Afrikaanse en Oranje Vrijstaatse Kolen en Mineralen Myn
   Vereeniging. Die naam dui nie op die politieke pogings om eenheid
   tussen die Zuid-Afrikaansche Republiek en die Vrystaat te weeg te bring
   of tussen die vier kolonies in 1910 nie.

[wysig] Ontstaan

   DIe maatskappy het reeds in 1882 aansoek gedoen om die aanlê van 'n
   dorpsgebied op die plaas Leeuwkuil, maar dit is eers in 1889 deur pres.
   Paul Kruger toegestaan. DIe dorp het in 1912 munisipale status verkry.
   Daar is met steenkoolmyne, danksy die ondersteuning van Samuel Marks
   begin en die dorp se belangrikheid het toegeneem weens sy ligging op
   die grens van die destydse Transvaal. Die ontwikkeling van Vereeniging
   is verder aangewakker deur die voltooiing van die spoorlyn van die
   Kaap.

[wysig] Vredesverdrag

   In Mei 1902 het die dorp wêreldberoemd beword met die
   vredesonderhandelings wat daar plaasgevind het en tot die einde van die
   Tweede Vryheidsoorlog sou lei, hoewel die Vrede van Vereeniging eintlik
   in Melrose-huis, die huis van George Heys in Pretoria onderteken is.

[wysig] Ontwikkeling

   In die 20ste eeu het Vereeniging ontwikkel as nywerheidsentrum vir
   steenkool, meulbedrywighede, teëlvervaardiging en algemene boerdery.
   Die boerderybedrywighede is veral aangehelp deur Marks se groot
   Maccauvlei-landgoed daar naby.

   Die oprigting van die groot kragstasie van die Victoria and Transvaal
   Power Company in 1909 is gevolg deur die opening van die eerste groot
   staalfabriek in Suid-Afrika in 1913, naamlik die Unie-staalkorporasie.
   Dit was die begin van Vereeniging as 'n sentrum van swaarnywerhede.

   Die geskatte bevolking van die groter stedelike gebied in 2007 was 505
   198.

[wysig] NG gemeente

   Die NG gemeente Vereeniging is op 16 Maart 1912 uit dele van
   Potchefstroom en Heidelberg afgestig. Die gemeente het vinnig gegroei
   weens die ontwikkeling van Vereeniging as nywerheidsdorp sodat daar in
   1943 3 006 belydende (volwasse) lidmate was en 5 721 siele. Die
   gemeente het toe te groot geraak vir twee leraars en Vereeniging-Wes
   stig eerste af (1944). Meyerton volg in 1947 en Herman Steyn in
   dieselfde jaar. Deur die jare het die getal gemeentes in die stad
   aangegroei.

[wysig] Ontspanning

   Afgesien daarvan dat die Vaalrivier voorsien in die waterbehoeftes van
   'n groot deel vanGauteng, is daar ook 'n plesieroord op die oewer van
   die rivier ontwikkel.

[wysig] Bronne

     * Olivier, ds. P.J., Ons gemeentelike feesalbum, N.G. Kerk-uitgewers,
       Kaapstad en Pretoria, 1952.
     * Rosenthal, Eric, Encyclopaedia of Southern Africa, Juta and Company
       Limited, Kaapstad en Johannesburg, 1978.

   Kategorieë: Dorpe in Suid-Afrika • Gauteng

