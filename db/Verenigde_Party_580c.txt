Verenigde Party


   Genl. Jan Christiaan Smuts was die tweede leier van die Verenigde Party
   Genl. Jan Christiaan Smuts was die tweede leier van die Verenigde Party

   Die Verenigde Suid-Afrikaanse Nasionale Party was van 1934 tot 1948 die
   regerende party van die Unie van Suid-Afrika, en van 1948 tot en met sy
   ontbinding in 1977 die amptelike opposisie in die Volksraad. Die party
   se uiteindelike ondergang was te wyte aan die feit dat die party deur
   die jare "alles vir almal" wou wees en telkens, wanneer dit regtig saak
   gemaak het, nie 'n duidelike standpunt oor kernkwessies kon inneem nie.

   Verskeie partye het mettertyd na links en regs van die party afgestig,
   wat telkens die party verswak het, totdat hy uiteindelik in 1977
   ontbind het. Dit was hoofsaaklik weens die party se onvermoë om met 'n
   alternatief vir apartheid vorendag te kom.^[1]

   Inhoud

        * 1 Stigting
        * 2 Leiers
        * 3 Afstigtings
             + 3.1 Verenigde Federale Party en Liberale Party
             + 3.2 Nasionale Konserwatiewe Party
             + 3.3 Progressiewe Party
             + 3.4 Reformiste Party
             + 3.5 Demokratiese Party (1973)
        * 4 Laaste verkiesing
        * 5 Die begin van die einde
        * 6 Ontbinding
        * 7 Partye uit die V.P. ontstaan
        * 8 Rassebeleid
             + 8.1 Rhodesië eensydig onafhanklik
        * 9 Struktuur en organisasie
        * 10 Bronne
        * 11 Eksterne skakels
        * 12 Aantekeninge en verwysings

[wysig] Stigting

   Die party is in 1934 gestig uit 'n koalisie tussen genl. James Barry
   Munnik Hertzog en genl. Jan Christiaan Smuts. Die samewerking het
   gevolg op die ernstige ekonomiese krisis in die land na aanleiding van
   die Groot Depressie van 1929 tot 1933.

   Die stigting van die party was die gevolg van 'n kompromis, ingevolge
   waarvan die ondersteuners van die voormalige Suid-Afrikaanse Party 'n
   toegewing aan die ondersteuners van die voormalige Nasionale Party
   gemaak het, dat hulle hul voorspraak vir 'n republiek kon volhou.
   Hoewel die party magtige ondersteuning geniet het, van sowel die
   Engelse as Afrikaanse gemeenskappe, het dit byna dadelik 'n terugslag
   en verlies aan steun ervaar toe dr. Daniël Francois Malan geweier het
   om die nuwe party te steun en die Gesuiwerde Nasionale Party gestig
   het. Die party van Malan sou 14 jaar later die Verenigde Party by die
   stembus verslaan. Ook aan die linkerkant van die nuwe party was daar 'n
   verlies aan steun toe die Dominiumparty deur kol. C.F. Stallard en sy
   Britsgesinde volgelinge gestig is.

   Toe die Verenigde Party op 5 Desember 1934 gestig is, het dit
   vier-vyfdes van die setels in die Volksraad beheer. Deur die jare het
   die party egter aansienlike terugslae beleef, en met die uitbreek van
   die Tweede Wêreldoorlog het die verdeeldheid tussen Hertzog en Smuts
   beteken laasgenoemde het eerste minister geword.

[wysig] Leiers

   Die krisis oor die Goudstandaard in 1932 het tot eenheid tussen die
   Nasionale Party van genl. James Barry Munnik Hertzog en die
   Suid-Afrikaanse Party van genl. Jan Christiaan Smuts gelei met die
   stigting van die Verenigde Party op 5 Desember 1934. Hy was die eerste
   leier van die party, maar sy versigtige hantering van Nazi-Duitsland
   het wrywing tussen hom en Smuts tot gevolg gehad. Hy het geweier om
   Brittanje se oorlogsverklaring teen Duitsland in September 1939 na te
   volg. Toe sy mosie in die Parlement verslaan is, het hy ook as eerste
   minister en leier van die Verenigde Party bedank. Hy het hom aan die
   openbare lewe onttrek en op sy plaas gaan woon waar hy op 21 November
   1942 gesterf het.

   Hertzog se opvolger was genl. Jan Christiaan Smuts, wat onderleier van
   die party en adjunk-eersteminister was van die stigting tot en met
   Hertzog se bedanking in September 1939 toe laasgenoemde geweier het om
   oorlog teen Hitler se Nazi-Duitsland te verklaar. Smuts het toe leier
   van die party en eerste minister geword. Een van sy grootste oomblikke
   was met die aanvaarding van sy Aanhef tot die Grondwet van die
   Verenigde Volke-organisasie (later Verenigde Nasies) toe hy wêreldwye
   roem geniet het. Hy het as leier van die party aangebly selfs nadat die
   party en hyself (in sy kiesafdeling Standerton) in 1948 deur die
   Gesuiwerde Nasionale Party verslaan is. 'n Ander verkose L.V. het sy
   setel aan Smuts afgestaan en hy het aktief in die politiek gebly tot en
   met sy dood op 11 September 1950.

   Smuts is in daardie jaar opgevolg deur adv. Jacobus Gideon Nel Strauss,
   gebore naby Calvinia in die Kaapprovinsie in 1900. Strauss was minister
   van landbou van 1944 tot 1948, toe die Verenigde Party by die stembus
   deur die N.P. verslaan is. In 1950 word hy leier van die V.P. en Leier
   van die Amptelike Opposisie, 'n pos wat hy tot sy aftrede in 1956
   beklee het.

   Strauss is opgevolg deur die gewilde en charismatiese sir De Villiers
   Graaff, gebore op 8 Desember 1913 as seun van sir David Pieter de
   Villiers Graaff, minister sonder portefeulje in die Kaapse kabinet van
   1908 tot 1910 en na Uniewording van 1910 tot 1912 minister van openbare
   werke, pos en telegraafwese, minister sonder portefeulje van 1912 tot
   1913 en minister van finansies van 1915 tot 1916.

   Sir De Villiers Graaff het sy vader se titel in 1931 oorgeneem
   laasgenoemde se dood. Hy het diens gedoen in die Tweede Wêreldoorlog en
   is gevange geneem. Nadat hy parlementslid geword het, het hy vinnige
   opgang in die V.P. gemaak en is gekies om Strauss in 1956 op te volg as
   leier. Hy het in 1977 met die ontbinding van die party uit die politiek
   getree.

[wysig] Afstigtings

[wysig] Verenigde Federale Party en Liberale Party

   Die Herstigte Nasionale Party in 1969 en die Konserwatiewe Party in
   1982 was die enigste twee noemenswaardige afstigtings van die Nasionale
   Party van 1948 tot 1994, maar die Opposisie het talle afstigtings
   beleef wat die party telkens net verder verswak en gevolglik die N.P.
   net al hoe magtiger gemaak het.

   Die twee vernaamste redes vir die afstigtings van die V.P. was die
   toenemende rol wat die kleurvraagstuk in die blanke politiek van
   daardie jare gespeel het en die gevolglike steeds breër wordende
   spektrum menings wat oor dié vraagstuk gehuldig is, asook die omstrede
   en ongewilde leierskap van Strauss.

   Weens Suid-Afrika se destydse kiesstelsel wat op kiesafdelings gegrond
   was, het die N.P. in 1948 daarin geslaag om die verkiesing met 'n
   minderheid van die stemme te wen. In 1948 het die N.P. 401 834 van die
   uitgebragte stemme op hom verenig teenoor die V.P. se 524 230 stemme.
   In 1953 het die N.P. 598 718 stemme gekry en die V.P. en sy vennoot,
   die Arbeidersparty, 611 204. Omdat die V.P. se steun toenemend in die
   stedelike kiesafdelings gekonsentreer was, het die gaping tussen die
   twee partye se aantal setels wyer en wyer geword. In die destydse
   bestel kon plattelandse setels met tot 15% ontlaai word en stedelike
   setels met tot 15% belaai word. As die gemiddelde aantal kiesers in 'n
   kiesafdeling dus 10 000 moes wees, kon 'n plattelandse kiesafdeling so
   min as 8 500 kiesers hê en 'n stedelike kiesafdeling soveel as 11 500
   kiesers. Dit het van 1948 tot in 1974 (die laaste verkiesing waaraan
   die V.P. deelgeneem het) telkens in die N.P. se guns getel.

   Hoewel die V.P. in 1953 alles in die stryd gewerp het om die N.P. te
   verslaan, het die N.P. wat die verbeelding van meer en meer Afrikaners
   aangegryp het met sy beleid van afsonderlike ontwikkeling, sy
   meerderheid vergroot. Besorgdheid en ontnugtering oor die uitslag het
   gelei tot die afstigting van twee partye, die Verenigde Federale Party
   van sen. George Heaton Nicholls van Natal in 1953 en die Liberale
   Party. Eersgenoemde het geen uitwerking gehad nie buiten om die V.P. te
   verswak. Die L.P. het 'n veel groter rol gespeel. Die party se sentrale
   beleidsbeginsel was algemene stemreg op 'n algemene kiesersrol. Onder
   sy leiers het mense van die aansien van mev. Margaret Ballinger, Alan
   Paton, Leo Marquard, dr. Oscar Wolheim, Leslie Rubin en dr. Edgar
   Brookes getel. Ondanks die sterk leiersfigure het die party nooit
   regtig hond haaraf gemaak by wit kiesers nie en soms ook daarin geslaag
   om swart en Indiër politici te vervreem. Die party het ontbind met die
   aanvaarding in 1968 van wetgewing wat daarop gemik was om politieke
   partye tot een rassegroep te beperk. Hoewel die L.P. nie beduidende,
   gewilde steun op hom kon verenig nie, het dit wel gelei tot verdere
   verswakking van die V.P. deur die vooraanstaande, Engelssprekende
   Suid-Afrikaanse intellektuele van die jare vyftig en sestig van die
   V.P. te vervreem.

[wysig] Nasionale Konserwatiewe Party

   Die derde vername afstigting, dié keer van die regtervleuel, was na
   afloop van die parlementsitting van 1953 toe vyf V.P.-lede uit die
   party geskors is omdat hulle die party gekritiseer het vir sy hantering
   van die Kleurlingstemreg-vraagstuk. Hulle het gereken die V.P. moes 'n
   kompromis met die regering probeer bereik het. Aan die begin van die
   1954-parlementsitting het twee lede hulle by die geskorste lede
   aangesluit en aan die einde van die jaar het hulle die Nasionale
   Konserwatiewe Party gestig. Die party het niks uitgerig nie en ontbind
   op 23 Januarie 1957. Drie L.P.'s sluit later by die N.P. aan, een keer
   terug na die V.P., twee verdwyn van die politieke toneel. Die enigste
   leier van die party was Bailey Bekker, L.V. vir Johannesburg-Noord.

[wysig] Progressiewe Party

   Ondanks die verkiesing van sir De Villiers Graaff, 'n jonger en
   gewilder man as Strauss in 1956, verhoog die N.P. sy aantal setels in
   1958 se algemene verkiesing tot 103 teenoor die V.P. se 53 setels. Op
   die V.P. se sentrale kongres in Augustus 1959 in Bloemfontein beleef
   die party die grootste terugslag sedert 1948 toe 12 dienende
   parlementslede wegbreek om die Progressiewe Party te stig. Van die lede
   was beduidende figure in die opposisie-politiek in die tweede helfte
   van die 20ste eeu soos Helen Suzman, Zach de Beer, Colin Eglin, Ray
   Swart en dr. Jan Steytler. Hulle vernaamste beswaar was die
   V.P.-kongres se weiering om 'n resolusie te aanvaar wat die aankoop van
   meer grond vir swart vestiging sou steun.

   Baie waarnemers het die P.P. se beleid as logiese alternatief vir die
   N.P. beskou, maar Helen Suzman was die enigste L.V. wat in 1961, 1966
   en 1970 verkies is. In April 1974 se algemene verkiesing het ses
   P.P.-L.V.'s die paal gehaal en 'n sewende is in Junie daardie verkies
   in 'n tussenverkiesing in Pinelands, Kaapstad.

[wysig] Reformiste Party

          Tydens die daaropvolgende parlementsitting het nog vier L.V.'s
          weggebreek en die Reformiste Party onder leiding van Harry
          Schwarz gestig. Lede op provinsiale en plaaslike vlak het hulle
          ook by die nuwe party aangesluit. Later het twee V.P.-senatore
          hulle ook by die R.P. aangesluit. Die party het tydens die
          parlementsitting van 1975 by die P.P. aangesluit om die
          Progressiewe Reformiste Party te vorm. In Mei 1976 het die
          P.R.P. 'n tussenverkiesing in die voorheen "veilige" V.P.-setel
          Durban-Noord gewen. Die skrif was nou duidelik aan die muur vir
          die eens magtige V.P.

[wysig] Demokratiese Party (1973)

          Intussen het Theo Gerdener, voormalige kabinetsminister, ses
          maande voor die 1974-verkiesing weggebreek en die Demokratiese
          Party (1973) gestig. Die party het die integrasie van die bruin
          en Indiër-groepe met die blankes, maar afsonderlike ontwikkeling
          vir swartes, voorgestaan. Nie een kandidaat van die D.P. is in
          1974 verkies nie, maar hulle het, gegewe die party se kort
          bestaan, verbasend goed gevaar. In 'n tussenverkiesing in 1975
          in die "veilige" V.P.-kiesafdeling Umhlatuzana het die Natalse
          leier van die V.P. vir Gerdener met net 30 stemme verslaan.

[wysig] Laaste verkiesing

   Die laaste verkiesing waaraan die V.P. sou deelneem, was op 24 April
   1974. Uit die uitslag het dit geblyk die gesamentlike getal setels van
   die opposisie 51 was, net twee minder as in 1958, maar dieselfde as in
   1961. Die Nasionale Party kon 598 718 stemme op hom verenig, en die
   Verenigde Party 363 478 (of sowat 31%), teenoor 561 676 (of sowat 37%)
   in 1970. Die Progressiewe Party, wat ses setels verower het en die
   tussenverkiesing in Pinelands kort na die verkiesing gewen het vir 'n
   sewende setel, het 72 479 stemme gekry. Die pasgestigte Demokratiese
   Party (1973) het 10 050 stemme gekry, wat beteken die V.P. en die
   partye wat uit hom afgestig het, het byna 39% van die stemme gekry. In
   'n Westminster-stelsel is dit egter maar skrale troos, want die
   stedelike setels is met tot 15% oorbelaai en die landelikes met tot 15%
   onderbelaai. Dit was juis in die stede waar die linksgesinde
   opposisiepartye die grootste steun geniet het.

   Enkele Kaaplandse kiesafdelings deur die V.P. en die N.P. gewen met
   getal geregistreerde kiesers op 31 Augustus 1974 toon hoe beduidend die
   getalle verskil het:
     * Constantia: 14 698
     * Kaapstad-Tuine: 14 651
     * Rondebosch: 14 924
     * Seepunt: 15 054

   Maar:
     * Beaufort-Wes: 9 159
     * Kuruman: 9 214
     * Prieska: 9 548
     * Vryburg: 9 226

   Indien 'n stelsel van proporsionele verteenwoordiging destyds, soos
   tans, gevolg is, sou die uitslag in 1974 volgens setels gewees het
   (ware getal tussen hakies): N.P. 94 (120), V.P. 54 (44), P.P. 11 (7),
   H.N.P. 7 (0) en D.P. 2 (0), met 'n klein regstelling om die oorblywende
   drie setels toe te ken met bedorwe stembriefies in ag geneem.

   Selfs in 1974 het die Verenigde Party nog setels verower waarvan die
   Demokratiese Party, toe hy 33 setels in die verkiesing van 6 September
   1989 gewen het, maar net van sou kon droom. Dit het ingesluit:
   Oos-Londen-Stad, Oos-Londen-Noord, Maitland (Kaapstad), Rosettenville
   (Johannesburg), Newtonpark (Port Elizabeth), King William's Town en
   Benoni.

   Kort na die verkiesing het die P.P. geseëvier in die "veilige"
   V.P.-setel en kon die Natalse leier van die V.P. met net 30 stemme in
   Umhlatuzana, ook 'n sogenaamde "veilige" V.P.-setel, teen die leier van
   die destydse D.P. wen. In Augustus 1974 was die stand van die partye
   dus N.P. 123, V.P. 42 en P.P. 7.

[wysig] Die begin van die einde

   In September 1976 het sir De Villiers Graaf sy veldtog "Red
   Suid-Afrika" van stapel laat loop en bekend gemaak die V.P. was van
   voorneme om 'n nuwe opposisie-party met 'n breë grondslag te stig. Dit
   sou daarop gemik wees om 'n breë spektrum van Suid-Afrikaanse kiesers
   te verteenwoordig en geheel en al vry wees van enige verbintenis met
   die "doodloopstraat-politiek" van die verlede. Die stigters van die
   party het gehoop die party sou steun kon trek van alle bestaande partye
   en dat dit uiteindelik sterk genoeg sou wees om 'n algemene verkiesing
   te wen. 'n Komitee is aangestel met as voorsitter Kowie Marais,
   afgetrede regter van die Hooggeregshof. Die ander lede was drie wat die
   V.P. verteenwoordig het, drie lede van die P.R.P. en een van die D.P.
   As die beginsels waarop die komitee sou besluit vir die V.P.
   aanvaarbaar was, sou die party die beginsels en naam van die nuwe party
   aanvaar.

   Die Marais-komitee het sy 14 beginsels op 20 Desember 1976 bekend
   gemaak. Dit het ingesluit gelyke regte op volle burgerskap vir alle
   Suid-Afrikaners, 'n federale of konfederale regeringstelsel vir die
   land, 'n Handves van Menseregte ter beskerming van minderheidsregte en
   die verwerping van alle diskriminasie, statutêr of administratief, op
   grond van ras, kleur, geloof of geslag.

   Die P.R.P het die beginsels eenparig aanvaar. Graaff en die meeste
   V.P.-lede het ook die beginsels gesteun, maar die regtervleuel van sy
   party (die "Ou Garde") het dit verwerp. Vroeër in daardie jaar is ses
   V.P.-L.V.'s onder leiding van die Kaapse leier, Myburgh Streicher,
   geskors omdat hulle geweier het om die planne vir die nuwe party te
   steun. Hulle het gevolglik die Onafhanklike Verenigde Party gestig, wat
   later die Suid-Afrikaanse Party geword het. Gerdener het ook die
   beginsels, met sekere voorbehoud, aanvaar.

   Deurdringende onderhandelinge het op die bekendmaking van die 14
   beginsels gevolg, maar die drie partye het elk sy eie interpretasie
   daarvan gehad. Gou het dit duidelik geword dat die inisiatief geen
   vrugte sou afwerp nie. Dit was hoofsaaklik omdat die partye nie
   eenstemmigheid oor die veelvoudigheid van die Suid-Afrikaanse bevolking
   kon bereik nie. Graaff en Gerdener het volgehou in hulle soeke na die
   basis vir die stigting van 'n nuwe party, terwyl Eglin, as leier van
   die P.R.P., die 14 beginsels onvoorwaardelik gesteun het.

[wysig] Ontbinding

   Ná die V.P. in Maart 1977 in die verkiesing van die Johannesburgse
   stadsraad verslaan is, het die V.P. besluit om in die stadsraad met die
   N.P. saam te werk. Dit het gelei tot die bedanking van Japie Basson as
   Transvaalse partyleier. Hy het verklaar hy sou hom aansluit by die
   pogings om 'n breër gebaseerde opposisie, met die 14 beginsels as
   basis, daar te stel.

   Tydens die daaropvolgende maande het Graaff en Gerdener op sekere
   beginsels ooreengestem en op 28 Junie 1977 het die afsonderlike
   kongresse van die V.P. en die D.P. besluit om te ontbind en 'n enkele
   opposisie-party te stig. Op 29 Junie 1977 is die Nuwe Republiek Party
   met Graaff as tussentydse leier gestig.

   Basson en vyf ander L.V.'s het geweier om by die party aan te sluit
   omdat die P.R.P. nie by die onderhandelings betrokke was nie. Hulle het
   aangekondig hulle sou die P.R.P. steun in hulle soeke na 'n nuwe basis
   vir 'n opposisie-party. Op 5 September 1977 het die Basson-groepering
   by die P.R.P. aangesluit om die Progressiewe Federale Party tot stand
   te bring.

   Graaff het kort daarna as tussentydse leier bedank en Gerdener het ook
   die party verlaat, hoofsaaklik weens 'n meningsverskil oor die party se
   kandidaat vir die vakante setel Hillbrow. Vause Raw is verkies as nuwe
   N.R.P.-leier. In die verkiesing van 30 November 1977 het die P.F.P. 17
   setels gewen en die N.R.P. 10. Die N.P. het sy meeste setels nog (134,
   ná 'n tussenverkiesing in Springs, Oos-Rand) gewen. Die opposisie se
   totale getal setels het afgeneem van 57 ná 1974 se verkiesing tot net
   27. Die enigste party wat dus werklik baat gevind het by die ontbinding
   van die V.P., was die N.P., teen wie al die ywer en onderhandelings
   gerig was.

   Ten tyde van sy ontbinding het die V.P. steeds die grootste kiesersteun
   (363 478 in 1974) naas die N.P. geniet en was hy 29 jaar lank die
   amptelike opposisie. In hierdie tydperk het sy setels van 65 (uit 156)
   tot 30 (uit 171) afgeneem en dié van die regerende N.P. van 70 tot 123
   toegeneem.

[wysig] Partye uit die V.P. ontstaan

     * 9 Mei 1953 - Liberale Party. Eerste leier: mev. Margaret Ballinger.
     * 10 Mei 1953 - Verenigde Federale Party. Eerste leier: sen. George
       Heaton Nicholls.
     * 1954 - Nasionale Konserwatiewe Party. Eerste leier: Bailey Bekker.
     * 14 November 1959 - Progressiewe Party. Eerste leier: dr. Jan
       Steytler.
     * 11 Februarie 1975 - Reformiste Party. Eerste leier: Harry Schwarz.
     * 17 November 1973 - Demokratiese Party (1973). Eerste leier: Theo
       Gerdener.
     * 29 Junie 1977 - Nuwe Republiek Party. Eerste leier: sir De Villiers
       Graaff (tussentyds), Vause Raw (voltyds).

[wysig] Rassebeleid

   Die Verenigde Party het 1975 waarskynlik sy laaste "Program van
   Beginsels" uitgereik. Daarin het die party hom daartoe verbind om "die
   vrede, welsyn en geluk ten op sigte van almal wie se tuiste die
   Republiek van Suid-Afrika is, te bevorder, ongeag hul ras, kleur, taal
   of geloof".

   Ten einde dié doel te verwesenlik het die beginselprogram die party
   verbind om 'n "federale regeringstelsel te weeg te bring waaronder elke
   bevolkingsgroep regte van gesag en veiligheid sal uitoefen oor
   aangeleenthede rakende sy eie gemeenskap, en terselfdertyd ook magte en
   verantwoordelikhede met ander bevolkingsgroepe sal deel ooreenkomstig
   sy bydrae tot daardie aangeleenthede wat die ooreengekome onderlinge
   belange is van almal wat in die Republiek van Suid-Afrika woon".

   Waarop die beleid neergekom het, is 'n sogenaamde rassefederasie waarin
   elke groep sy eie belange bevorder, maar waarin die blankes die
   "leiers" is, soos in paragraaf 4 van die program verduidelik: "Die
   Verenigde Party staan verbind aan blanke leierskap, nie in die sin van
   een groep wat baasskap oor ander uitoefen nie, nog in die eiebelang van
   enige gemeenskap, maar in die diens van alle gemeenskappe vir die
   handhawing van ordelike politieke, ekonomiese en maatskaplike
   vooruitgang."

   In 1914 het die Nasionale Party in sy Program van Beginsels dieselfde
   mening gehuldig, dog met die skeiding van rasse as bykomende doelwit:
   "Door bij ons optreden tegenover de naturellen als grondregel te
   stellen de overheersing der Europese bevolking in een geest van
   christelike voogdijschap, met strenge wraking van elke poging tot
   menging der rassen." Buiten die voorstel vir 'n rassefederasie, het die
   Verenigde Party se beleid in 1974 nie veel van dié van die N.P. in 1914
   of die V.P. self in 1934 verskil nie. In daardie jaar stel die party se
   Program van Beginsels dit as volg: "As 'n grondbeginsel van
   Naturellebeleid word aanvaar die erkenning van die naturel as 'n
   blywende deel van die landsbevolking onder kristelike voogdyskap van
   Europese rasse, met streng wraking van elke poging tot menging van die
   rasse, en die aankweking van 'n gees van welwillendheid en van
   onderlinge vertroue tussen die twee rasse, as synde in die beste belang
   van Suid-Afrika."

[wysig] Rhodesië eensydig onafhanklik

          Op 11 November 1965 het Ian Smith, Rhodesië se eerste minister,
          'n verklaring oor die radio gelees ingevolge waarvan sy land
          eensydige onafhanklikheid (die sogenaamde U.D.I.) van die
          Verenigde Koninkryk verklaar het. Sir De Villiers Graaff het 'n
          verklaring van steun voorgelees aan die Verenigde Party se
          sentrale kongres in Bloemfontein wat selfs meer as bogenoemde
          beleid oor die V.P. se eintlike houdings jeens die ander rasse
          sê. Hy is staande toegejuig deur 'n emosionele kongres.
          Ná hy die kongres meegedeel het dat die V.P. erkenning aan
          Rhodesië steun, dat Suid-Afrika die nuwe "staat" moes help waar
          moontlik, mits Rhodesië se optrede dit moontlik maak, het Graaff
          gesê die regering van sowel Rhodesië as Suid-Afrika "moet nou
          stappe doen om blanke beheer en leierskap oor die hele
          Suider-Afrika te verseker".

[wysig] Struktuur en organisasie

   In alle belangrike opsigte was die Verenigde Party 'n sogenaamde
   kaderparty. Lidmaatskap was redelik informeel en die ideologiese
   beginselprogram het maar min om die lyf gehad. Die party was dus in
   sowel beleid as optrede altyd redelik buigsaam en pragmaties, anders as
   die Nasionale Party wat weer dogmaties en onbuigsaam was. Die N.P. het
   ook altyd die steun van Afrikaanssprekendes as vanselfsprekend aanvaar,
   terwyl die V.P. in 'n sekere mate die steun van Engelssprekendes tot
   ten minste die verkiesing van 1970 as vanselfsprekend kon aanvaar.
   Daarna het die Progressiewe Party om dieselfde steun meegeding en was
   dit nie meer vanselfsprekend dat Engelssprekendes die V.P. sou steun
   nie.

   Die V.P. moes noodgedwonge pragmaties wees weens sy groot
   verskeidenheid kiesers en belangegroepe wat hom gesteun het,
   byvoorbeeld sakelui, boere en werkers. Ook in sy steunbasis onder
   Engelssprekendes was daar groot verskille in byvoorbeeld die meer
   tradisievaste Oos-Kapenaars van kiesafdelings soos Albanie, Queenstown
   en King William's Town, die meer verligte of liberale Kaapse tradisie
   wat neerslag geving het in kiesfadelings soos Rondebosch, Claremont en
   Constantia, maar ook die steun landwyd van kiesers wat nie noodwendig
   verlig was nie, maar eenvoudig hulleself nie sover kon kry om N.P. te
   stem nie, hoofsaaklik weens redes wat meer met tradisie as met
   ideologie uit te make gehad het.

   Wat die neerlê van beleid betref het, het die parlementêre koukus van
   die party 'n oorheersende rol gespeel, eie aan 'n kaderparty. Die
   prosedure wat in die aanwys van kandidate vir 'n verkiesing gevolg is,
   was ook kenmerkend van 'n kaderparty. Hulle was vooraanstaande mense
   wat nie noodwendig in die betrokke kiesafdeling gewoon of tot op datum
   aktiewe partylede was nie.

   Dit verklaar hoekom so baie groepe van die party weggebreek het. Gestel
   die party nomineer 'n sakeleier om as kandidaat te staan. Hy het egter
   nie 'n geskiedenis van partybetrokkenheid nie en daarom is sy
   opvattings nie bekend nie. Met die volgende meningsverskil in
   partygeledere is dit dus makliker vir hom as wat dit byvoorbeeld vir 'n
   N.P.-L.P. was om die party te verlaat en hom by 'n nuwe groepering te
   skaar, soos gebeur het met die afstigting van ses partye.

[wysig] Bronne

     * Van Wyk, Bertie (hoofred.), Official Yearbook of the Republic of
       South Africa 1979, Chris van Rensburg Publications (Pty) Limited,
       Johannesburg, 1979.
     * Mostert, J.P.C., Politieke Partye in Suid-Afrika, Instituut vir
       Eietydse Geskiedenis, U.O.V.S., Bloemfontein, 1986.
     * Alhadeff, Vic, A Newspaper History of South Africa, Don Nelson,
       Kaapstad, 1990.
     * Rosenthal, Eric, Encyclopaedia of Southern Africa, Juta and Company
       Limited, Kaapstad en Johannesburg, 1978.
     * Van der Spuy, D.C. (hoofred.), Amptelike Jaarboek van die Republiek
       van Suid-Afrika 1975 (Eerste Uitgawe), Departement van Inligting,
       Pretoria, 1975.
     * Saunders, Christopher C. (raadgewende red.), An Illustrated
       Dictionary of South African History, Ibis Books and Editorial
       Services cc, Sandton, 1994.
     * Scannell, J.P., Die Afrikaanse Kernensiklopedie, Nasionale
       Boekhandel Beperk, Kaapstad (et. al.), 1965.

[wysig] Eksterne skakels

     * Helen Suzman vereer deur U.S.
     * "Die Verenigde Party - Die groot eksperiment" deur S.L. Barnard by
       Amazon te koop
     * Encyclopaedia Britannica se artikel oor die party
     * Geskiedenis van die V.P., P.P. en P.F.P. op die D.A. se webwerf

[wysig] Aantekeninge en verwysings

    1. ^ Soos Stanley Uys dit in die Britse koerant The Guardian gestel
       het in sir De Villiers Graaff se doodsberig: "Under Graaff's early
       leadership many UP parliamentary speeches - especially by the 1953
       crop of MPs - were prophetic in their dissection of why apartheid
       would not work. What was not clear was what the UP would put in its
       place. This hesitant approach to the race question enabled
       Afrikaner nationalists and then the white liberals to bury the UP."

   Kategorie: Voormalige politieke partye in Suid-Afrika

