Vergasser


   Die vergasser is 'n toestel wat lug en brandstof meng vir 'n
   binnebrandenjin. Vergassers kan nog steeds aangetref word in klein
   enjins en in ouer of gespesialiseerde voertuie. Die meeste voertuie
   word egter deesdae toegerus met brandstofinspuitingstelsels eerder as
   vergassers. Die oorgrote meerderheid motorfietse word egter steeds van
   vergassers voorsien as gevolg van die laer gewig en koste daarvan. Ten
   spyte daarvan is die nuwe tendens om nuwe motorfiets modelle ook met
   brandstofinspuiting te voorsien.

   Die vergasserenjins het 'n enkele vergasser, maar sommige hoë
   werkverrigtingsenjins gewoonlik met meer as 4 silinders gebruik
   veelvuldige vergassers. Ouer enjins het stygstroomvergassers gehad waar
   die lugvloei van onder die vergasser ingevloei het en die vergasser aan
   die bokant verlaat het. Die voordeel van hierdie konfigurasie is dat
   stolling van die enjin deur 'n oorlading brandstof vermy is deurdat
   enige brandtofdruppels terug in die vergasser sou inval eerder as om in
   die inlaat verdeelpyp te val; dit het dit ook moontlik gemaak om 'n
   oliebad te gebruik as lugfilter. Die lug is deur 'n poel olie onder 'n
   gaas onder die vergasser gesuig en was 'n baie doeltreffende stelsel
   gewees voor die ontwikkeling van papierfilters. Vandag is die meeste
   valstroom vergassers met die lugvloei na onder of systroom met 'n
   sywaartse lugvloei. Klein skroefaangedrewe vliegtuigenjins asook ander
   klein enjins, soos op grassnyers, gebruik nog stygstroomvergassers.

   Die vergasser werk op die Bernoulli-beginsel: die feit dat hoe vinniger
   lug beweeg, hoe laer word die druk daarvan [1]. Die versnelklep of
   versneller beheer nie die vloei van brandstof nie maar eerder die
   lugvloei na die vergasser. Hoe vinniger die lug vloei hoe meer
   brandstof word in die vergasser ingetrek vanweë die gedeeltelike vakuum
   wat ontstaan.

   Inhoud

        * 1 Werking
             + 1.1 Basiese werking
             + 1.2 Luiermeganisme
             + 1.3 Gedeeltelike ladingmeganisme
             + 1.4 Die hooftoevoermeganisme
             + 1.5 Versnellerklep
             + 1.6 Smoorklep (wurgklep)
             + 1.7 Ander elemente
        * 2 Brandstofvoorsiening
             + 2.1 Vlotterkamer
        * 3 Veelvuldige-keel vergassers
        * 4 Vergasser verstelling
        * 5 Geskiedenis en ontwikkeling
        * 6 Vervaardigers
        * 7 Verdere leesstof

[wysig] Werking

   Vergasser is gewoonlik een van twee soorte:
     * Konstante smoring/Veranderlike drukval (Venturi) – die veranderende
       lugdruk verander die brandstofvloei; dit is die mees algemene
       valstroom vergassers wat op die meeste Amerikaanse en Japannese
       fabrikate gevind word.

     * Veranderlike smoring/Konstante drukval- die lugvloei verander die
       sproeier om sodoende die brandstofvloei te beheer; die mees
       algemene veranderlike smoring (konstante drukval) soort vergasser
       is die systroom vergassers wat in beginsel eenvoudig was om te
       verstel en te onderhou. Hierdie soort vergasser het baie gewild
       geword in die Verenigde Koninkryk om hierdie rede. Ander
       soortgelyke ontwerpe is gebruik in sommige Europese en 'n paar
       Japannese fabrikate.

   'n Vergasser moet:
     * Die enjin se lugvloei beheer.
     * Die regte hoeveelheid brandstof verskaf om die lug/brandstofmengsel
       in die regte bestek te hou (met aanpassings vir faktore soos
       temperatuur)
     * Die brandstof eweredig en fyn in die lug vermeng

   Hierdie taak sou eenvoudig wees as lug en petrol beide ideale vloeiers
   was; in praktyk vereis die afwykings van ideale gedrag vanweë
   viskositeit, sleurkragte, traagheid ens. 'n hoë mate van kompleksiteit
   om te kompenseer vir buitengewone hoë of lae enjinsnelhede. 'n
   Vergasser moet die regte lug/brandstofmengsel onder 'n wye bestek van
   verskillende omstandighede en enjinsnelhede voorsien:
     * Koue aanskakeling
     * Luier of stadig loop
     * Versnelling
     * Hoë snelheid/of hoë kraglewering met vol oop versnelklep
     * Ry teen gedeeltelike smoring (ligte lading)

   Bowenal moet moderne vergassers dit doen terwyl dit terselfdertyd lae
   uitlaatgasvlakke handhaaf.

   Om korrek te funksioneer onder al hierdie omstandighede bevat
   vergassers ingewikkelde meganismes om die verskeie bedryfstoestande te
   ondersteun.

[wysig] Basiese werking

   Bo-aansig van 'n reeks 21L Nikki-vergasser soos geïnstalleer op 'n 1993
   model Nissan Sentra 160
   Bo-aansig van 'n reeks 21L Nikki-vergasser soos geïnstalleer op 'n 1993
   model Nissan Sentra 160

   Met brandstofinspuiting word die werk om lugvloei te beheer en die
   regte volume brandstof te lewer en dan te meng in aparte komponente
   hanteer maar in 'n vergasser word dit alles outomaties gedoen deur die
   venturi beginsel in te span.

   'n Vergasser eenvoudig beskou bestaan uit 'n oop pyp of die
   "vergasserkeel" waardeur die lug vloei na die inlaatverdeelpyp van die
   enjin. Die pyp het die vorm van 'n venturi – wat in die middel vernou
   en dan weer wyer word, wat veroorsaak dat die snelheid in die nouste
   gedeelte versnel. Onder die venturi is 'n vleuelklep of versnelklep –
   'n wentelskyf wat gedraai kan word om die lugvloei ongehinderd deur te
   laat of dit byna geheel en al te smoor. Hierdie klep beheer die
   lugvloei deur die vergasserkeel en sodoende ook die hoeveelheid
   lug/brandstofmengsel en daarmee saam die enjin se kraglewering en
   spoed. Die versnelklep is aan die versneller gekoppel deur 'n kabel of
   meganiese skakel.

   Brandstof word in die lugstroom ingesuig vanuit klein gaatjies naby die
   nouste dele van die venturi. Die verhouding van brandstof vloei tot
   drukval oor die venturi word verstel deur van klein koperskroewe met
   fyn geykte gaatjies ("sproeiers" genoem) gebruik te maak.

[wysig] Luiermeganisme

   Wanneer die vleuelklep toe of byna toe is, is die vergasser se
   luiermeganisme aktief. Die geslote versnelklep verminder die lugvloei
   deur die venturi sodanig dat dit nie die weerstand tot vloei van die
   brandstof kan oorkom nie en daar vorm ook 'n betekenisvolle vakuum
   agter die geslote vleuelklep. Hierdie vakuum is voldoende om brandstof
   deur klein openinge wat agter die vleuelklep geplaas word te suig.
   Slegs 'n klein hoeveelheid lug en brandstof kan op hierdie wyse
   deurgelaat word. Omdat hierdie klein volume van die
   lug/brandstofmengsel so min krag lewer om die enjin aan die draai te
   hou, is dit moeiliker om te keer dat die enjin stol as teen hoër
   snelhede.

   Aangesien die lugvloei te laag is vir die vergasser om enigsins te
   reageer kan dit nie vir wisselings kompenseer nie; in plaas daarvan
   word die lugvloei vir luiertoestande handmatig deur 'n werktuigkundige
   verstel deur die verstelskroef so te stel dat die smoorklep effens oop
   bly om 'n minimum hoeveelheid lug deur te laat asook 'n ander
   verstelskroef wat as brandstofklep dien en wat bepaal hoeveel brandstof
   deurgelaat word wanneer die enjin luier. Hierdie verstellings beïnvloed
   mekaar asook die vakuum in die verdeelpyp wat op sy beurt die
   vonkverdeler se vonkvervroeging beïnvloed wat dan weer op sy beurt die
   luierspoed beïnvloed. Hierdie interafhanklikheid van die verstellings
   maak dit geen maklike taak om 'n enjin na sy optimum (hoogste moontlike
   verdeelpypvakuum vir die spesifieke luierspoed van die enjin) te
   verstel nie. Om 'n optimum verstelling te bewerkstellig moet van 'n
   tachometer en 'n vakuum-meter gebruik word. Sedert die aanvang van
   uitlaatgasbeheermaatreëls in fabrieksmotors, het dit gebruik geword om
   die brandstofvloei ten tye van luiering effe armer as die optimum vloei
   te stel. Die luierbrandstofvloei word ook dikwels verseël om te
   verseker dat daar nie mee gepeuter kan word nie.

[wysig] Gedeeltelike ladingmeganisme

   Soos die versnelklep effens groter oopgemaak word vanaf die ten volle
   toe posisie beweeg die vleuelklep se plaat dikwels verby bykomende
   brandstofleweringsgatjies wat effens hoër op in die vergasserkeel is;
   hierdie gate laat toe dat meer brandstof invloei en kompenseer ook vir
   die verlaagde vakuum in die verdeelpyp onder die vergasser en
   vergemaklik die oorskakeling vanaf luier na die meganisme vir vol oop
   brandstoftoevoer.

[wysig] Die hooftoevoermeganisme

   Soos die versnelklep geleidelik oopgemaak word verminder die vakuum in
   die verdeelpyp aangesien daar nou minder weerstand teen lugvloei is,
   wat veroorsaak dat die brandstofvloei deur die luier- en gedeeltelike
   ladingmeganisme verminder word. Dit is op hierdie stadium dat die
   venturi vorm van die vergasserkeel as gevolg van die Bernoulli beginsel
   in werking begin tree. Die verhoogde lugvloeisnelheid veroorsaak 'n
   laer druk in die nouer deel van die vergasserkeel wat veroorsaak dat
   brandstof in die lugstroom ingesuig word deur 'n sproeier in die middel
   van die venturi. Dikwels word 'n tweede aanjaer-venturi binne-in die
   hoof venturi geplaas om die effek te verhoog.

   As die versnelklep weer toegemaak word, val die lugvloei deur die
   venturi totdat die verlaagde druk onvoldoende is om die lugvloei te
   handhaaf en neem die luiermeganisme weer oor soos hierbo beskryf.

[wysig] Versnellerklep

   Onderaansig van die Nikki 21L reeks vergasser. Die dubbelkeelvergasser
   het 'n primêre versnelklep wat met 'n kabel aan die versneller verbind
   is en 'n sekondêre vakuumbeheerde versnelklep.
   Onderaansig van die Nikki 21L reeks vergasser. Die dubbelkeelvergasser
   het 'n primêre versnelklep wat met 'n kabel aan die versneller verbind
   is en 'n sekondêre vakuumbeheerde versnelklep.

   Die feit dat die vloeibare brandstof 'n hoër traagheid het as dit met
   die lug vergelyk word beteken dit dat as die versnelklep skielik
   oopgemaak word, die lugvloei vinniger sal toeneem as die brandstofvloei
   wat 'n tydelike arm mengsel teweeg bring en veroorsaak dat die enjin 'n
   kortstondige kragverlies ervaar (die teenoorgestelde van wat
   veronderstel was om te gebeur). Dit word reggestel deur 'n klein
   meganiese pompie te verskaf (dikwels 'n eenvoudige suiertjie wat in 'n
   klein buisie gestoot word om petrol in die vergasserkeel in te
   forseer). Sodoende word 'n klein hoeveelheid ekstra brandstof in die
   vergasser ingevoer vir daardie arm mengsel periode. 'n Meganisme word
   gewoonlik voorsien om hierdie hoeveelheid te verstel al is dit soms net
   deur die koppelstangetjie te buig. As hierdie pompie slytasie ondergaan
   word die pompie se lewering beïnvloed en kan die kenmerkende
   kragverlies waargeneem word wanneer die versneller skielik getrap word.
   Diafragma pompies word ook soms gebruik in hierdie toepassing.

[wysig] Smoorklep (wurgklep)

   As die enjin koud is, is die petrol minder geneig om te verdamp en neig
   dit om teen die wande van die verdeelpyp te klou wat veroorsaak dat die
   silinders nie voldoende brandstof kry nie en gevolglik is dit moeilik
   om die enjin aan te skakel; 'n Ryker mengsel (hoër brandstof tot lug
   verhouding) word vereis om die enjin aan te skakel en aanvanklik te
   laat loop tot tyd en wyl die enjin warm geword het.

   Om die ekstra brandstof te verskaf word die vergasser van 'n smoorklep
   voorsien; 'n toestel wat die lugvloei na die vergasser opstroom van die
   venturi beperk. Met die weerstand in plek ontstaan 'n hoër vakuum (laer
   druk) in die vergasserkeel wat die brandstof deur die venturi's insuig
   om die luier en gedeeltelike ladingmeganisme se brandstofvloeie aan te
   vul. Sodoende word daar 'n ryk mengsel verskaf wat vereis word om die
   enjinbedryf by lae temperature vol te hou.

   Die smoorklep word gewoonlik dan ook verder aan 'n vinnige luiernok of
   soortgelyke toestel verbind wat keer dat die versnelklep ten volle
   toemaak en die venturi se vakuum laat wegval en die enjin laat stol.
   Dit dien ook as 'n manier om die enjin vinnig warm te maak deur die
   enjin aanvanklik hoër as die normale spoed te laat luier. Dit
   veroorsaak dan ook dat die lugvloei deur die inlaatstelsel hoër is as
   normaal en meebring dat die koue brandstof fyn verdeel en vermeng word
   en dus 'n gladde luiering tot gevolg het.

   In ouer motors met vergassers is die smoorklep deur 'n kabel wat aan 'n
   knop in die kajuit verbind was wat dan deur die bestuurder beheer kon
   word. Latere modelle het egter 'n outomatiese termostaat beheerde
   smoorklep gekry wat of deur die enjin se hitte, die verkoelingsmiddel
   se temperatuur of 'n klein elektriese element geaktiveer is.
   Laasgenoemde toestel kan dikwels faal en veroorsaak dat die smoorklep
   in die oop of geslote posisie vassteek wat probleme veroorsaak tydens
   die aanskakel van die motor of dat die enjin sleg hardloop wanneer hy
   warm is.

   Sommige vergassers het nie 'n smoorklep nie maar maak eerder gebruik
   van 'n verrykingsmeganisme. Dit word tipies op kleiner enjins veral
   motorfietse gebruik. Die verrykingsmeganisme werk deur 'n sekondêre
   brandstofvoorsieningsgate onder die versnelkleppe oop te maak, op
   dieselfde wyse as wat die luiermeganisme werk.

   Klassieke Britse motorfietse het 'n ander toestel gebruik vir koue
   aanskakeling. Die toestel is 'n tickler genoem wat basies 'n
   veerbelaaide staaf was wat die vlotter afgedruk het en sodoende
   veroorsaak het dat die oormaat brandstof die vlotterkamer gevul het en
   dan oorgeloop het in die inlaatstelsel in. Dit het dikwels vloeding van
   die vergasser veroorsaak en selfs 'n paar brande so veroorsaak.

[wysig] Ander elemente

   Die interaksie tussen elke meganisme kan deur verskeie meganiese- of
   lugdruk-koppelinge geaktiveer word en ook deur temperatuursensitiewe en
   elektriese komponente. Hulle word vir verskeie redes ingebou waaronder
   tel die reaksiesnelheid, brandstofdoeltreffendheid of voertuig
   uitlaatgasbeheer. Verskeie lugbloeigange (dikwels net soos die
   sproeiers presies geyk) laat toe dat lug in verskeie brandstofgange
   ingelaat word om die verdamping en voorsiening van die brandstof te
   beïnvloed. Verdere verfynings kan ook aan die vergasser en verdeelpyp
   aangebring word soos byvoorbeeld 'n verhittingsmeganisme om die
   verdamping van die brandstof aan te help. Sommige voertuie het 'n
   uitlaatgashersirkulasiestelsel om die stikstofoksied vlakke in die
   uitlaatgasse te verminder wat dan dikwels in die vergasser ingebou of
   daaraan verbind is.

[wysig] Brandstofvoorsiening

[wysig] Vlotterkamer

   Om te verseker dat die brandstofvoorsiening geredelik beskikbaar is het
   die vergasser 'n vlotterkamer wat 'n hoeveelheid brandstof bevat wat
   onmiddelik vir gebruik beskikbaar is. Die vlotterkamer is voorsien van
   'n vlotter wat aan 'n naaldklep verbind is en die invloei van brandstof
   beheer soortgelyk aan die vlotterklep wat 'n mens in 'n toilet se tenk
   kry. Die vlak van die brandstof in die vlotterkamer word verstel deur
   'n stelskroef of soms bloot deur 'n armpie te buig wat aan die vlotter
   verbind is. Indien die vlotter beskadig word of die naald verweer raak
   veroorsaak dit dikwels dat die vlotterkamer se vlak te hoog word wat
   dan tot gevolg het dat brandstof oorloop tot in die inlaatstelsel van
   die vergasser en dus vloeding veroorsaak wat die enjin laat stol. Die
   naaldklep word ook soms vuil as gevolg van sediment, residu of
   vernis/gom wat deur die verdampende petrol agtergelaat word en verhoed
   dat die naaldklep sy funksie doeltreffend verrig. Gewoonlik word
   spesiale ontlugterbuise ook voorsien om te verseker dat lug kan ontsnap
   soos die vlotterkamer gevul of leeg word. Dit verseker dat atmosferiese
   druk binne in die vlotterkamer gehandhaaf word. Hierdie buise steek
   gewoonlik tot in die vergasserkeel in. Die plasing van hierdie buise is
   baie belangrik om te verhoed dat brandstof in die vergasserkeel beland
   as die voertuig rondskud. Sulke ontlugterbuise kan dus nie in 'n
   vergasserkeel ingelaat word waar die opstroomdruk deur 'n turbo-aanjaer
   verhoog is nie. In sulke gevalle moet die vergasser in 'n lugdigte
   drukomhulsel gehuisves word om te kan werk. Dit is nie nodig wanneer
   die vergasser opstroom van die aanjaer is nie en dis ook dan die rede
   waarom hierdie stelsel meer dikwels gebruik word. Die nadeel hiervan is
   egter dat die aanjaer met 'n saamgeperste lug/brandstofmengsel gevul is
   wat 'n sterk neiging het om te ontplof as die enjin sou kets; hierdie
   soort ontploffing kan dikwels in sleeprenne waargeneem word waar
   verskeie veiligheidsmeganismes rondom die aanjaers ingebou word.

   In enjins wat in meer as een oriëntasie bedryf moet word (bv
   kettingsae) kan 'n vlotterkamer nie werk nie. 'n Diafragma kamer word
   dan gebruik. 'n Plooibare diafragma vorm die een kant van die
   brandstofkamer en word so gerangskik dat as brandstof in die enjin
   ingesuig word die diafragma deur die buitenste lugdruk na binne getrek
   word. Die diafragma is aan die naaldklep gekoppel wat meer brandstof
   inlaat wanneer dit so ingetrek word om die brandstof aan te vul. Soos
   die kamer dan weer gevul word, word die naaldklep dan weer toegedruk.

[wysig] Veelvuldige-keel vergassers

   Colombo Tipe 125 "Testa Rossa" enjin in 'n 1961 Ferrari 250TR Spyder
   met 6 Weber 2 keel vergassers wat lug inlaat deur 12 trompette wat
   bo-aan die enjinkap sigbaar is, een indiwidueel verstelbare keel vir
   elke silinder; 'n hoogs verstelbare opstelling.
   Colombo Tipe 125 "Testa Rossa" enjin in 'n 1961 Ferrari 250TR Spyder
   met 6 Weber 2 keel vergassers wat lug inlaat deur 12 trompette wat
   bo-aan die enjinkap sigbaar is, een indiwidueel verstelbare keel vir
   elke silinder; 'n hoogs verstelbare opstelling.

   Terwyl lae werkverrigting vergassers dikwels net een keel het, het die
   meeste vergassers meer as een venturi of keel, gewoonlik 'n dubbelkeel
   met 4 keels vir die baie groter verplasing, hoë werkverrigtingsenjins.

   Veelvuldige-keel vergassers kan primêre en sekondêre keels van
   verskillende groottes en uitleg hê wat gekalibreer is om mengsels met
   verskillende lug/branstofverhoudings te lewer. Hulle kan deur die
   versnellerskakel of deur enjinvakuum beheer word in 'n toenemende mate
   sodat die sekondêre keels eers begin oopmaak wanneer die primêre keels
   byna heeltemal oopgemaak het. Hierdie uitleg verseker maksimum lugvloei
   deur die primêre keels teen die meeste enjinsnelhede en maksimeer
   sodoende die sein van die venturi's en verminder die weerstand teen
   lugvloei teen hoër snelhede deur meer deursnee-oppervlak vir hoër
   lugvloei beskikbaar te stel.

[wysig] Vergasser verstelling

   Wanneer daar te veel brandstof in die lug-brandstofmengsel is word daar
   gesê dat die mengsel te ryk is; as daar te min brandstof is, is die
   mengsel te arm. Die mengsel word normaalweg met twee verstelskroewe
   beheer op 'n motorvoertuig se vergasser of deur 'n leierklep
   geaktiveerde hefboom op 'n skroefaangedrewe vliegtuig (aangesien die
   mengsel drukafhanklik is (a.g.v. Hoogte)). Die korrekte lug tot petrol
   verhouding is ongeveer 14.6:1, wat beteken dat vir elke gewigseenheid
   petrol daar 14.6 eenhede lug gebrand moet word; sien stoichiometrie.
   Streng gesproke is dit die doeltreffendste verhouding maar om meer krag
   te verkry moet 'n 11:1 mengsel gebruik word en om brandstofdoeltreffend
   te wees moet 'n 18:1 mengsel gebruik word. Vergasserverstellings kan
   nagegaan word deur die koolstofmonoksied, koolwaterstof en suurstof
   vlakke in die uitlaatgasse te meet. 'n Meer gesofistikeerde manier wat
   in moderne brandstofinspuitingenjins gebruik word, is om die korrekte
   mengsel te bepaal deur 'n lambda sensor te gebruik om die oorblywende
   suurstof in die uitlaatgas te meet. Die lambda sensor se uitset word
   dan na 'n enjinbeheerstelsel gevoer wat op sy beurt die hoeveelheid
   brandstof wat ingespuit word aanpas.

   Die mengsel kan ook beoordeel word aan die hand van die kleur van die
   vonkproppe: swart proppe met droë roet daarop dui 'n te ryk mengsel
   aan, wit tot liggrys neerslae dui op 'n te arm mengsel. Die korrekte
   kleur behoort 'n bruinerige grys kleur te wees.

[wysig] Geskiedenis en ontwikkeling

   Die vergasser is in 1893 deur die Hongaarse ingenieur Donát Bánki
   ontdek.

[wysig] Vervaardigers

   Sommige vervaardigers van vergassers is/was
     * Amal Ltd, Verenigde koninkryk, hoofsaaklik motorfiets vergassers.
     * Autolite, 'n afdeling van die Ford Motormaatskappy
     * Bing Vergasser (word gebruik op BMW motorfietse, vliegtuie, bote)
     * Briggs and Stratton, klein enjins (bv. Petrolaangedrewe grassnyers)
     * Carter carburetor
     * Edelbrock AVS Carburetors
     * Hitachi, Ltd., word op Japannese voertuie aangetref
     * Holley
     * Keihin, ook algemeen op Japannese en ander motorfietse aangetref
     * Mikuni, algemeen op Japannese motorfietse veral in die 1980s
     * Pierburg carburetor
     * ProForm Carburetors
     * Rochester carburetor, VSA ('n General Motors afdeling; het ook al
       Weber/Magneti-Marelli vergassers onder lisensie verkoop)
       (Inligting)
     * Solex carburetor
     * Stromberg carburetor
     * SU carburetor – Verenigde Koninkryk
     * Villiers – Verenigde Koninkryk Motorfietse en klein enjins
     * Walbro en Tillotson vir klein enjins Inligting
     * Weber carburetor, Italiaans, deur Magneti-Marelli besit.
     * Zenith Carburetters – Verenigde Koninkryk, vervaardig ook die
       Zenith-Stromberg Vergassers
     __________________________________________________________________

   Vir woordeboekinligting, sien die bladsy vergasser op WikiWoordeboek

[wysig] Verdere leesstof

     * Heldstab, Wayne, "The secret of the super mileage caburator : how
       they work, how to build them".

   Patente
     * G.B. Рatent 11119 --

   Mixing chamber -- Donát Bánki
     * VSA Patent no. 610040 -- Carburetor -- Henry Ford
     * VSA Patent no. 1750354 -- Carburetor -- Charles Nelson Pogue
     * VSA Patent no. 1938497 -- Carburetor -- Charles Nelson Pogue
     * VSA Patent no. 1997497 -- Carburetor -- Charles Nelson Pogue
     * VSA Patent no. 2026798 -- Carburetor -- Charles Nelson Pogue
     * VSA Patent no. 2982528 -- Vapor fuel system -- Robert S. Shelton
     * VSA Patent no. 4177779 -- Fuel economy system for an internal
       combustion engine -- Thomas H. W. W. Ogle

   Kategorie: Voertuigtegnologie

