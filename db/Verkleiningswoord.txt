Verkleiningswoord


   'n Verkleiningswoord (of diminutief) is 'n vorm van 'n woord wat dui op
   'n kleiner vorm van die saak. Dit word gevolglik hoofsaaklik met
   selfstandige naamwoorde gebruik, maar ander sake kan ook verklein word.
   Verkleiningsvorme het soms 'n figuurlike, simpatieke, sarkastiese of
   eufemistiese betekenis, en word ook soms vir troetelname gebruik.

[wysig] Verkleiningswoorde in Afrikaans

   In meeste tale word 'n verkleiningsvorm gevorm deur 'n agtervoegsel
   en/of 'n ekstra verbuiging van die oorspronklike woord. In Afrikaans
   word die agtervoegsels -tjie, -jie, -pie, -kie en -ie saam met 'n paar
   verboë vorms gebruik. Hierdie vorme asook die gebruik van
   verkleiningsvorme stem grootliks ooreen met die gebruik in Nederlands.

   Die gebruik van verkleiningswoorde is so algemeen in Afrikaans dat die
   verkleiningsvorme in enkele gevalle meer algemeen geword het as die
   aanvanklike vorm, of selfs die enigste algemeengebruikte vorm geword
   het. Byvoorbeeld: bietjie, netjies, baadjie, mandjie, boontjie,
   vlokkie, seeperdjie.

   In sekere gevalle word slegs 'n verkleinde vorm van 'n woord gebruik,
   selfs al is die aanvanklike vorm steeds in gebruik in ander gevalle. In
   sekere gesegdes word 'n sekere verkleiningsvorm altyd gebruik,
   byvoorbeeld Hy het sy bloutjie teëgekom, Boontjie kry sy loontjie. In
   party gevalle is die verskil in betekenis tussen die aanvanklike en die
   verkleinde vorm so groot, dat hulle nie werklik uitruilbaar is nie. So
   byvoorbeeld is 'n nuweling 'n groentjie, maar nooit 'n groen of 'n
   groene nie. By babadiere word verkleiningsvorme baie gebruik,
   byvoorbeeld leeutjie vir 'n welpie, eerder as leeu.

   Soms kan verkleining ook dui op 'n verandering in betekenis of gevoel.
   So is figuurlike gebruik, simpatie, sarkasme of eufemisme moontlik
   teenwoordig in die gebruik van 'n verkleiningsvorm. Byvoorbeeld, Is jou
   hartjie seer? (simpatie), Die omie het 'n boepie, of Die mannetjie sal
   sy moses teëkom (sarkasme), Ons het 'n probleempie (eufemisme).
   Verkleinde vorms kan ook gebruik word vir troetelname: Bokkie kan
   gebruik word vir 'n geliefde, maar daardie betekenis is nie teenwoordig
   in bok nie.

   Alhoewel verkleining hoofsaaklik by selfstandige naamwoorde voorkom,
   kom dit ook voor by ander woordsoorte. Bywoorde kan verklein word,
   byvoorbeeld saggies, stilletjies. Verkleining van 'n byvoeglike
   naamwoord kan gebruik word om die woord te verander in 'n selfstandige
   naamwoord. Byvoorbeeld slim -> slimie, lank -> langetjie. Werkwoorde
   word ook soms verklein, veral as met klein kindertjies gepraat word,
   byvoorbeeld slapies, werkies. Verkleiningswoorde kan ook verder
   verklein word, en is veral algemeen by woorde wat normaalweg slegs in
   hulle verkleinde vorme gebruik word, byvoorbeeld baadjietjie,
   boompietjie.

   Die uitspraak van die -tjie en -djie as -kie, asook die verandering in
   uitspraak by sekere verkleiningsvorme (byvoorbeeld bootjie, bladjie,
   glasie, handjie) is waarskynlik die deel van Afrikaanse uitspraak wat
   die verste verwyderd is van die spelling. Dit is egter nie moeilik vir
   mense wat Afrikaans grootgemaak is nie, aangesien verkleiningsvorme
   gewoonlik geweldig baie gebruik word as met klein kindertjies gepraat
   word. Soms gaan so 'n gepraat met kinders gepaart met oorronding, veral
   om simpatie aan te dui: Ôg, het mômmô se bôbôtjie seurgekrui?

   Aangesien al drie klanke -tjie en -djie en -kie as -kie uitgespreek
   word, ontstaan 'n paar gevalle waar verskillende verkleiningswoorde
   dieselfde of baie soortgelyk uitgespreek word. Vergelyk byvoorbeeld
   boortjie (klein boor) en boordjie (klein boord, of 'n boordjie). In
   meeste gevalle sorg verbuigings van die voorafgaande klanke van die
   onverboë woord dat gevalle ondersky kan word. So word bakkie en badjie
   nie identies uitgespreek nie, aangesien die vokaal in die tweede geval
   verbuig word na 'n ai-klank. Enkele gevalle is egter selfs op skrif
   identies en slegs konteks kan aandui watter woord verklein is. Vergelyk
   byvoorbeeld houtjie (klein hout) en houtjie (klein hou).
   Kategorie: Taalkunde

