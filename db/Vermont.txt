Vermont


   CAPTION: State of Vermont


   Vlag van Vermont Staatseël van Vermont
   Vlag van Vermont Seël van Vermont
   Bynaam: The Green Mountain State
   Map_of_USA_highlighting_Vermont
   Ander VSA-deelstate
   Hoofstad          Montpelier
   Grootste stad     Burlington
   Goewerneur        Jim Douglas (R)
   Amptelike tale    Geen
   Tale              Engels 60,5%, Spaans 25,8%, en Sjinees 2,6%
   Oppervlakte       24 923 km² (45^ste)
    - Land           23 974 km²
    - Water          949 km² (3,8%)
   Bevolking (2000)
    - Bevolking      608 827 (49^ste)
    - Bev.digtheid   25,41 /km² (30^ste)
   Toelating tot die Unie
    - Datum          4 Maart 1791
    - Rangorde       14^de
   Tydsone           UTC -5 / Somertyd -4
   Breedtegraad      42°44'N tot 45°0'N
   Lengtegraad       71°28'W tot 73°26'W
   Wydte             130 km
   Lengte            260 km
   Hoogte
    - Hoogste punt   1 340 m
    - Gem. hoogte    300 m
    - Laagste punt   29 m
   Afkortings
    - VSA-poskantoor VT
    - ISO 3166-2     US-VT
   Webwerf           www.vermont.gov

   Vermont [vɚˈmɑnt] is 'n deelstaat in die noordooste van die Verenigde
   State van Amerika met 'n oppervlakte van 24 923 km² en 623 000 inwoners
   (2005). Vermont is ten opsigte van sy bevolking die tweede kleinste
   VSA-deelstaat na Wyoming. Sy hoofstad is Montpelier (7 945 inwoners,
   2003), die grootste stad is Burlington.
   'n Uitsig oor die Champlainmeer
   'n Uitsig oor die Champlainmeer
   Die skioord Killington
   Die skioord Killington

   Vermont is die tweede grootste, maar ook enigste landgebonde deelstaat
   in Nieu-Engeland en spog met 'n natuurskoon, wat onder meer die Green
   Mountains-bergreeks in die weste en die Champlainmeer in die noordweste
   insluit. Die staat is bekend vir die pragtige kleure wat sy bosgebiede
   in die najaar (Indian Summer) vertoon, en sy eersterangse skioorde. Die
   staat lok jaarliks sowat agt miljoen toeriste.

   Vermont word begrens deur Massachusetts in die suide, New Hampshire in
   die ooste, New York in die weste, en die Kanadese provinsie Quebec in
   die noorde. Vermont is 'n oorwegende landelike deelstaat, maar is
   nogtans strategies geleë tussen die metropolitaanse gebiede van
   Montreal, Boston en New York.

   'n Aantal stamme van die Eerste Nasies soos die Abenaki, Algonkin en
   Irokese was die eerste bewoners van die gebied. Later het Frankryk
   aanspraak gemaak op die gebied van die huidige Vermont, maar
   uiteindelik het dit ná die Franse se neerlaag in die koloniale oorloë
   teen Brittanje 'n Britse besitting geword.

   Vermont het 'n tyd lank 'n omstrede gebied gebly, maar danksy hulle
   Green Mountains Boys-burgermag het setlaars uit die destydse Province
   of New Hampshire uiteindelik die oorhand gekry. Ná veertien jaar se
   onafhanklikheid as Republiek van Vermont was Vermont die veertiende
   staat wat by die Verenigde State aangesluit het. Vermont is een van
   slegs vyf state of dele van state wat vroeër as 'n onafhanklike nasie
   bestaan het - naas Kalifornië, Hawaiï, Texas en die Florida-parogieë
   van Louisiana. Vermont se geskiedenis pronk met 'n lang lys van
   onafhanklike denkers en liberale politikusse soos Ethan Allen, Matthew
   Lyon, George Aiken, Jim Jeffords en Bernie Sanders.

   Naas sy natuurskoon en liberale denkers staan Vermont ook bekend vir sy
   suiwelprodukte. Die staat is ook die vernaamste produsent van
   esdoringstroop in die VSA.

   Landbou, veeteelt, bosbou, steengroewe, werktuig- en tekstielnywerheid
   is die belangrikste bronne van inkomste. Die marmergroewe van Vermont
   het in die 19de en 20ste eeu die stene vir baie van Amerika se mees
   bekende geboue opgelewer, soos byvoorbeeld die Jefferson-gedenkteken,
   die Hooggeregshof en die Verenigde Nasies se hoofkwartier in New York.
   In die sewentigerjare het baie ondernemings uit die Franstalige
   Kanadese provinsie Quebec hulle in Vermont gevestig.

   Inhoud

        * 1 Geografie
        * 2 Klimaat
        * 3 Geskiedenis
             + 3.1 Prehistoriese en Voor-Columbiaanse tydperk
             + 3.2 Die koloniale tydperk
             + 3.3 Die Republiek van Vermont
             + 3.4 Die vroeë 19de eeu
             + 3.5 Standpunt teen slawerny en Amerikaanse Burgeroorlog
             + 3.6 Die na-oorlogse tydperk en jongste geskiedenis
        * 4 Ekonomie
             + 4.1 Landbou
             + 4.2 Steengroewe en steenmakerye
             + 4.3 Toerisme
             + 4.4 Utiliteite en kommunikasie
        * 5 Demografie
        * 6 Vervoer
        * 7 Kultuur
             + 7.1 Musiek
             + 7.2 Filmkuns
             + 7.3 Poppeteater
        * 8 Bronne
        * 9 Verwysings

[wysig] Geografie

   Mount Ellen in die Groen Berge
   Mount Ellen in die Groen Berge

   Vermont lê in die Nieu-Engelandstreek van die oostelike Verenigde State
   en beslaan 'n oppervlak van 24 902 vierkante kilometer (9 614 vierkante
   myl), wat van die deelstaat die 45ste grootste maak. Die staat se
   landoppervlak beslaan 23 955 vierkante kilometer (9 250 vierkante myl)
   en sy wateroppervlak 948 vierkante kilometer (365 vierkante myl). Sy
   landoppervlak is die 43ste grootste in die VSA en sy wateroppervlak die
   47ste grootste.

   Die wesoewer van die Connecticutrivier vorm die oostelike grens van die
   deelstaat met New Hampshire, terwyl die rivier self deel uitmaak van
   dié buurstaat. Champlainmeer, die grootste meer in Vermont, is die
   sesde grootste varswatermeer in die Verenigde State en skei Vermont in
   die noordweste van die buurstaat New York.

   Vermont se lengte in noord-suidelike rigting is 256 kilometer (159
   myl), en sy grootste wydte in oos-westelike rigting naby die Kanadese
   grens 143 kilometer (89 myl). Sy kleinste wydte is 60 kilometer (37
   myl) naby die grens met die buurstaat Massachusetts. Die staat se
   geografiese sentrum is Washington, vyf kilometer (drie myl) oos van
   Roxbury.

   Volgens hulle geologiese en fisiese besonderhede is daar ses
   verskillende fisiografiese gebiede in Vermont: Die Noordoostelike
   Hoogland, die Groen Berge (Green Mountains), die Taconic-berge (Taconic
   Mountains), die Champlainvlaktes (Champlain Lowlands), die
   Vermontvallei en Vermont se Piedmont.
   'n Kaart van die noordoostelike Appalaggegebied
   'n Kaart van die noordoostelike Appalaggegebied

   Die oorsprong van die naam Groen Berge (Engels: Green Mountains, Frans:
   les Monts verts) is onduidelik. Dit verwys moontlik na die feit dat
   hulle meer bebos is as die hoër geleë Wit Berge (White Mountains) van
   New Hampshire of die Adirondack-gebergte van die deelstaat New York. 'n
   Ander aanleiding vir hierdie benaming is moontlik die groen leisteen
   van die omgewing, 'n mika-agtige kwarts-chloriet-gesteente. Die
   bergreeks van die Groen Berge loop in noord-suidelike rigting deur die
   hele Vermont, effens wes van die staat se sentrum.

   Die Taconic-berge lê in die suidwestelike hoek van Vermont, die
   Granitiese Berge (Engels: Granitic Mountains) in die noordooste. Die
   vrugbare Champlainvallei lê naby die Champlainmeer in die noordweste
   van Vermont. Die Bomoseenmeer lê in die suide van die vallei.

   Vermont beslaan veertien distrikte (Engels: counties). Vyf van hulle
   grens in die noorde aan Kanada, en twee in die suide aan die deelstaat
   Massachusetts. Die deelstate New York in die weste en New Hampshire in
   die ooste begrens elk vyf distrikte. Net twee distrikte - Lamoille en
   Washington - word slegs deur ander Vermontse distrikte begrens.

   Sowat 77 persent van Vermont se oppervlak, waaronder ook die bergspitse
   Mount Mansfield, die hoogste in die staat, en Killington, is bebos. Die
   res van die gebied is weilande, hoogland, mere, poele en moerasgebiede.

   Vermont se Nasionale Parkdiens (National Park Service) beheer gebiede
   soos die wandelpad Appalachian National Scenic Trail en die Nasionale
   Historiese Marsh-Billings-Rockefellerpark in Woodstock.

[wysig] Klimaat

   Een van Vermont se oordekte brûe in die winter
   Een van Vermont se oordekte brûe in die winter
   Die Champlainvallei in die herfs
   Die Champlainvallei in die herfs

   Vermont het 'n vogtige kontinentale klimaat met warm en vogtige somers
   en koue winters. Die hoogste temperatuur wat ooit in Vermont aangeteken
   is, was 41 °C op 4 Julie 1911 in Vernon; die laagste -46 °C op 30
   Desember 1933 in Bloomfield.

   As die sneeu in die lente smelt, begin Vermont se "modderseisoen", maar
   die tydperk tussen laat Februarie en April is ook die tyd wanneer die
   esdoringstroop "geoes" word. Op die warm somers volg die kleurryke
   herfs. Sodra die eerste koue front nader, spog Vermont se heuwels met
   die pragtige rooi, oranje en goue kleure van die esdoringbome. Vermont
   het die blarekleurspel van die Indian Summer aan sy unieke bodem- en
   klimaattoestande te danke.

   Die baie koue winters in die noorde van Vermont laat temperature 'n
   gemiddelde 6 °C laer daal as in die suide. Afhangende van die hoogte bo
   seevlak, kry die verskillende gebiede van Vermont tussen 150 en 250
   sentimeter sneeu in die winter en maak van die deelstaat 'n
   eersterangse wintersportbestemming in Nieu-Engeland.

[wysig] Geskiedenis

[wysig] Prehistoriese en Voor-Columbiaanse tydperk

   'n Abenaki-egpaar (waterverfskildery uit die 18de eeu)
   'n Abenaki-egpaar (waterverfskildery uit die 18de eeu)

   Vermont was vanaf die Kambriese tot by die Devoniese tydperk bedek met
   die vlak waters van die destydse oseane. Die sedimentêre gesteente van
   hierdie seegebiede is later deur die bergreekse, wat hier ontstaan het,
   vervorm. Desondanks is fossiele volop in die Champlainmeer-gebied.

   Laer geleë streke van die westelike Vermont is ten die einde van die
   laaste ystydperk, toe die land nog steeds onder die gewig van die
   gletsers geswig het, nog eens deur die waters van die sogenaamde
   Champlainsee van die Sint-Laurensvallei oorstroom. Daar is onder meer
   skulpe van soutwater-weekdiere en gebeentes van beloega-walvisse in die
   Champlainmeer-gebied gevind.

   Min is bekend oor die Voor-Columbiaanse geskiedenis van Vermont. Die
   weste van die huidige deelstaat was die tuisland van Algonkinstalige
   stamme van die Eerste Nasies, waaronder Mohikane en Abenaki. In die
   tydperk van die Champlainsee, tussen 8500 en 7000 v.C., is Vermont deur
   jagterstamme van die Eerste Nasies bewoon.

   Die tydperk tussen die 8ste eeu v.C. en 1000 n.C. staan as die Argaïese
   Periode bekend. Die Eerste Nasies was destyds nomadies. In die
   Woudlandperiode tussen 1000 en 1600 is dorpe aangelê en
   handelsbetrekkinge gesmee. Ook keramiese en pyl-en-boog-tegnologieë is
   in hierdie tydperk ontwikkel.

   Tussen 1500 en 1600 het die Irokese baie van die kleiner stamme uit
   Vermont verdryf en dit as hulle jaggebied gebruik. Teen die oorblywende
   Abenaki het die Irokese-stamme steeds oorlog gemaak. Die bevolking
   omtrent 1500 word op sowat 10 000 mense beraam.

   Die eerste Europeër, wat Vermont verken het, was vermoedelik Jacques
   Cartier in die jaar 1535. Die Franse ontdekkingsreisiger Samuel de
   Champlain het op 30 Julie 1609 aanspraak gemaak op die gebied van die
   huidige Champlainmeer en die berge van die omgewing les Monts Verts
   ("Groen Berge") genoem.

[wysig] Die koloniale tydperk

   Frankryk het die gebied van Vermont as 'n deel van sy kolonie
   Nieu-Frankryk beskou en aanspraak daarop gemaak. As deel van die
   versterking van die Champlainmeer is in 1666 die fort Sainte-Anne op
   die eiland La Motte opgerig. Dit was die eerste Europese nedersetting
   in Vermont.

   Gedurende die tweede helfte van die 17de eeu het ander Europese
   setlaars die gebied van Vermont begin verken. 'n Groep van Nederlandse
   en Britse setlaars onder die leiding van kaptein Jacobus de Warm het in
   1690 die handelspos De Warm Stockade by Chimney Point opgerig, sowat
   dertien kilometer wes van die huidige Addison. Hierdie nedersetting was
   aan die anderkant van Champlainmeer en dus maklik toeganklik vanaf
   Crown Point (Frans: Pointe à la Chevelure) in New York.
   Die Franse Fort Carillon in die huidige deelstaat New York is ná sy
   verowering deur Britse troepe hernoem tot Ticonderoga en huisves ná sy
   restourasie tans 'n museum, wat die Amerikaanse militêre geskiedenis
   van die gebied behandel
   Die Franse Fort Carillon in die huidige deelstaat New York is ná sy
   verowering deur Britse troepe hernoem tot Ticonderoga en huisves ná sy
   restourasie tans 'n museum, wat die Amerikaanse militêre geskiedenis
   van die gebied behandel

   Die Franse het die nedersetting in 1731 oorgeneem en 'n klein
   voorlopige houtverskansing, Fort de Pieux, op die plek van die
   voormalige Chimney Point opgerig. In 1734 is met die bou van Fort
   Saint-Frédéric begin, wat sowat twintig jaar lank die enigste
   permanente fort in die gebied was en Franse oorheersing oor die
   grensgebied van Nieu-Frankryk en Vermont verseker het. Die owerhede het
   die stigting van klein Franse nedersettings in die vallei bevorder. 'n
   Tweede Franse versterking, Fort Carillon, het in 1755 ontstaan.

   Die Britte het in die tydperk tussen 1755 en 1758 vier keer geprobeer
   om Fort Saint-Frédéric oor te neem. In 1759 het 'n Britse strydmag van
   12 000 soldate, wat uit Britse en provinsiale troepe onder die bevel
   van Sir Jeffrey Amherst bestaan het, die fort verower. Die Franse is
   uit die gebied verdryf en het hulle teruggetrek na ander forte langs
   die Richelieurivier. Een jaar later het 'n groep Mohawk-Indiane die
   nedersetting aan die brand gesteek, en net die skoorstene (Engels:
   chimneys) het oorgebly en die aanleiding vir die benaming Chimney Point
   gegee.

   In 1724 is Fort Dummer onder die bevel van luitenant Timothy Dwight in
   die suidooste van Vermont as die eerste permanente Britse nedersetting
   opgerig. Die fort het die nabygeleë dorpe Dummerston en Brattleboro
   teen aanvalle beskerm. Dié twee dorpe is deur die Provinsie van
   Massachusettsbaai gestig om sy setlaars in die westelike grensgebied
   langs die Connecticutrivier te beskerm. 'n Tweede Britse nedersetting,
   Bennington in Suidwes-Vermont, het in 1761 ontstaan.

   Gedurende die Britse koloniale oorlog teen die Franse en Indiane het
   sommige setlaars uit Vermont, waaronder ook Ethan Allen, by die
   koloniale burgermag aangesluit om aan die Britse kant teen die Franse
   te veg. Die Franse Fort Carillon in die grensgebied van Vermont en New
   York was die toneel van twee Britse offensiewe onder die bevel van Lord
   Amherst. Ná die eerste mislukte aanval in 1758 is die grootste deel van
   die Franse garnisoen in die volgende jaar onttrek om Quebecstad,
   Montreal en die Franse forte in die weste teen aanvalle te beskerm. Die
   Britte het die fort sonder erge weerstand ingeneem en hernoem tot
   Ticonderoga. Ná Frankryk se neerlaag in die koloniale oorlog het die
   Verdrag van Parys in 1763 Groot-Brittanje se oorheersing oor die gebied
   bevestig.

   Ná die einde van die oorlog het nuwe setlaars hulle in Vermont kom
   vestig. Naby Crown Point is 'n fort opgerig, en die militêre pad van
   hierdie vesting, wat deur Vermont se wildernis geloop het, was 'n
   maklike roete, wat Vermont met die aangrensende Britse kolonies verbind
   het. Van hierdie kolonies het egter drie aanspraak gemaak op die
   gebied. Die Provinsie Massachusettsbaai het die land op grond van die
   Massachusettsbaai-Kolonie se oktrooi uit die jaar 1629 opgeëis. Nadat
   die Hertog van York en latere koning James II in 1664 land aan die
   Provinsie New York toegeken het, het ook hierdie kolonie Vermont as sy
   besitting beskou. 'n Derde kolonie, die Provinsie New Hampshire, het sy
   aanspraak op Vermont op 'n dekreet van koning George II uit die jaar
   1740 gesteun.
   Die vlag van die Green Mountain Boys-burgermag se infanterie is later
   deur die onafhanklike Republiek van Vermont aangeneem
   Die vlag van die Green Mountain Boys-burgermag se infanterie is later
   deur die onafhanklike Republiek van Vermont aangeneem

   In 1741 het koning George II egter besluit dat Massachusetts se
   landeise in Vermont en New Hampshire ongeldig was, en Massachusetts se
   grenslyn is volgens sy huidige loop vasgestel. Die botsende aansprake
   van New Hampshire en New York was hiermee egter nog nie afgehandel nie.

   Die konflik het uiteindelik in die sogenaamde New Hampshire Grants
   gekulmineer, waarin die koloniale goewerneur van New Hampshire, Benning
   Wentworth, in die tydperk tussen 1749 en 1764 135 landerye aan setlaars
   toegeken het. As 'n reaksie op hierdie toekennings het die goewerneur
   van New York self ook Vermontse landerye aan burgers van New York
   toegeken.

   In 1770 het Ethan Allen saam met sy broeders Ira en Levi, asook Seth
   Warner, 'n informele burgermag gerekruteer, die sogenaamde Green
   Mountain Boys, om die belange van die oorspronklike New
   Hampshire-setlaars teen die nuwe aankomelinge uit New York te beskerm.
   Toe 'n New Yorkse regter in Maart 1775 saam met 'n groep setlaars in
   Westminster aangekom het, het onluste uitgebreek. Woedende burgers het
   die geregsgebou beset en een van die sheriff se adjunkte ontbied. In
   die sogenaamde "Westminster-bloedbad", wat gevolg het, is Daniel
   Houghton en William French dood.

[wysig] Die Republiek van Vermont

   Op 18 Januarie 1777 het afgevaardigdes van die New Hampshire Grants in
   Westminster vergader en die onafhanklikheid van die Republiek van
   Vermont verklaar. In die eerste ses maande van sy bestaan het die
   republiek, wat destyds omtrent 10 000 inwoners getel het, nog as New
   Connecticut bekend gestaan.

   Op 2 Junie het 72 afgevaardigdes 'n tweede vergadering in Westminster
   bygewoon, wat as die Westminster-Konvensie bekend staan. Tydens hierdie
   byeenkoms het die afgevaardigdes die naam "Vermont" aanvaar, wat deur
   Dr. Thomas Young uit Philadelphia voorgestel is. Young was 'n
   ondersteuner van die vergadering en het 'n brief aan hulle gerig,
   waarin hy advies oor 'n moontlike toetreding van Vermont tot die
   onafhanklike Verenigde State as hulle 14de staat voorsien het. Die
   afgevaardigdes het besluit om een maand later nog eens te vergader.
   Die Republiek van Vermont se Grondwet is in die Old Constitution House
   in Windsor onderteken
   Die Republiek van Vermont se Grondwet is in die Old Constitution House
   in Windsor onderteken

   Op 4 Julie is die Grondwet van die Republiek van Vermont tydens 'n
   hewige donderstorm in Elijah West se "Windsor"-kroeg ontwerp en ná vier
   dae se debatte op 8 Julie goedgekeur. Dit was een van die eerste
   geskrewe grondwette in Noord-Amerika en onbetwisbaar die eerste wat
   slawerny afgeskaf het, die algemene stemreg aan mans toegeken en die
   owerhede verplig het om openbare skole te befonds. Die Windsor-kroeg is
   as die Old Constitution House bewaar en word as 'n historiese monument
   van Vermont bestuur.

   Die jong republiek is deur New York, New Hampshire, Groot-Brittanje en
   die Verenigde State bedreig, wat almal nie sy onafhanklikheid erken het
   nie. Die Kontinentale Kongres het in 1777 sy lidstaat New York gesteun
   wat aanspraak op Vermont gemaak het, en Vermont is gevolglik nie eers
   as 'n lidstaat tot die Unie toegelaat nie. Die Kongres se houding het
   die onafhanklikheidsbeweging in Vermont bevorder, en ná die Slag van
   Yorktown het Vermonters self gedreig om by Brits-Kanada aan te
   sluit.^[1]

   In die somer van 1777 het 'n Britse leër onder die bevel van generaal
   John Burgoyne Vermont vanuit Kanada binnegeval en in suidelike rigting
   na die Hudsonrivier beweeg. Die Britse troepe het die strategies
   belangrike Fort Ticonderoga ingeneem en die desperate Kontinentale Leër
   het na die suide onttrek. Groepe van Britse soldate en Indiaanse
   krygers het grensdorpe in die Champlainvallei aangeval, geplunder en
   aan die brand gesteek en sodoende ook nedersettings in die suide
   bedreig. Die Vermontse grensgebied het onder die Britse aanvalle
   geswig.

   Die parlement van New Hampshire het dié deelstaat se burgermag onder
   die bevel van generaal John Stark gemobiliseer, om 'n Britse aanval
   vanuit die ooste af te weer. Generaal Burgoyne het berigte ontvang dat
   Bennington, die grootste nedersetting in die Grants-gebied, toegerus
   was met groot hoeveelhede krygsvoorrade, voedsel en perde. Burgoyne het
   2 600 mans, sowat 'n derde van sy troepe, gestuur om beslag te lê op
   die voorrade en perde. Hy was egter nie daarvan bewus dat generaal
   Stark se New Hampshire-troepe intussen op pad na Bennington was nie.
   Stark en sy mans het teen dié tyd reeds deur die Groen Berge getrek om
   by die Vermontse Kontinentale Regimente onder die bevel van kolonel
   Seth Warner en die burgermagte van Vermont en Wes-Massachusetts aan te
   sluit.
   Die Act of Congress uit die jaar 1790, waarmee Vermont tot die Unie
   toegelat is. Vermont het op 4 Maart 1791 amptelik 'n deelstaat van die
   Veenigde State geword
   Die Act of Congress uit die jaar 1790, waarmee Vermont tot die Unie
   toegelat is. Vermont het op 4 Maart 1791 amptelik 'n deelstaat van die
   Veenigde State geword

   Die verenigde Amerikaanse troepe het onder die bevel die Britse kolom
   naby Hoosick (New York) aangeval, net oorkant die grens vanaf
   Bennington. Die Amerikaanse boere het hulle huise, gesinne en
   besittings verdedig, en ondanks die ondraaglike somerhitte die hele dag
   teen die Britte geveg. Volgens oorlewerings het generaal Stark sy mans
   uitgedaag om tot by die dood vir hulle vryheid te veg: "Daar is julle
   vyande. Ons gaan hulle in die geveg verslaan, of Molly Stark gaan
   vannag as 'n weduwee bed toe!"

   Die Amerikaanse boerevegters het byna die hele Britse afdeling gedood
   of gevange geneem. Generaal Burgoyne het van die verliese nooit meer
   herstel nie en op 17 Oktober met die res van sy oorspronklik 6 000
   troepe in Saratoga (New York) oorgegee.

   Die Slag van Bennington op 16 Augustus 1777 was dus 'n uiters
   belangrike gebeurtenis in die geskiedenis van Vermont. Die klein staat
   het in die oë van sy wyd verspreide setlaarsgemeenskap (volgens die VSA
   se Sensusburo was daar in 1780 47 600 inwoners) legitimiteit ontleen
   uit sy vermoë om die aanval van 'n groot vyandelike strydmag van 1 250
   Duitse huursoldate, Kanadese, Lojaliste en Indiane af te weer, en die
   Republiek van Vermont was in staat om sy onafhanklike status vir 'n
   tydperk van veertien jaar te bewaar, om uiteindelik in 1791 as 14de
   deelstaat by die Unie aan te sluit.

   Die Slagte van Bennington en Saratoga word as 'n keerpunt in die
   Amerikaanse Rewolusionêre Oorlog beskou, aangesien die Britte hulle
   eerste vernederende neerlae gely het, terwyl die Franse die Amerikaners
   nou waardig geag het om militêre steun te ontvang. Stark het bekendheid
   verwerf as die "Held van Bennington", en die Slag van Bennington word
   in Vermont nog steeds met 'n openbare vakansiedag, die Bennington
   Battle Day, herdenk. 'n Britse Koperkanon, wat tydens die Slag van
   Bennington in Amerikaanse hande geval het, word onder die portiek van
   die Vermont Statehouse, langsaan 'n heroïese standbeeld van Ethan
   Allen, bewaar.

   Vermont het nog veertien jaar lank 'n selfregerende staat gebly, met
   die oostelike stad Windsor as sy regeringsetel. Die Republiek van
   Vermont het sy eie geldeenheid ingevoer en 'n posdiens ingestel. Thomas
   Chittenden, wat in 1774 uit Connecticut na Vermont gekom het, het die
   amp van staatshoof beklee en homself liewer goewerneur as president
   genoem. Chittenden het die republiek tussen 1778 en 1789 en vanaf 1790
   tot 1791 geregeer. Formele diplomatieke betrekkinge is gevestig met
   Frankryk, Nederland en die Amerikaanse regering in Philadelphia. In
   1791 het Vermont as die 14de deelstaat by die Unie aangesluit - en ook
   as die eerste deelstaat ná die oorspronklike dertien kolonies. Vermont
   was 'n soort teengewig teen die staat Kentucky, wat kort daarna tot die
   Unie toegelaat is en waar slawerny nog wettig was. Volgens die sensus
   van dieselfde jaar was daar 85 341 inwoners. Thomas Chittenden het ook
   ná Vermont se toelating tot die Unie tot by die jaar 1797 as goewerneur
   gedien.

[wysig] Die vroeë 19de eeu

   Die eerste generasie van Vermont se politieke leiers is vervang deur
   veterane van die Rewolusionêre Oorlog, wat regsopleiding ontvang het,
   en nuwe setlaars uit die suide van Nieu-Engeland vervang. In 1810 het
   die bevolking reeds 217 895 beloop. Maar die ekonomiese en
   bevolkingsgroei het met die Amerikaans-Britse konflik en die Oorlog van
   die jaar 1812 tot stilstand gekom. Vermont, wat as die eerste
   landgebonde deelstaat van die VSA onder meer oor die Champlainmeer
   handel met Kanada gedryf het, is swaar getref toe die VSA hulle
   handelsbetrekkinge met Brits-Noord-Amerika in 1808 verbreek het. Veral
   burgers in die weste van die deelstaat was sterk gekant teen die
   Jefferson-regering en sy oorlogsvoering, en oorgrens-smokkelary het
   duidelik toegeneem. Vermonters oos van die Groen Berge het danksy die
   Connecticutrivier oor 'n waterweg-verbinding met die res van
   Nieu-Engeland beskik, maar die oorlog teen die Britte was hier eweneens
   ongewild.

   Teen die middel van die 1820's het die Amerikaanse konsul in Lissabon
   tweehonderd merinoskape na Vermont gebring en sodoende 'n nuwe bedryf
   gestig, wat vinnig begin floreer het. Tot by die jaar 1840 was daar
   reeds sowat 1,7 miljoen skape in Vermont, wat tot een van die
   belangrikste wolprodusente in die VSA ontwikkel het. Skaapteelt het as
   'n minder intensiewe vorm van landbou die herverdeling van land en
   emigrasie bevorder. Ná 1840 het mededinging van die westelike deelstate
   en 'n verlaging van die invoerbelasting tot die neergang van die bedryf
   gelei.

   Die Champlain-Hudson-verbinding met die Eriekanaal, 'n afkorting wat in
   1823 geopen is, is aanvanklik vanweë sy uitvoerpotensiaal vir Vermont
   se landbou- en nywerheidsprodukte verwelkom, maar dit het uiteindelik
   die plaaslike mark vir koring uit die westelike deelstate geopen en
   Vermont se ekonomie op tekstielvervaardiging en melkboerdery laat
   konsentreer. Daarnaas het die nuwe waterweg ekonomiese bande met Kanada
   laat verslap en emigrasie na die weste vir Vermontse burgers
   vergemaklik.

[wysig] Standpunt teen slawerny en Amerikaanse Burgeroorlog

   'n Manuskrip van Vermont se grondwet (1777)
   'n Manuskrip van Vermont se grondwet (1777)

   Tot by die jaar 1836 het Vermont se parlementêre stelsel net oor een
   kamer beskik. Die Senaat van Vermont, wat later tot stand gekom het,
   het in 1854 in 'n verslag oor slawerny die standpunt bevestig, wat
   Vermont met die eerste artikel van sy grondwet ingeneem het. Die
   artikel het die belangrikheid van gelyke regte vir alle mense
   beklemtoon, en die Senaat het die bevoorregting van een volk en die
   benadeling van 'n ander bevraagteken. Die verslag het die groei van die
   anti-slawernybeweging in Vermont aangespoor, maar tegelykertyd die
   Algemene Vergadering van Georgia uitgedaag, wat 'n resolusie ten gunste
   van politieke optrede teen Vermont goedgekeur het.

   In die laat 1850's het die openbare mening in Vermont, wat tot dusver
   eerder die status quo gesteun het, ten gunste van sterk teenkanting
   teenoor slawerny geswaai. Een van die mees uitgesproke kritici van die
   slawernystelsel in die Suide was die Radikale Republikein Thaddeus
   Stevens. Met die krimpende steun vir die Whig-party en die groei van
   die Republikeinse Party het Vermont se kiesers hulle met geesdrif agter
   die Republikeinse kandidate geskaar. Aanvanklik net in Vermont self,
   maar later ook in die nasionale presidentsverkiesing. In 1860 het
   Vermonters met die grootste meerderheid van alle deelstate vir
   President Abraham Lincoln gestem.

   Gedurende die Amerikaanse Burgeroorlog het meer as 34 000 Vermonters
   diens in die Verenigde State se weermag gedoen en 18 infanterie- en
   kavallerieregimente, 3 ligte artillerie-batterye, 3 kompanies van
   skerpskutters, 2 kompanies van die Grenskavallerie (Frontier Cavalry)
   en duisende ander soldate in die leër en vloot, asook in die eenhede
   van ander deelstate opgelewer. Byna 5 200 Vermonters het op die
   slagvelde gesneuwel, is dodelik gewond of het aan siektes beswyk.
   Vermontse eenhede of soldate het in al die belangrike slagte van die
   oorlog geveg.

[wysig] Die na-oorlogse tydperk en jongste geskiedenis

   Vier voet se sneeuvalle is gedurende die Valentynsdag-blizzard in
   Februarie 2007 in Monkton, VT aangeteken
   Vier voet se sneeuvalle is gedurende die Valentynsdag-blizzard in
   Februarie 2007 in Monkton, VT aangeteken

   Die twee dekades, wat op die oorlog gevolg het, was deur periodes van
   ekonomiese op- en afswaai en maatskaplike veranderings gekenmerk.
   Vermont se spoorweë is met die nasionale spoorwegstelsels verbind,
   landbouproduksie en uitvoere het net soos die inkomste van die
   bevolking duidelik gestyg.

   Die nadelige gevolge van resessies en finansiële krisisse, veral die
   paniek van die jaar 1873, het baie jong Vermonters gedwing om die staat
   te verlaat. Die veldtogte ter beskerming en uitbouing van burgerregte
   is aangespoor deur die Vermontse Senaat se verslag oor slawerny en
   later deur president Abrahalm Lincoln se Gettysburg-toespraak.
   Vermonters het onder meer aangedring op die vrouestemreg. Die eerste
   verkiesings in Vermont, waarin vroue 'n beperkte stemreg geniet het,
   was die munisipale verkiesings (town elections) op 18 Desember 1880.
   Later het Vermontse vroue ook stemreg in die parlementêre verkiesings
   van die deelstaat geniet.

   As 'n gevolg van die Vermontse Hooggeregshof se beslissing in die
   regssaak van Baker teen Vermont het die Algemene Vergadering van
   Vermont op 25 April 2000 die wetsontwerp H.0847 goedgekeur, wat die
   burgerlike verbintenis tussen mense van dieselfde geslag in Vermont
   moontlik maak.

[wysig] Ekonomie

   Volgens die verslag van die Verenigde State se Buro vir Ekonomiese
   Ontleding het Vermont se bruto geografiese produk (BGP) in 2004 VSA-$
   22,1 miljard (ZAR 158,5 miljard) beloop en die persoonlike
   per-capita-inkomste was VSA-$ 32 770 (ZAR 235 091).

[wysig] Landbou

   Die regstreekse en onregstreekse bydrae van die landbousektor, wat in
   2000 slegs drie persent van die totale arbeidsmag verteenwoordig het,
   het VSA-$ 2,6 miljard of sowat 12 persent van die BGP beloop. Die
   totale landbougrond in Vermont beslaan sowat 1,5 miljoen akkers.
   'n Roomysfabriek in Waterbury
   'n Roomysfabriek in Waterbury

   Vermont se demografiese ontwikkeling was in die afgelope twee eeue
   sowel deur bevolkingsontploffings asook deur skerp dalings van die
   inwonerstal gekenmerk. Met die groot trek na die Groot Vlaktes, waar
   landbougrond volop was en maklik bewerk kon word, het die staat 'n
   groot deel van sy bewoners kwytgeraak. Ook die belangrikheid van
   Vermont se bosse het vanweë die oormatige houtontginning en sterk
   mededinging van ander houtprodusente geleidelik afgeneem. Landbougronde
   en woude het weens die krimpende bevolking egter die kans gekry om te
   herstel. Die gebrek aan nywerhede, wat met die negatiewe demografiese
   ontwikkeling gepaard gegaan het, het verseker dat die plaaslike
   bosgebiede ook in die 20ste eeu in 'n ekologies gesonde toestand
   verkeer het.

   Vandag is melkboerdery die belangrikste bron van landbou-inkomste, en
   Vermont lewer sowat die helfte van die melk op wat in Nieu-Engeland
   verbruik word. Ander belangrike landbouprodukte is appels, aartappels,
   groente, eiers, heuning, kersbome, timmerhout, papierpulp en 'n
   verskeidenheid kweekhuisprodukte. Die plaaslike voedselbedryf lewer in
   'n toenemende mate spesialiteite van hoë gehalte op, wat gedeeltelik
   onder die "Vermont"-handelsmerk bemark word. Produkte sluit onder meer
   Cabot-kaas ('n soort sterk cheddar), botter, bier, ginseng, sjokolade,
   meelblom en roomys in. Vermont se Agentskap vir Landbou,
   Voedselverwerking en Bemarking handhaaf ten opsigte van die
   suiwelbedryf die hoogste standaarde in die Verenigde State. Die
   standaarde ten opsigte van bottervetgehalte is net so hoog soos dié van
   Frankryk, die wêreldleier op die gebied.

   Vermont is ook die vernaamste produsent van esdoringstroop in die land,
   wat in 2001 275 000 gellings (1,04 miljoen liter) of sowat 'n kwart van
   die totale produksie in die VSA opgelewer het. Vermont se gradering van
   esdoringstroop verteenwoordig die hoogste standaard in Noord-Amerika.

[wysig] Steengroewe en steenmakerye

   Long Pond-meer naby Eden (Lamoille-distrik)
   Long Pond-meer naby Eden (Lamoille-distrik)

   Die eerste marmergroef in die Verenigde State is in 1785 in South
   Dorset geopen. Die dorpe Rutland en Barre is die tradisionele sentrums
   van steenmakery, en hulle steengroewe lewer nog steeds groot
   hoeveelhede marmer en graniet vir die binnelandse en buitelandse markte
   op. Vermont het sodoende die boumateriaal vir 'n aantal bekende geboue
   in die Verenigde State opgelewer. Vermontse marmer is onder meer vir
   die Jefferson-gedenkteken, die Hooggeregshof en die Verenigde Nasies se
   hoofkwartier in New York gebruik. Die plaaslike bedryf vervaardig
   daarnaas ook grafstene.

[wysig] Toerisme

   Die toerismebedryf het lankal die belangrikste sektor van Vermont se
   ekonomie geword. In die winter lok skioorde soos Stowe, Killington Ski
   Resort, Mad River Glen, Sugarbush, Stratton, Jay Peak, Okemo, en
   Bromley skiërs uit Boston, Montreal en New York, maar ook van dwarsoor
   die wêreld. In die somer lok bestemmings soos Stowe, Manchester, en
   Woodstock, asook talle somerkampe toeriste wat in bergvakansies,
   staptoere en hengelsport belang stel. Vakansieoorde, hotelle,
   restourante, winkels en besienswaardighede is dwarsdeur die jaar
   belangrike werkverskaffers.

[wysig] Utiliteite en kommunikasie

   Tans het sowat 87 persent van Vermont se bevolking toegang tot
   breëbanddienste, waarvan 68 persent kabeltelevisie-, 69 persent DSL- en
   24 persent draadlose internetdiensverskaffers. Weens interferensies wat
   deur die bergspitse veroorsaak word, opposisie van omgewingsbewaarders
   wat die oprigting van selfoontorings op bergspitse afkeur en die hoë
   koste wat aan die versorging van 'n taamlik klein landelike bevolking
   met selfoondienste verbonde sou wees, kan tans nie alle landelike
   gebiede doeltreffend deur selfoondienste gedek word nie.

   In Mei 2007 het Vermont maatreëls afgekondig waarvolgens alle inwoners
   toegang tot selfoon- asook breëbanddienste (met 'n aflaaispoed van ten
   minste 3 mbit/s) sal kry in 'n poging om van Vermont tot by die jaar
   2010 die eerste e-State in die Unie te maak.^[2]

[wysig] Demografie

   Ronde kerk in Richmond
   Ronde kerk in Richmond

   Volgens skattings van die Verenigde State se Sensusburo het Vermont se
   bevolking in 2005 623 050 mense beloop. Sowat 98 persent van Vermont se
   inwoners is Blankes, met klein minderhede Swartes, lede van die Eerste
   Nasies (Indiane) en Asiërs. 23,3 persent van Vermonters is van Franse
   of Frans-Kanadese afkoms, 18,4 persent van Engelse afkoms, 16,4 persent
   van Ierse afkoms, 9,1 persent van Duitse afkoms en 6,4 persent van
   Italiaanse afkoms. Volgens die sensus van 2000 praat 2,54 persent van
   die bevolking, wat ouer is as vyf jaar, Frans as huistaal en een
   persent Spaans.

   Burgers van Britse, veral Engelse afkoms, het hulle dwarsoor die
   deelstaat gevestig, terwyl die bevolking van Frans-Kanadese afkoms in
   die noorde van Vermont gekonsentreer is. Veral in die gebied van
   Burlington het hulle in die laaste twee dekades ook vlugtelinge en
   immigrante uit Suidoos-Asië, Bosnië, Soedan en Tibet gevestig.

   67 persent van Vermonters is Christene, waarvan 38 persent
   Rooms-Katolieke en 29 persent Protestante. Twee persent is aanhangers
   van ander godsdienste, waaronder sowat 5 000 Jode, en meer as twintig
   persent ongebonde, die tweede grootste persentasie van enige deelstaat.

   In die koloniale tydperk was die Kongregasionalisme (of
   Independentisme) die belangrikste Christelike stroming in Vermont en sy
   buurstate. In 1776 was 63 persent van Vermonters aanhangers van een van
   hierdie kerke, alhoewel lidmaatskap in 'n kerkgemeente in die yl
   bevolkte gebied beperk was tot nege persent van die bevolking.

[wysig] Vervoer

   'n Amtrak-trein in die stasie van Brattleboro
   'n Amtrak-trein in die stasie van Brattleboro

   Motors is die belangrikste vervoermiddel in Vermont. Die
   munisipaliteite en distrikte beskik oor openbare vervoerstelsels, wat
   egter net 'n gedeelte van die gebiede dek. Greyhound Lines se
   busdienste bedien 'n aantal stede en dorpe.

   Twee Amtrak-spoorwegdienste bedien Vermont: Die Ethan Allen Express
   bedien Rutland en Fair Haven, terwyl die Vermonter Saint Albans, Essex
   Junction, Waterbury, Montpelier, Randolph, White River Junction,
   Windsor, Bellows Falls en Brattleboro bedien.

   Die nasionale paaie (Interstates) 89, 91 en 93, asook U.S. Routes 5 en
   7, is die belangrikste grootpaaie in Vermont.

   Vermont beskik oor twee kommersiële lughawens:
     * Burlington International Airport is die grootste lughawe in die
       deelstaat, met gereelde verbindings na Atlanta, Boston, Chicago,
       Cincinnati, Cleveland (Ohio), Detroit, New York Stad, Philadelphia,
       Plattsburgh, and Washington, DC.
     * Rutland State Airport is die enigste ander kommersiële lughawe in
       Vermont, met gereelde verbindings na Albany en Boston.

[wysig] Kultuur

   Die kulturele lewe en vermaaklikhede was tot by die laat 19de eeu
   beperk tot die dorpsgrense en oorheers deur die feeste van 'n tipiese
   boerderygemeenskap. Mense het fees gevier tydens die oestyd van die
   esdoringstroop, wanneer "suiker-in-die-sneeu-partytjies" plaasgevind
   het, of in die mielie-oestyd, wanneer die mieliestronke geskil is.
   Ander gewilde sosiale aktiwiteite, waartydens die dorpsbewoners
   byeengekom het, was die kitchen junkets (gemeenskaplike
   smul-partytjies), quilting bees (die gemeenskaplike vervaardiging van
   komberse) en barn raisings (die gemeenskaplike oprigting van 'n nuwe
   skuur. In die somermaande was parades, sirkusse en landbouskoue gewilde
   vermaaklikhede, en hulle vind deesdae nog gereeld plaas.

[wysig] Musiek

   Marionette in die Bread and Puppet Theater in Glover (Vermont)
   Marionette in die Bread and Puppet Theater in Glover (Vermont)

   Die Simfonieorkes van Vermont, wat in 1934 gestig is, was die eerste
   van sy soort wat deur 'n deelstaat befonds is. Vermont se Jeugorkester
   is in die middel van die negentigerjare gestig. Plaaslike komponiste
   van klassieke musiek word deur die Konsortium van Vermontse Komponiste
   bevorder. Phish, 'n internasionaal bekende rockgroep, is in 1983 in
   Vermont gestig.

   Die Vermont Mozart Festival, wat vir die eerste keer in 1974
   plaasgevind het, is die grootste fees van klassieke musiek in Vermont,
   wat in die somer ook talle besoekers uit ander deelstate lok. Ander
   belangrike musiekfeeste sluit die Marlboro Musiekfees (sedert 1950),
   die Folkmusiekfees van die Champlainvallei en die One World, One Heart
   Festival in. Die laasgenoemde word deur 'n bekende plaaslike
   roomysvervaardiger geborg.

[wysig] Filmkuns

   Die bekende Green Mountain-filmfees het vir die eerste keer in 1997
   plaasgevind en is sedert Maart 1999 'n jaarlikse instelling, wat danksy
   die gehalte van die rolprente en sy besonderse atmosfeer
   filmgeesdriftiges na Montpelier lok. By die vorrbereidings is net
   plaaslike vrywilligers betropkke. Die filmfees is egter geen kompetisie
   nie, maar eerder 'n gewilde toonvenster vir nuwe films, waarvan sowat
   die helfte dokumentêre rolprente, en 'n geleentheid om met sommige van
   die filmmakers te kan gesels.

[wysig] Poppeteater

   Die Bread and Puppet Theater is 'n polities-radikale poppeteater, wat
   in die 1960's in New York Stad gestig is en later na Glover in Vermont
   verhuis het. Sy stigter en direkteur is Peter Schumann.

   Die naam van die teater is afgelei van sy tradisie om sy eie vars brood
   met die gehoor te deel. Die brood, wat sterk met knoffel-aioli gekruie
   is, word gratis bedien en skep sodoende 'n soort gemeenskapsgevoel. Die
   teater se grondbeginsel is dat kuns net soos brood as 'n basiese
   behoefte beskou moet word.

[wysig] Bronne

     * Albers, Jan: Hands on the Land: A History of the Vermont Landscape.
       Cambridge, Mass.: MIT Press 2000
     * Bassett, T. D. Seymour: The Growing Edge: Vermont Villages,
       1840–1880. Montpelier: Vermont Historical Society 1992
     * Bellesiles, Michael A.: Revolutionary Outlaws: Ethan Allen and the
       Struggle for Independence on the Early American Frontier.
       Charlottesville: University Press of Virginia 1993
     * Graffagnino, J. Kevin, Samuel B. Hand, en Gene Sessions
       (uitgewers): Vermont Voices, 1609 Through the 1990s: A Documentary
       History of the Green Mountain State. Montpelier: Vermont Historical
       Society 1999
     * Shalhope, Robert E.: Bennington and the Green Mountain Boys: The
       Emergence of Liberal Democracy in Vermont, 1760–1850. Baltimore en
       London: Johns Hopkins University Press 1996

[wysig] Verwysings

    1. ^ Starbird, Ethel A.: Vermont - A State of Mind and Mountains. In:
       National Geographic Magazine, Volume 146, Nommer 1, Julie 1974, bl.
       34
    2. ^ Vermont, the first e-State

                      Flag of Vermont State of Vermont
                                 Onderwerpe

    Grondwet | Kultuur | Geografie | Regering | Geskiedenis | Ekonomie |
                          Stede | Dorpe in Vermont
                                  Hoofstad

                                 Montpelier
                                   Streke

     Champlainvallei | Groen Berge | Mount Mansfield | Northeast Kingdom
                                  Distrikte

     Addison | Bennington | Caledonia | Chittenden | Essex | Franklin |
      Grand Isle | Lamoille | Orange | Orleans | Rutland | Washington |
                              Windham | Windsor
                                    Stede

   Barre | Burlington | Montpelier | Newport | Rutland | South Burlington
                     | St. Albans | Vergennes | Winooski
                                    Dorpe

                   Bennington | Calais | Stowe | Williston


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Vermont • Nieu-Engeland

