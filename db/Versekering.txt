Versekering


   Versekering is 'n kontrak waar een party, die versekeraar, onderneem
   om, in ruil vir betaling in die vorm van 'n premie, te vergoed vir die
   verliese wat deur 'n ander party, die versekerde, gely is weens 'n
   spesifieke gebeurtenis.

   Entrepreneurs, produsente, vervaardigers en individue word blootgestel
   aan baie gevare soos stormskade, droogtes, brand, inbraak, diefstal,
   ensovoorts wat almal aansienlike verliese tot gevolg kan hê. Sakemense
   kan besluit om die risiko sélf te dra, of hulle kan versekering
   uitneem.

   Fabriekseienaars is blootgestel aan die gevaar van ongelukke,
   werkloosheid, beserings en lewensverlies, waarteen hulle hul moet laat
   verseker. Versekering gee die entrepreneur die gerusstelling dat,
   indien 'n ongewenste gebeurtenis plaasvind, die versekeraar hom vir
   verliese sal vergoed.

   Inhoud

        * 1 Vereistes vir 'n versekeringskontrak
             + 1.1 Goeie trou
             + 1.2 Versekerbare belang
        * 2 Versekeringsrisiko's
             + 2.1 Brand
             + 2.2 Stormskade
             + 2.3 Diefstal en inbraak
             + 2.4 Geld in transito
             + 2.5 Waarborgversekering
             + 2.6 Voertuigversekering
        * 3 Ekonomiese risiko's
        * 4 Verpligte versekering
             + 4.1 Ongevalleversekering
             + 4.2 Werkloosheidsversekerig
        * 5 Verwysings

[wysig] Vereistes vir 'n versekeringskontrak

[wysig] Goeie trou

   Alle vrae moet eerlik en in goeie trou beantwoord word deur die persoon
   wat versekering verlang. Hy moet ál die feite gee wat die versekeraar
   kan beïnvloed om die risiko te bereken. As die versekeraar kan bewys
   dat die versekerde nie in goeie trou gehandel het nie, kan die polis in
   'n hof nietig verklaar word.

[wysig] Versekerbare belang

   Die versekerde moet aan die versekeringsmaatskappy kan bewys dat hy 'n
   finansiële verlies sal ly as die risiko sou plaasvind. Daar moet 'n
   persoon of voorwerp wees wat verseker kan word. Die persoon/voorwerp
   moet die grondslag van die versekering vorm.

[wysig] Versekeringsrisiko's

   Versekeringsrisiko's is risiko's waarvoor die onderneming versekering
   kan kry.

[wysig] Brand

   Eiendom moet beskerm word teen verliese wat deur brand veroorsaak word
   deur brandversekering uit te neem. Dit dek verliese weens brand en die
   skade wat veroorsaak word deur die water wat gebruik word om die brand
   te blus.

[wysig] Stormskade

   Dit is versekering teen verliese wat deur stormskade aan die gebou
   en/of sy inhoud veroorsaak word. Dit sluit die volgende in: verliese
   weens hael, vloede, reën, gebarste waterpype en wind.

[wysig] Diefstal en inbraak

   Inbraak vind plaas as 'n ongemagtigde persoon gewelddadig toegang tot
   die perseel van 'n onderneming verkry (bv. 'n venster breek). Daar moet
   sigbare tekens van gewelddadige toegang wees. Diefstal vind plaas as
   iemand goedere sonder toestemming neem. As goedere gesteel word terwyl
   die winkel oop is, kan die onderneming nie vir skade eis nie.
   Winkeldiefstal is 'n risiko wat gewoonlik nie deur versekeraars aanvaar
   word nie.

[wysig] Geld in transito

   Hierdie versekering dek verliese wanneer geld tussen die onderneming en
   die bank vervoer word. Spesiaal opgeleide personeel behoort hierdie
   taak te verrig.

[wysig] Waarborgversekering

   Die werkgewer neem versekering uit teen verliese weens die oneerlikheid
   van 'n werknemer. Die werkgewer betaal die premie en ontvang die
   vergoeding.

[wysig] Voertuigversekering

   Ondernemings neem versekering uit op die voertuie wat hulle gebruik om
   hulle teen verliese weens diefstal, kaping en motorongelukke beskerm.

[wysig] Ekonomiese risiko's

   Die volgende is ekonomiese risiko's wat die sakepersoon gewoonlik self
   dra:
     * Die sukses van die onderneming. Die entrepreneur loop die gevaar
       dat die onderneming nie sal slaag nie.
     * Nuwe modes.
     * Verbetering in tegnologie.
     * Tydsverloop tussen die bestel en aflewering van goedere.
     * Verliese weens slegte skuld.
     * Winkeldiefstal.

[wysig] Verpligte versekering

   Sekere tipes versekering is verpligtend.

[wysig] Ongevalleversekering

   Hierdie versekering is verpligtend vir sekere werknemers wat sekere
   tipes werk verrig. Die werknemers word verseker teen ongeskiktheid
   weens beserings of sterftes in die normale uitvoering van hul pligte.
   Die werkgewer maak die bydraes tot die versekering en die werkers (of
   hul naasbestaandes) ontvang die vergoeding.

[wysig] Werkloosheidsversekerig

   Die werknemers, hul werkgewers en die staat moet tot hierdie fonds
   bydra. As werknemers wat tot die fonds bygedra het hul werk verloor en
   nie ander werk kan kry nie, kan hulle van die fonds eis.

[wysig] Verwysings

     * Dinamiese Bedryfstudies deur Esterhuyse · Horn · Liebenberg,
       Kagiso, 2005

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Saadjies • Ekonomie

