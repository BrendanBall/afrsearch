Verspreide kragopwekking


   Verspreide kragopwekking verwys na die opwekking van elektrisiteit
   vanuit baie kleiner verspreide energiebronne. Nywerheidslande wek tans
   die meeste van hulle krag op vanaf groot gesentraliseerde aanlegte soos
   steenkool-kragsentrales, kernkragsentrales, hidro-kragsentrale of
   gesamentlike opwekkingsentrales.

   Hierdie aanlegte geniet uitstekende skaalvoordele maar versprei
   elektrisiteit oor baie groot afstande. Steenkoolsentrales is dikwels
   ver buite stede geleë om besoedeling daar te verminder. Kernreaktore
   word ook nie veilig genoeg geag om naby stede te bou nie. Damme word
   ook nie as veilig genoeg beskou om naby stede te bou nie en word ook
   dikwels ver van stede af gebou. Die steenkool- en kernaanlegte word
   daarom ook dikwels te ver vanaf bewoonde gebiede gebou dat hulle
   reswarmte vir die verhitting van geboue benut kan word.

   Lae besoedeling is 'n kritiese voordeel van gesamentlike
   opwekkingsaanlegte wat natuurlike gas as energiebron benut. Die lae
   besoedeling maak dit moontlik om die aanlegte naby genoeg aan stede te
   bou sodat reswarmte benut kan word vir doeltreffende warmteverspreiding
   en verkoeling.

   Verspreide kragopwekking is 'n alternatiewe benadering. Dit verminder
   die hoeveelheid energie wat verlore gaan as gevolg van verspreiding
   omdat die elektrisiteit baie na aan die verbruikspunt opgewek word,
   dikwels selfs in dieselfde gebou. Dit verminder ook die omvang en
   aantal kraglyne wat gelê moet word.

   Tipiese verspreide kragbronne in sulke skemas verg min onderhoud, het
   lae besoedelingsvlakke tot gevolg en is baie doeltreffend. Tegnologiese
   vooruitgang ten opsigte van outomatisering en skoner brandstowwe soos
   sonlig, wind en natuurlike gas maak dit moontlik om bostaande doelwitte
   selfs op 'n winsgewende en kleiner skaal te verkry.

[wysig] Verspreide energiebronne

   Verspreide energiebronstelsels is kleiner skaal
   kragopwekkingstegnologieë (dikwels in die bestek van 3 kW tot 10 000
   kW) wat ingespan word as 'n alternatiewe of bykomstige bron tot
   tradisionele elektriese kragnetwerke.

   Die probleem met verspreide kragopwekkers is gewoonlik hulle hoë
   kostes.

   Die een uitsondering is waarskynlik klein hidrokragopwekkers. 'n Goed
   ontwerpte aanleg kan byna geen onderhoudskoste per kWh verg en kan baie
   jare lank bruikbare krag lewer.

   Een gewilde bron is sonpanele op die dakke van geboue. Die koste/W kan
   is vergelykbaar met die van steenkoolkragsentrales.^[1]^[2]^[3] terwyl
   dié van Kernkragsentrales hoër is.^[4] Daar is egter ook probleme met
   die wegdoen van gebruikte sonpanele aangesien hulle swaarmetale (CdTe
   en CIGS) bevat en moet eerder herwin word. Die pluspunt is dat daar
   geen brandstofkostes daaraan verbonde is nie met gevolglik geen
   besoedeling, mynbou- of bedryfsveiligheidsprobleme nie.

   'n Ander gewilde bron is klein windturbines. Hierdie masjiene vereis
   min onderhoud en veroorsaak min besoedeling. Boukostes per watt is hoër
   as groot kragsentrales behalwe in baie winderige gebiede.
   Windkragopwekkers dra gewoonlik hoë versekeringskostes vanweë die
   risiko van windskade, maar bedryfsveiligheid is baie goed. Wind is ook
   'n goeie aanvulling tot sonkrag; op dae waarop die son gewoonlik nie
   skyn nie neig dit om meer winderig te wees en omgekeerd.

   Verspreide gesamentlike opwekkingsbronne gebruik natuurlike
   gasaangedrewe mikroturbines of suierenjins om generators te draai. Die
   warm uitlaatgas word dan gebruik vir ruimte- of waterverhitting, of
   soms om absorpsie-verkoelers^[5] aan te dryf vir
   lugverkoelingsdoeleindes. Dié skoon brandstof het ook lae
   besoedelingsvlakke tot gevolg.

   Gesamentlike opwekking is ook duurder per watt as sentrale
   kragopwekking. Die grootste voordeel van hierdie stelsels is die groter
   benutting van die hittewaarde van die brandstof.

[wysig] Verwysings

    1. ^ Artikel oor die opwekkingskostes van sonpanele
    2. ^ Osti 1979
    3. ^ Artikel wat Steenkoolkragsentrales se toekoms bespreek
    4. ^ Artikel by die Nuclear Engineering International se webwerf wat
       die kapitaalkoste van Kernkragsentrales bespreek
    5. ^ Duitstalige artikel oor gesamentlike krag- en warmte-opwekking
       met absorpsieverkoeler

   Kategorie: Energie-omsetting

