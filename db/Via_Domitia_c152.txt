Via Domitia


   Via Domitia voor die raadsaal van die Franse stad Narbonne
   Via Domitia voor die raadsaal van die Franse stad Narbonne
   Via Domitia naby Ambrussum met ryspore van waens
   Via Domitia naby Ambrussum met ryspore van waens

   Die Via Domitia (Frans: Voie Domitenne) was die eerste Romeinse pad in
   Gallië. Dit is tussen 120 en 118 v.C. in opdrag van die prokonsul
   Gnaeus Domitius Ahenobarbus gebou en ook na hom vernoem.

   Die Via Domitia was 'n landgebonde verbinding tussen Italië en Spanje.
   In Narbonne, wat ook in 118 v.C. onder die naam Colonia Narbo Martius
   gestig is, het dit by die Via Aquitania aangesluit, 'n pad in westelike
   rigting, wat via Toulouse en Bordeaux tot by die kus van die Atlantiese
   Oseaan geloop het.

   By die berg Mont Genèvre (1 850 meter) het die Via Domitia die Alpe
   oorgesteek, langs die vallei van die Durancerivier geloop, die Rhône
   naby Beaucaire oorgesteek en uiteindelik langs die Mediterreense kus
   tot by die Pireneë geloop.

   Die pad verloop byna reglynig en beskik oor 'n vaste ondergrond. In die
   stede, wat hy deurkruis, is die pad van ronde klippe gemaak, terwyl dit
   in landelike gebiede uit gestampte grond op lae van grint of gruis
   bestaan. By dorpsingange deurloop die Via Domitia gewoonlik 'n poort of
   triomfboog soos in Nîmes met die Porte d'Auguste of in Glanum met die
   Arc de Triomphe.

   Belangrike stede en dorpe langs die Via Domitia was:
     * Briançon (Brigantio),
     * Gap (Vapincum),
     * Embrun (Eburodunum),
     * Sisteron (Segustero),
     * Apt (Apta Julia),
     * Cavaillon (Cabellio),
     * Tarascon - Beaucaire (Ugernum),
     * Nîmes (Nemausus),
     * Béziers (Baeterris),
     * Narbonne (Narbo Martius).

[wysig] Eksterne skakels

     * Die Via Domitia in Haute-Provence
     * Die Romeinse paaie in die Mediterreense gebied
     * Spore van die Via Domitia

   Kategorie: Frankryk

