Vierkleur


   Die Transvaalse Vierkleur
   Die Transvaalse Vierkleur

   Die Transvaalse Vierkleur was die amptelike vlag van die
   Zuid-Afrikaanse Republiek en is deur ds Dirk van der Hoff ontwerp. Die
   vlag het amptelik as die ZAR se landsvlag gedien vanaf 1858 tot 1902,
   met periodes waar die ou Voortrekkervlag (1874-75) en die Union Jack
   (1877-1881) as amptelike vlag gehys is.

   Die rede vir die kleure is nie heeltemal bekend nie, maar dit word
   algemeen aanvaar dat Ds van der Hoff in gedagte gehad het dat die
   Nederlandse vlag nie geskik sou wees vir die nuwe republiek nie. Die
   oranje in die Nederlandse vlag is dus deur rooi vir die Boererepubliek
   vervang, terwyl ‘n vertikale groen streep bygevoeg is.

   Die vlag is die eerste keer op 6 Januarie 1857 in Potchefstroom en op
   23 Februarie 1857 in Pretoria gehys. Op 18 Februarie 1858 het die
   Volksraad die Vierkleur tot die amptelike vlag van die Zuid-Afrikaanse
   Republiek verklaar.

   Na die Britse anneksasie van die ZAR in April 1877, het die Eerste
   Vryheidsoorlog ‘n aanvang geneem en in 1880 is Heidelberg tot tydelike
   hoofstad verklaar en is die Vierkleur weer op Geloftedag van 1880 daar
   gehys.

   Op 31 Mei 1902 is die Vierkleur en die Vrystaatse vlag gestryk, maar is
   tog later geinkorporeer in die vlag van die Republiek van Suid-Afrika
   van 1928 tot 1994.

[wysig] Eksterne skakels

   Oorsprong Van Die Vierkleur
   Kategorie: Geskiedenis van Suid-Afrika

