Vigs


   Die rooi lint word wêreldwyd gebruik as die simbool van die
   solidariteit met mense wat 'n MIV-besmetting opgedoen het.
   Die rooi lint word wêreldwyd gebruik as die simbool van die
   solidariteit met mense wat 'n MIV-besmetting opgedoen het.
   'n Elektronmikrograaf van HIV-1 wat besig is om vanuit 'n gekultiveerde
   limfosiet te bloei
   'n Elektronmikrograaf van HIV-1 wat besig is om vanuit 'n gekultiveerde
   limfosiet te bloei

   Verworwe immuniteitsgebreksindroom (vigs) (Engels: Aids), as gevolg van
   'n besmetting met die menslike immuniteitsgebreksvirus (MIV), is 'n
   sindroom wat die immuunstelsel aanval en geleidelik vernietig. Pasiënte
   met 'n verswakte immuunstelsel is uiters vatbaar vir sekondêre (of
   opportunistiese) infeksies, en 'n bepaalde kombinasie van hierdie
   infeksies word as die sindroom vigs gedefinieer.

   MIV-infeksies word meestal deur seksuele omgang oorgedra, alhoewel die
   eerste vigslyers in Afrika die virus, wat oorspronklik net by ape
   voorgekom het, vermoedelik deur die vertering van aapvleis opgedoen
   het.

   Tans is daar geen medisyne om vigslyers te genees nie, tog kan die
   aanvang van vigs deur bepaalde middels uitgestel word.

   Vigs is die eerste maal in 1981 in die Verenigde State as 'n nuwe
   siekte geïdentifiseer. Aanvanklik doen veral homoseksuele mans,
   dwelmverslaafdes en hemofilie-lyers die siekte op.

   Vigs skep groot probleme in gebiede waar 'n kombinasie van bepaalde
   faktore optree, soos byvoorbeeld die hantering van seksualiteit as 'n
   taboe-gelaaide onderwerp waarmee mense nie graag vrylik wil omgaan nie;
   sorgeloosheid ten opsigte van seksuele omgang, maar ook seksuele
   verdrukking van vroue en minderheidsgroepe soos gay mans wat aanleiding
   gee tot die afwysing van moontlike veiligheidsmaatreëls (onder meer
   veiliger seks en die gebruik van kondome); prostitusie; veelvuldige,
   anonieme seksuele omgang; armoede; onhigiëniese toestande en regerings
   wat nie oor die finansiële middele of die politieke wilskrag beskik om
   geskikte maatreëls teen die uitbreiding van die siekte te tref nie.

   Suid-Afrika is een van die lande waar hierdie kombinasie van nadelige
   faktore tot 'n vigspandemie gelei het, en volgens skattings is vyf
   miljoen Suid-Afrikaners tans met die MI-virus besmet.

[wysig] Invloed op die ekonomie

          Hoofartikel: Invloed van vigs op die ekonomie.

   Die effekte wat vigs op ondernemings en op die ekonomie het is baie
   kompleks.

   Sommige ondernemings word meer ernstig deur die epidemie geraak.
   Byvoorbeeld, sekere werkers soos trekarbeiders in die landboubedryf kan
   maklik vervang word indien hulle sou sterf. Indien hierdie werkers nie
   baie belangrik vir die onderneming is nie, sal die betrokke sektor nie
   baie skade lei nie.

   In ander sektore kan die situasie heelwat anders daar uitsien.
   Ondernemings in ander sektore kan baie ernstig geraak word, self al is
   daar ‘n lae voorkoms van vigs. Indien die werkers by afsterwe moelik is
   om te vervang, kan dit ernstige gevolge vir die onderneming inhou. Die
   finansiële sektor is ‘n voorbeeld hiervan, omdat dit
   spesialisvaardighede van werknemers verg. Hierdie sektor het baie
   hoogsopgevoede en ervare werknemers in belangrike posisies.
   Kategorie: Vigs

