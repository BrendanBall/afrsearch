Villa General Belgrano


   Villa General Belgrano
   Villa General Belgrano
   Villa General Belgrano se Oktoberfest in 2006
   Villa General Belgrano se Oktoberfest in 2006

   Villa General Belgrano is 'n klein bergdorp in die Departamento
   Calamuchita van die Argentynse provinsie Córdoba, sowat 75 kilometer
   noord van die provinsiale hoofstad Córdoba, met 6 260 inwoners. Die
   dorp lê in die noordelike Valle de Calamuchita, 'n vallei in die
   bergreeks Sierras de Córdoba, en is vernoem na die skepper van
   Argentinië se nasionale vlag, generaal Manuel Belgrano (1770-1820).

[wysig] Geskiedenis

   Die dorp is in die 1930's deur twee Duitse spekulante gestig wat die
   gebied se landboupotensiaal as belowend beskou het. Die Alpynse
   landskap en karakter van die dorp het immigrante uit Duitsland,
   Switserland, Oostenryk en Italië gelok.

   Ná die Seeslag van die Rio de la Plata in 1940 het Duitse seemanne hul
   slagskip Admiral Graf Spee voor die kus van die Uruguaanse hoofstad
   Montevideo se hawe tot sink gebring, en 130 van die oorlewende matrose
   het besluit om nie na Duitsland terug te keer nie en hulle in Villa
   General Belgrano gevestig. Saam met die oorspronklike setlaars het
   hulle die dorp se kenmerkende voorkoms geskep: Die Alpynse boustyl,
   houthuise met rooi dakteëls, mikrobrouerye, fynbakkerye en
   sjokoladewinkels verleen nog steeds 'n tipies Europese karakter aan die
   dorp. Duits het sy vroeëre status as algemene omgangstaal lankal aan
   Spaans afgestaan. Eredienste word naas Spaans egter ook nog in Duits
   gehou, en ook Argentinië se Duitstalige weekblad Argentinisches
   Tageblatt word by die plaaslike koerantstalletjies verkoop.

[wysig] Toerisme

   As 'n Alpynse enklawe in Argentinië lok Villa General Belgrano talle
   toeriste wat Duitse spesialiteite soos Apfelstrudel ('n gerolde
   appelgebak), Leberwurst (lewerwors) en Spätzle kom proe. Die jaarlikse
   Oktoberfest, die Fiesta de la Cerveza ("Bierfees") in die eerste week
   van Oktober word as die vierde grootste bierfees van sy soort na dié
   van die Beierse hoofstad München, Kitchener in Ontario (Kanada) en
   Blumenau in Brasilië beskou. Ander bekende feeste is die Fiesta de la
   Masa Vienesa ("Fees van Weense Koeke en Terte") en die Sjokoladefees.

[wysig] Eksterne skakels

     * Die amptelike webwerf van Villa General Belgrano (Spaans)
     * Villa General Belgrano Tourist Guide

   Kategorie: Argentinië

