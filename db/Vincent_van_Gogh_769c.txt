Vincent van Gogh


   Selfportret (1886)
   Selfportret (1886)

   Vincent Willem van Gogh (30 Maart, 1853 - 29 Julie, 1890) word aanvaar
   as die beste Nederlandse skilder naas Rembrandt, alhoewel hy slegs een
   skildery tydens sy eie leeftyd verkoop het. Hy het al sy werk - 'n
   indrukwekkende totaal van 900 skilderye en 1100 sketse - geproduseer
   gedurende 'n periode van slegs die dekade voor sy selfmoord
   (waarskynlik weens 'n bipolêre gemoedsversteuring). Na sy dood, met
   behulp van die uitstalling van 71 van sy werke in Parys, op 17 Maart,
   1901, het sy roem vinnig toegeneem.

   Van Gogh se invloed op ekspressionisme, fauvisme en die vroeë abstrakte
   beweging was enorm. Die Van Goghmuseum in Amsterdam is opgedra aan sy
   werk en dié van sy tydgenote. Ook die Kröller-Müllermuseum in Otterlo
   (ook in Nederland), het aansienlik baie van sy werk.

   Verskeie van sy skilderye is onder die duurste in die wêreld. Drie van
   hulle is die Portret van Dokter Gachet, Irisse en Portret van die
   kunstenaar sonder baard.

   Inhoud

        * 1 Sy lewe en sy werk
        * 2 Befaamde skilderye
        * 3 Van Gogh se invloede
        * 4 Galery
        * 5 Sien ook
        * 6 Eksterne skakels

[wysig] Sy lewe en sy werk

   Irisse (1890)
   Irisse (1890)
   Die aartappeleters (1885)
   Die aartappeleters (1885)
   Kafeeterras in die aand (1888)
   Kafeeterras in die aand (1888)

   Vincent van Gogh is gebore in Zundert, Nederland, as die seun van Anna
   Cornelia Carbentus en Theodorus van Gogh, 'n Protestantse predikant.
   Later het sy suster hom as 'n ernstige en introspektiewe kind beskryf.

   Sy broer Theo was vier jaar jonger as hy, maar hulle was baie naby aan
   mekaar. Theo het dwarsdeur Vincent se lewe hom finansieel ondersteun.
   Die groot volume van hul briefwisseling is in 1914 publiseer.

   Nadat hy aanvanklik vir 'n kunsfirma gewerk het, wat hom eers na
   Londen, en toe na Parys verplaas het, het hy 'n onderwysersassistent
   geword, en toe na Amsterdam teruggekeer om teologie te studeer.

   'n Jaar later, in 1878, het hy opgeskop, en toe 'n lekepredikant geword
   in België in 'n arm myngemeenskap. Hy is na ses maande laat loop.
   Tydens hierdie tydperk het hy begin om houtskoolsketse te maak.

   In 1880, op aandrang van sy broer, het hy voltyds begin skilder.

   In 1881 het hy verlief geraak op sy weduwee-niggie Kee Vos, maar sy wou
   niks van hom weet nie. Later het hy ingetrek by 'n straatvrou, Sien
   Hoornik, en haar kinders. Hy wou met haar trou, maar sy pa was streng
   hierteen gekant, en ook Theo het hom hiervan afgeraai. Hulle is later
   toe wel uitmekaar uit.

   Aanvanklik het hy konsentreer op die skilder van arbeiders en
   plattelandse landskappe. later het hy Japanese kuns ontdek, en 'n paar
   skilderye in hierdie styl geverf.

   In die lente van 1886 het Van Gogh saam met sy broer Theo in 'n huis op
   Montmartre, te Parys, ingetrek. Hier het hy skilders soos Edgar Degas,
   Camille Pissarro, Emile Bernard, Henri de Toulouse-Lautrec en Paul
   Gauguin leer ken. Hy het deur hulle die Impressionisme ontdek, en veral
   van puntillisme leer hou.

   In 1888, verlaat hy Parys en trek na Arles, in Bouches-du-Rhône,
   Frankryk. Hy het baie van die landskap daar gehou, sy geel huis geverf
   en ander kunstenaars soontoe genooi. Net Paul Gauguin het daarop
   gereageer, en in 'n gees van wedersydse bewondering het hulle 'n rukkie
   saamgewerk. Toe hulle stry kry, het Van Gogh 'n deel van sy linkeroor
   afgesny en dit aan 'n onthutste straatvrouvriendin gegee. Op dié
   tydstip het hy opgehou met kolletjies verf en begin om klein strepies
   te maak.

   Hy het erg aan depressie begin ly, en hy is in 1889, op eie versoek, in
   die gestig te Saint Remy de Provence, Bouches-du-Rhône, Frankryk,
   opgeneem. Tydens sy verblyf het die hospitaal en die hospitaaltuin sy
   onderwerpe geword, en het sy strepies vir warrelinge plek gemaak.

   In Mei 1890 het hy die hospitaal verlaat en die sorg van 'n dokter,
   Paul Gachet, in Auvers-sur-Oise naby Parys, opgesoek. Dit het hom ook
   afstandsgewys nader aan sy broer, wat kort tevore getroud is, gebring.
   Gachet is deur Pissarro aanbeveel; hy het al heelwat kunstenaars
   behandel. Die enigste ets wat van Gogh ooit gemaak het, is van die
   melankoliese Gachet gedoen. Van Gogh se depressie het vererger, en op
   27 Julie, op die ouderdom van 37 jaar, na 'n sessie van intense
   skilderwerk, het hy homself in die borskas geskiet. Twee dae later is
   hy dood, met sy geliefde broer Theo aan sy sy. Theo het vertel dat sy
   laaste woorde was "La tristesse durera toujours" of "Treurigheid sal
   vir altyd duur". Hy is in die begrafplaas van Auvers-sur-Oise begrawe;
   Theo sterf net ses maande later, nie in staat om oor die dood van sy
   broer te kom nie. Op sy vrou se versoek is Theo langs Vincent begrawe.

   Van Gogh het net een van sy skilderye tydens sy leeftyd verkoop. Die
   Rooi Wingerd, geskilder in 1888, word tans vertoon in die Pushkinmuseum
   in Moskou, Rusland.

   Sy roem het baie vinnig daarna gegroei: groot uitstallings is kort na
   sy dood begin hou: in Parys 1901, Amsterdam 1905, Keulen 1912, New York
   1913, en Berlyn 1914.

[wysig] Befaamde skilderye

     * (1885) Die aartappeleters [1]
     * (1888) Slaapkamer in Arles [2]
     * (1888) Kafeeterras in die aand [3]
     * (1888) Die Rooi Wingerd [4]
     * (1889) Die sterbesaaide nag [5]
     * (1889) Irisse † [6]
     * (1889) Stillewe: Vaas met twaalf sonneblomme [7]
     * (1889) Portret van die kunstenaar sonder baard † [8]
     * (1890) Portret van Dokter Gachet † [9]

   † verwys na skilderye wat onlangse rekordhouers is vir die duurste
   skilderye ooit.

[wysig] Van Gogh se invloede

     * Skool in Den Haag
     * Die skilder Jean-François Millet (1814-1875). Hy het ook op die
       arbeiderslewe gekonsentreer.
     * Die skrywer Emile Zola (1840-1902). Van Gogh het sy romans baie
       bewonder.
     * Japanese houtblokafdrukke.
     * Die Impressionisme, veral die puntilliste Georges Seurat
       (1859-1891) en Paul Signac (1836-1935).
     * Paul Gauguin (1848-1903)

[wysig] Galery

   Met oorverband (selfportret)

   As kunstenaar (selfportret)

   Mandjie met aartappels (1885)

   Stillewe: Vaas met twaalf sonneblomme (1888)

   Arles en irisveld (1888)

   Ou meule (1888)

   Sterrenag (1889)

   Olyfbome (1889)

[wysig] Sien ook

     * Theo van Gogh, die kleinseun van Theo.

[wysig] Eksterne skakels

     * Van Gogh-museum, Amsterdam, Nederland
     * De Vincent van Gogh Galerij (Nederlands en Engels): Volledige werk
       van Vincent van Gogh. 'n Sakewerf wat al die werk en briefwisseling
       van Vincent van Gogh aantoon

     * Nationale Galery van KunsWashington D.C., die Verenigde State - 'n
       Virtuele toer van die Van Gogh se Van Gogh-uitstalling.
     * Kunsgallery - Vincent van Gogh
     * Vincent van Gogh paintings and biography(english)

   Hierdie artikel is in sy geheel of gedeeltelik vanuit die Engelse
   Wikipedia vertaal.

   Klik vir info oor hierdie sjabloon.
   Wikiquote het 'n versameling aanhalings deur of oor Vincent van Gogh.
   Kategorie: Nederlandse skilders

