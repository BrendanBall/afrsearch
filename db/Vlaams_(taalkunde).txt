Vlaams (taalkunde)


   Vlaams kan 'n taalkundige begrip wees wat verwys na die taal van die
   Vlaminge, inwoners van Vlaandere, of 'n geografiese begrip wat na enige
   aspek van Vlaandere verwys, maar nie na die amptelike taal daarvan, wat
   uitsluitlik Nederlands is, nie. Dit word gebruik om sekere nie
   standaarddialekte wat in Vlaandere gepraat word te verwys, en soms na
   Nederlands "soos dit in België gepraat word". Laasgenoemde gebruik, al
   is dit baie algemeen, is nie streng gesproke korrek nie.

   Die veelvuldige definisies word baie keer gebruik en kan tot verwarring
   lei. 'n Mens sou verwag dat Vlaams 'n amptelike term vir die taal van
   die politiek en opvoeding in Vlaandere sou wees, maar daar is geen
   standaardtaal of kultuur met die naam nie. In België is die amptelike
   tale volgens die grondwet Frans, Duits en Nederlands, wat in die
   wetlike konteks na dieselfde Standaardnederlands (Algemeen Nederlands)
   verwys wat ook die amptelike taal van Nederland en Suriname is.

   In teenstelling met lande waar die name van tale 'n meer suiwer
   beskrywende betekenisinhoud het, is dit in Belgiese taal die basis vir
   'n lang politiese bevrydingstryd, wat verduidelik waarom soveel klem
   geplaas word op die korrekte terminologiese gebruik, sowel as die
   betrokkenheid van die regering in die bepaling van en definisie van
   standaard tale.

   Inhoud

        * 1 Verskillende taalkundige betekenis van Vlaams
        * 2 Verkavelingsvlaams
        * 3 Verskille met Nederlands
        * 4 Ander Dialekte

[wysig] Verskillende taalkundige betekenis van Vlaams

   As 'n taalkundige term word die volgende betekenisse aan Vlaams
   verleen:
    1. Nederlands soos dit in die huidige gebied Vlaandere (i.e. die
       Nederlandssprekende noordelike België) gepraat word
    2. die ongestandaardiseerde dialekte van die voormalige graafskappe
       van Vlaandere, wat voorheen meeste van die provinsies van
       Wes-Vlaandere, Oos-Vlaandere (België), Zeeuws-Vlaandere (Nederland)
       en die noordelike Franse gebied Frans-Vlaandere
    3. die ongestandaardiseerde dialekte van die provinsies Wes-Vlaandere,
       Zeeuws-Vlaandere en Frans-Vlaandere.
    4. enige kombinasie van bogenoemde

   Afhangende van die definisie wat gebruik word vertoon Vlaams minder of
   meer verskille met Standaardnederlands, soos amptelik deur die
   Nederlandse Taalunie bepaal word. Sommige gebruike wat algemeen in
   België is, maar nie in Nederlands, word as geldig omruilbaar beskou en
   daarom formeel korrekte Nederlands, terwyl ander in Vlaandere as
   dialekismes beskou word.

   Meeste van die Nederlandssprekende Belge praat Nederlands met 'n sagter
   aksent as meeste Nederlandssprekers in Nederland, en gebruik nie 'n
   stemlose g, v of z aan die begin van 'n woord nie. Hulle taal
   weerspieël dus die oorspronklike geskrewe Nederlands wat van Brabants
   afgelei is. Vlaamse televisienetwerke voel baie keer verplig om
   Nederlandse subtitels tot programme uit Nederland toe te voeg sodat
   kykers ten volle kan volg wat gesê word, veral as die spreker 'n swaar
   Randstadaksent het. Die gebruik word ook toegepas vir ware
   dialeksprekers in Vlaandere; ironies genoeg word 'n mengsel van
   Antwerps (die grootste Brabantiese stad en betreklik maklik om elders
   te verstaan) en Standaardnederlands gewoonlik gebruik wanneer fiktiewe
   TV-karakters kamma 'n dialek praat. Dit word baie keer met die
   verhouding tussen Amerikaanse en Britse Engels vergelyk, behalwe dat
   daar hoegenaamd geen verskil in die geskrewe taal is nie.

[wysig] Verkavelingsvlaams

   Vlaamse dialekte is nie altyd onderling verstaanbaar nie, die
   onderlinge verskille tussen Vlaamse dialekte is soms groter as die
   verskil tussen Nederlands en Afrikaans. As 'n Antwerpenaar byvoorbeeld
   met 'n Wes-Vlaming wil praat sal hulle die standaardtaal gebruik. Baie
   Vlaminge kan egter in trappe na die standaardtaal oorskakel. In baie
   gevalle is dit die perfekte standaardtaal, met hier en daar 'n lokale
   woordjie. Afhangende van die situasie en persoon kan daar egter ook 'n
   tussenvorm tussen dialek en standaardtaal gebruik word. Hierdie vorm
   word Verkavelingsvlaams genoem. Verkavelingsvlaams staan dig by
   Standaardnederlands, maar behou 'n aantal taalkenmerke wat in grote
   dele van Vlaandere gebruiklik is.

   Enkele kenmerke:
     * Verkleinwoorde word met 'n k gevorm: Voorbeelde "manneke" in plaas
       van "mannetje", "Sardiennekes" in plaas van "Sardientjes"
     * Gebruik van "gij" en "ge" as aanspreekvorm vir personen. Voorbeeld:
       "Waar zijt gij geweest?" in plaas van "Waar ben je geweest?" (Waar
       is jy gewees?). "Gij" kom ooreen met "thou" in Engels, maar ook met
       "jij" in Nederlands.
     * Andere gebruik van werkwoorde: "Hoe noemde gij?" in plaas van "Hoe
       heet jij?".

   Oor die wenselikheid van gebruik van Verkavelingsvlaams in formele
   situasies is daar verskil van mening. Baie Vlaminge beskou
   Verkavelingsvlaams as 'n vorm van dialektisme, wat nie gepas is in 'n
   formele situasie nie. Andere Vlaminge is van mening dat België 'n eie
   vorm van Nederlands het en Verkavelingsvlaams daarom ook gerus in
   formele situasies gebruik kan word.

   Verkavelingsvlaams word soms as 'n neerbuigende term vir hierdie
   verskynsel gesien. Voorstanders gebruik soms "Schoon Vlaams" of gewoon
   "tussentaal".

[wysig] Verskille met Nederlands

   Standaardnederlands soos dit in België gepraat en geskryf word verskil
   effens van Standaardnederlands wat in Nederland gepraat en geskryf
   word. Die verskille sluit woordeskat en idioom in. Die suidelike
   standaard is hoofsaaklik van Brabant afkomstig, alhoewel dit ook die
   noordelike standaard gevorm het sedert die Habsburgs vervolging van
   protestantes en die kwyning van Antwerpen toe die Nederlandse blokkade
   van die Schelderivier massa emigrasie na Nederland veroorsaak het. Die
   Vlaminge self merk 'n mate van verskil tussen Standaardnederlands, soos
   in Nederland gepraat, en "Vlaams". Die onderskeid word ook buite
   Vlaandere erken soos gesien kan word in die feit dat maatskappye soos
   Microsoft verstellings vir 'Nederlands (Nederland)' en 'Nederlands
   (België)' in hulle programmatuur het al is die amptelike taal wat in
   die twee lande erken word dieselfde. Die amptelike taal word deur 'n
   enkele regulerende liggaam vir die Nederlandse geskrewe taal, die
   Nederlandse Taalunie gedefinieer. Nederland en België (in der waarheid
   die Vlaamse gebied) neem as gelyke vennote in die Taalunie deel, in
   samewerking met die Suid-Amerikaanse geassosieerde lid Suriname, waar
   nog ander dialekte bestaan).

[wysig] Ander Dialekte

   'n Ander kategorie variante bestaan uit die Nederlandse dialekte wat in
   België gepraat word. Die "Vlaamse dialekte", soos dit gereeld in
   leketaal genoem word, vorm egter nie 'n eenheid nie: i.e. hulle is nie
   meer naby verwant aan mekaar as die dialekte wat in Nederland gepraat
   word nie, daar is eerder verskeie groep wat ooreenkom met die feodale
   prinsdomme; sommige kom wel oor grense voor, veral in die provinsies
   wat geskep is deur die historiese hertogdom van Brabant te verdeel
   (Noord-Brabant is Nederlands, Antwerpen en Vlaams-Brabant is Belgies)
   en die gewes Limburg (beide state, België en Nederland, het homonieme
   provinsies). Die hoofskeidingslyn tussen die Nederlandse dialekte loop
   van noord na suid, nie van wes na oos soos die België-Nederland grens
   nie. Eeue van afsonderlike politieke lewe het natuurlik na heel party
   idiomatiese verskille in die amptelike taal en in verskeie jargons
   gelei, maar byna geen grammatikale verskille en selfs geen meer
   beduidende verskil in woordeskat as sê maar tussen Oostenryk,
   Switserland en Duitsland (selfs binne die federale land is daar
   duidelik onderskeibare noordelike en suidelike groepe, voor Martin
   Luther was daar selfs geen gemene skryfwyse nie).

   Ten slotte is daar onder die Nederlandse dialekte ook streng Vlaamse
   dialekte in die taalkundige sin, wat in die ou graafskap Vlaandere
   (omtrent 'n derde van die Nederlandssprekende gebied in België) gepraat
   word, waaronder die mees afwykende onderdeel Wes-Vlaams is, wat ook in
   Zeeuws-Vlaandere, geleë in Zeeland ('n provinsie van Nederland) langs
   Zeeuws gepraat word. Dit kan as 'n skakel tussen Hollands en Wes-Vlaams
   beskou word.

   In Vlaandere word relatief meer dialek gebruik as in omringende lande.
   Ook in Vlaandere is 'n neiging soos in ander lande waarneembaar dat
   jonger generasies in teenstelling met hulle ouers eerder 'n afgeswakte
   vorm van dialek praat. Dit is nogtans 'n onlangse verskynsel.
   Kategorieë: Natuurlike taal • Taalkunde • Tale van Frankryk • Tale van
   Nederland • Tale van Vlaandere

