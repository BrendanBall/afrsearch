Vlaminge


                                                                  Vlaminge

            Totale bevolking:                          9 miljoen (skatting)
   Belangrike bevolkings  in:           België:
                                                                  6 100 000

                                                           Verenigde State:
                                                                  1 000 000
                                                                  Frankryk:
                                                        780 000 - 1 300 000
                                                                    Kanada:
                                                                    116 000
                                                                 Nederland:
                                                                    101 000
                                                               Suid-Afrika:
                                                                     55 200
                                                                Australië:
                                                                     15 130
                        Taal:                Nederlands, Frans (minderheid)
           Geloofsoortuiging: Oorwegend Rooms-Katolieke of ongebonde; ander
     Verwante etniese groepe:   Nederlanders, Afrikaners en ander Germaanse
                                                                      volke

   Vlaandere
   Vlaandere

   Die term Vlaminge word tans hoofsaaklik gebruik om na die inheemse
   bevolking van Vlaandere (die noordelike helfte van België, wat in
   historiese opsig deel uitgemaak het van die Suidelike Nederlande) te
   verwys. Die ses miljoen Vlaminge verteenwoordig die meerderheid van die
   Belgiese bevolking (die ander twee belangrike groepe is die Wale met
   sowat 4 miljoen mense en die Duitse gemeenskap met 73 000 inwoners).

   Naas die bewoners van die Belgiese gewes Vlaandere sluit die term ook
   etniese Vlaminge in Frans-Vlaandere (veral in die huidige Franse
   département Nord), die suidelike deel van die Nederlandse provinsie
   Zeeland (Zeeuws-Vlaanderen) en ander Vlaamse gemeenskappe dwarsoor die
   wêreld in.

   Frans-Vlaandere en Zeeuws-Vlaanderen het vroeër deel uitgemaak van die
   graafskap Vlaandere, wat sy naam aan die hele gewes verleen het,
   alhoewel 'n groot deel van die Belgiese Vlaandere tot ander gebiede
   soos die Vorstedom Brabant behoort het.

   Die Vlaminge word soms as 'n deel van die Nederlandse volk of nou
   verwante etniese groep beskou.

   Inhoud

        * 1 Kultuur en identiteit
             + 1.1 Taalstryd
             + 1.2 Taal
             + 1.3 Godsdiens
        * 2 Simbole
             + 2.1 Oorsprong van die Vlaamse leeu
        * 3 Die Vlaamse diaspora

[wysig] Kultuur en identiteit

[wysig] Taalstryd

   Na gelang van die historiese taalwetenskap word daar aangeneem dat die
   Vlaminge hoofsaaklik afstammelinge van die Germaanse stamme is, wat die
   noorde van Gallië met sy oorspronklike gemengde Kelties-Germaanse
   bevolking binnegeval het. Die Vlaamse kultuur word hoofsaaklik bepaal
   deur sy Wes-Germaanse taal, Nederlands, wat dit ook duidelik onderskei
   van die Franstalige bevolking van België.

   Nog tot by die sestigerjare van die 20ste eeu is die meeste Belgiese
   instellings oorheers deur die Franstalige minderheid. Die Wale, België
   se inheemse Franstalige bevolking, en baie Vlaminge, wat Frans as hulle
   huistaal aanvaar het, het die gebruik van Frans op baie terreine van
   die openbare lewe afgedwing.

   Alhoewel Vlaandere nou 'n eentalige gewes vorm, is daar nog steeds 'n
   weersin teen die oorblyfsels van die voormalige ongelykhede: Die Wale
   maak nog steeds aanspraak op die helfte van die kabinetsposte in die
   nasionale regering, daar word veral in die oorwegend Franstalige
   hoofstad Brussel dikwels teen Nederlandstaliges gediskrimineer, en
   Wallonië word weens sy verswakte ekonomiese posisie in feite deur die
   welvarende Vlaandere gesubsidieer.

[wysig] Taal

   Die amptelike taal van Vlaandere is Nederlands, wat op nasionale vlak
   dieselfde erkenning geniet as Frans en - in 'n beperkte mate - ook
   Duits. Daar is 'n groot verskeidenheid plaaslike Nederlandse dialekte,
   net soos in Nederland, en sommige word oorkant die grens in albei lande
   gebesig.

   Die dialekte het vroeër 'n belangrike rol gespeel, maar danksy die
   invloed van die radio, televisie en 'n groter mobiliteit het hulle
   gebruik duidelik afgeneem ten gunste van die Nederlandse standaardtaal.
   Terwyl die ou plaaslike dialekte geleidelik begin verdwyn, het daar
   nuwe organgsdialekte ontstaan, wat elemente van die standaardtaal en
   "gesuiwerde" dialek met mekaar versmelt. Hierdie omgangstaal word
   dikwels "tussentaal" of "Verkavelingsvlaams" genoem - 'n taal wat in
   die voorstede begin vorm het, waar mense uit die verskillende
   dialekgebiede hulle gevestig het.

   Die plaaslike Nederlandse dialek van Brussel toon sterk Franse invloede
   ten opsigte van sy uitspraak en woordeskat. In Frans-Vlaandere kan net
   'n minderheid van sowat 150 000 mense Nederlands of die plaaslike
   Vlaamse dialek praat of verstaan.

[wysig] Godsdiens

   Sowat driekwart van die Vlaminge is Rooms-Katolieke, alhoewel die
   meerderheid hulle geloof nie meer praktiseer nie. Die res is ongebonde,
   met klein minderhede van Vlaamse Protestante. Die etniese minderhede
   van buitelandse afkoms is Ortodokse, Jode, Islamiete en ander.

[wysig] Simbole

   Flag of the Flemish Region
   Flag of the Flemish Movement

   Die amptelike vlag van Vlaandere wys 'n wit omlynde swart leeu met rooi
   kloue en tong. Daar is 'n vlag met 'n volledig swart leeu, wat geen
   amptelike erkenning geniet nie, maar gewild is by Vlaamse nasionaliste.

[wysig] Oorsprong van die Vlaamse leeu

   Die leuse Vlaenderen die Leu ("Vlaandere, die Leeu") is vermoedelik in
   die Gouesporeslag op 11 Julie 1302 op die wapens van Pieter de Coninck
   gebruik. Sowat driehonderd adellikes, wat in die Franse rye geveg het,
   het hierdie slagkreet geskree toe hulle besef het dat die slag verlore
   was.

   Louis van Velthem verwys in die Spiegel Historiael na 'n lied, wat die
   slag van Blangys-Guinegatte van Augustus 1472 beskryf en ook gebruik
   maak van die leeu-motief.

   Die skrywer Hendrik Conscience het die leuse later in sy Leeu van
   Vlaandere gebruik.

[wysig] Die Vlaamse diaspora

   Die Vlaamse diaspora bestaan uit Vlaamse emigrante en hulle nakomelinge
   in lande soos Frankryk, die Verenigde State, die Verenigde Koninkryk,
   Kanada, Indonesië, Australië, Suid-Afrika en Latyns-Amerika.

   Tydens die 15de, 16de en 17de eeu het die gebied van die huidige
   Vlaandere weliswaar 'n ekonomiese en kulturele bloeitydperk beleef.
   Nogtans was baie kunstenaars en ambagsmanne as gevolg van die politieke
   situasie gedwing om 'n nuwe heenkome as vlugtelinge in Suid-Europa te
   vind. Vlaamse setlaars het in hierdie tydperk die eerste drukperse in
   Spanje in Portugal ingevoer. Vlaminge het ook 'n opvallende bydrae tot
   die kolonisasie van die Asore-eilande gelewer, wat estyds selfs as die
   "Vlaamse Eilande" bekend gestaan het.

   In die tydperk van die ontdekkingsreise het Vlaamse sendelinge soos
   Pieter van Gent in Meksiko, Joos de Rijcke in Ecuador, Ferdinand
   Verbiest in Sjina, Constant Lievens in Indië, Pierre-Jean DeSmet in die
   Verenigde State en Jozef de Veuster in Molokai 'n uitmuntende reputasie
   in verskillende oorsese lande verwerf, wat tot vandag bewaar is.

   As gevolg van die vinnige bevolkingsgroei en die gebrek aan
   werksgeleenthede het talle Vlaminge tot by die Eerste Wêreldoorlog
   geëmigreer. Naas die laer klasse moes ook baie welgestelde burgers 'n
   heenkome in oorsese gebiede vind. Baie van hulle het 'n belangrike
   bydrae gelewer tot die opleiding van onderwysers, ingenieurs en
   landboudeskundiges. Louis Cruis was byvoorbeld 'n Vlaamse ingenieur,
   wat ekspedisies gelei en die landsgrense van Brasilië en die
   stadsgrense van die hoofstad Brasilia afgebaken het.

   Sowat 400 000 Vlaminge het hulle in Frankryk gevestig, die
   hoofbestemming van Vlaamse emigrante. Hulle het dikwels 'n nuwe begin
   gemaak in arm dorpe, waar hulle nuwe asem in die landbou ingeblaas het.
   Tans is daar na ramings sowat 1 250 000 mense met Vlaamse vanne in
   Frankryk. Die départements Nord en Pas-de-Calais het egter deel
   uitgemaak van die historiese Vlaandere, voordat Frankryk die gebied in
   1656 geannekseer het.

   Sowat een miljoen mense in die huidige Verenigde State en Kanada het
   Vlaamse wortels. Die koerant Detroit Gazette in Detroit (VSA) word
   byvoorbeeld nog steeds deur Vlaminge uitgegee.
   Kategorie: Etniese groepe

