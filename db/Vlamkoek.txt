Vlamkoek


   'n Tuisgemaakte vlamkoek wat pas uit die oond gekom het en reg is om te
   eet.
   'n Tuisgemaakte vlamkoek wat pas uit die oond gekom het en reg is om te
   eet.
   'n Vlamkoek met crème fraîche, uie en spek.
   'n Vlamkoek met crème fraîche, uie en spek.

   Vlamkoek (Frans: Tarte Flambée, Elsasser Duits: Flammekueche, Duits:
   Flammkuchen of Flammenkuchen) is een van die bekendste gastronomiese
   spesialiteite van Elsas, in die ooste van Frankryk, en die naburige
   Palts en Baden in Duitsland.

   Volgens legende is die dis geskep deur Elsas boere wat die gebruik
   gehad het om een keer per week brood te bak. 'n Vlamkoek is dan gebruik
   om die hitte van die bakoond te toets en die ergste hitte van die oond
   te laat verminder. Wanneer die oond op sy warmste was is die oond
   ideaal vir die bak van vlamkoek. Die kole word eenkant geskuif en die
   koek is in die middel van die oond geplaas waar dit in die intense
   hitte vir 12 tot 15 minute gebak word. As die brood te gou donker
   geword het moes daar gewag word met die insteek van brood in die oond
   totdat dit effens afgekoel het. As dit 'n langer baktyd benodig moes
   die oond warmer gemaak word. Die korsie wat gevorm word tydens die bak
   van die vlamkoek word byna deur die vlamme gebrand. Die naam vlamkoek
   kom dan ook van die bakmetode.

   Die dis word gemaak van 'n dun brooddeeg wat uitgerol word om 'n sirkel
   of reghoek te vorm. Dit word bedek met crème fraîche, uie en spek. Dit
   lyk ongeveer soos 'n dun pizza wanneer dit gereed is. In sommige dele
   van Elsas word die crème fraîche vervang met fromage blanc, of half
   fromage blanc en half crème fraîche.

   Soortgelyke koeke uit uitgerolde swartbrooddeeg kom in verskeie ander
   streke voor. In die ooste van Württemberg word dit as Hitzkuchen met
   aartappelpuree, Grieben en uieringe bedek. In Hohenlohe en Franken word
   die koek as Blootz of Blaatz aangedui. Daar word ook soet Blechkuchen
   soos Zwetschgenblootz gemaak. In dele van Hessen word soortgelyke koeke
   Ploatz of Bloads genoem. In Oberswabe heet gedekte dun ronde plat koeke
   Dinnete. Op die Fildern word die koeke kleiner en langer en word dit
   Deie genoem.

   Vroeër is vlamkoek op bakdag met sop vir middagete geëet. Vandag word
   dit per geleentheid as plaaslike spesialiteit by dorpsgeeste geëet.
   Elsas vlamkoek word in die gastronomiebedryf op houtborde voorgesit.
   Gevriesde vlamkoeke kan reeds vir 'n aantal jare in supermarkte gekoop
   word, insluitende 'n soet variasie met appelskyfies, kaneel en suiker.
   Alle variëteite word oondwarm met die hand geëet. As 'n mens vlamkoek
   in 'n restaurant bestel hou die kelner gewoonlik aan om vlamkoeke te
   bring totdat 'n mens aandui dat jy nou genoeg gehad het.

[wysig] Eksterne skakels

     * 'n Flammekueche resep op die Wikimedia Kookboek

   Kategorieë: Franse kookkuns • Duitse kookkuns • Pizza • Elsas

