Voedselketting


   Voorbeelde van voedselkettings:op land: plante → sprinkane → muise →
   slange → roofvoëlsin water: alge → klein kreeftagtiges → klein visse →
   roofvisse → orka.
   Voorbeelde van voedselkettings:
   op land: plante → sprinkane → muise → slange → roofvoëls
   in water: alge → klein kreeftagtiges → klein visse → roofvisse → orka.

   'n Voedselketting is 'n oordrag of vloei van energie van die bron af
   deur groen plante en 'n reeks ander organismes, wat hulself voed en
   self weer as voedsel vir ander dien. Stralingsenergie van die son word
   gedurende fotosintese in groen plante (produseerders) in die vorm van
   chemiese potensiële energie in die koolhidrate geberg. Die herbivore,
   oftewel primêre verbruikers, verkry hul energie deur die plante te
   vreet. Predatore of sekondêre verbruikers vreet weer die primêre
   verbruikers en/of ander sekondêre verbruikers om energie te verkry. Die
   hele kringloop eindig waar die produseerders en die verbruikers
   uiteindelik deur die ontbinders ontbind word om weer eens abiotiese
   stowwe te vorm. Daar is dus 'n vloei van energie van die son af deur
   die verskillende organismes en eindelik terug na die atmosfeer. Energie
   kan nooit vernietig word nie, hoewel die hoeveelheid beskikbare energie
   kan verminder, dit wil sê 'n deel van die energie word inwendige
   latente energie van die omgewing. Dit moet egter beklemtoon word dat
   daar met elke oordrag van die een organisme na 'n ander 'n groot
   hoeveelheid potensiële energie verlore gaan. Dit word gebruik vir
   normale liggaamsmetabolisme, voortbeweging, voortplanting, en so
   voorts. 'n Aansienlike hoeveelheid gaan ook verlore as warmte-energie.
   Hoe langer 'n voedselketting dus word, hoe minder energie is
   beskikbaar. Korter voedselkettings hou dus groter voodele vir die
   betrokke organismes in. Voedselkettings, al is hulle ook hoe lank of
   ingewikkeld, openbaar egter almal dieselfde basiese kenmerke, naamlik
   die vloei van energie van die outotrofe organismes (produseerders) af
   deur die heterotrofe organismes (verbruikers) na die ontbinders. Elk
   van hierdie voedingsvlakke staan bekend as 'n trofiese vlak.
   Produseerders vorm die eerste trofiese vlak, primêre verbruikers die
   tweede vlak, sekondêre verbruikers die derde vlak en die ontbinders die
   laaste trofiese. Die klassifikasie volgens die trofiese vlak slegs
   funksioneel en nie volgens soorte organismes nie.

   Sekere soorte kan meer as een trofiese vlak beset, soos omnivore.
   Diatome (alge, eensellig of in kolonies, wat deel vorm van die
   fitoplankton) is die belangrikste produseerders in vars water (mere) en
   seewater (oseane). Hulle is dus deel van die eerste trofiese vlak en
   saam met ander alge die beginpunt van alle voedselkettings in water.
   Baie spesies van klein waterdiere, byvoorbeeld skaaldiere, slakke en
   visse, lewe van die plankton en is deel van die tweede trofiese vlak.
   Groter waterdiere eet die kleiner diere – die derde trofiese vlak.
   Wanneer hierdie diere en plante sterf, word hulle deur die ontbinders
   ontbind.

   In die meeste biotiese gemeenskappe kan daar tussen die volgende
   voedselkettings onderskei word:
     * Die herbivore-predatorevoedselketting, met die outotrofe organismes
       (groen plante) aan die beginpunt, gevolg deur die heterotrofe
       organismes (verbruikers) en die ontbinders aan die eindpunt.
     * Die saprofietvoedselketting, wat begin by die plante- en dierereste
       waarvan die saprovore lewe.
     * Die parasietvoedselketting, wat begin by die gasheer (gewoonlik 'n
       groter dier of plant) waarvan die kleiner parasiet lewe.

[wysig] Sien ook

     * Biologie
     * Ekologie
     * Ekostelsel
     * Voedselweb

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorieë: Saadjies • Natuurwetenskap

