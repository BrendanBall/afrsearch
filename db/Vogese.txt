Vogese


   Die ligging van die Vogese in Europa
   Die ligging van die Vogese in Europa

   Die Vogese (Frans: les Vosges, Duits: Vogesen, vroeër ook Wasgenwald)
   is 'n bergreeks in die noord-ooste van Frankryk, wat 'n natuurlike
   grens tussen die geweste Lotaringe en Elsas vorm. Die bergmassief het
   sy naam ook aan die Lotaringiese département Vosges verleen.
   'n Tipiese landskap in die Vogese: Die Vallée du Chajoux
   'n Tipiese landskap in die Vogese: Die Vallée du Chajoux

   Die Vogese lê aan die westelike kant van die Rynvallei en strek in
   noord-noord-oostelike rigting van die gewes Franche-Comté en die
   omgewing van Basel (Switserland) tot by die gebied van Mainz
   (Duitsland). Die bergreeks lê heeltemaal op Franse grondgebied, waar
   dit deur die geweste Franche-Comté, Lotaringe en Elsas loop, en word
   deur die Rynvallei van die Swartwoud (Duits: Schwarzwald) en deur die
   Col de Saverne van die Paltiese Woud (Duits: Pfälzerwald) geskei.

   Die hoogste bergspits is die Grand Ballon (wat soms ook Ballon de
   Guebwiller genoem word) met 'n hoogte van 1 424 meter. Die suidelike
   Vogese maak deel uit van die Parc naturel régional des Ballons des
   Vosges, terwyl die mees noordelike deel die Parc naturel régional des
   Vosges du Nord vorm.

   Die Vogese is die tuiste van sowat 380 000 mense, en die natuurskoon
   van die gebied lok jaarliks sowat 900 000 toeriste uit die binne- en
   buiteland.

   Die Vogese het tydens die Tersiêr onder die druk van die Alpe en die
   Jura-bergreeks gevorm. Die noordelike gedeelte bestaan oorwegend uit
   rooi gneis, die Suid-Vogese uit graniet.

[wysig] Geografie

   Die Munstervallei, soos gesien vanaf die Hohneck
   Die Munstervallei, soos gesien vanaf die Hohneck

   Die Vogese word volgens geografiese en geologiese kenmerke in twee
   deelgebiede verdeel, die Noord-Vogese noord van die Breuschvallei en
   die Suid-Vogese suid van dié vallei.

   Die Noord-Vogese, wat ook Sandsteenvogese genoem word, is nouliks deur
   die gletsers van die ystydperk geraak en het hulle boonste
   sandsteenlaag bewaar. Die Noord-Vogese word deur tafelberge oorheers,
   met die Donon (1 209 meter) as die hoogste bergspits.
   Die Grand Ballon in die winter van 2006
   Die Grand Ballon in die winter van 2006

   Die Suid-Vogese spog met die hoogste bergspitse van die massief,
   waaronder die Grand Ballon (Duits: Großer Belchen) naby Guebwiller
   (Duits: Gebweiler) met 'n hoogte 1 424 meter. Naby die Ballon d'Alsace
   (Duits: Elsässer Belchen; 1 250 meter) ontspring die Moeselrivier, 'n
   takrivier van die Ryn. Ander belangrike bergspitse is die Hohneck met
   'n hoogte van 1 362 meter, die Kastelberg (1 350 meter) en die Petit
   Ballon (Duits: Kahler Wasen; 1 267 meter). Die Suid-Vogese word deur
   ronde bergtoppe (Frans: ballons) gekenmerk, wat deur die inwerking van
   gletsers en erosie gevorm is.

   Die Vogese het tydens die geologiese Tersiêrtydperk as gevolg van die
   tektoniese druk van die Alpe en die Jura ontstaan. Aanvanklik het die
   Vogese saam met die Swartwoud een enkele bergmassief gevorm. Maar toe
   die Bo-Rynvallei inmekaargesak het, is die twee bergreekse van mekaar
   geskei.

   Die Vogese, wat deel uitmaak van die Armorikaanse stelsel van
   bergkettings, is 'n tipiese glasiaal gevormde middelgebergte. Die
   bergreeks is die eerste groot hindernis vir die vogtige lugmassa's, wat
   vanuit die Atlantiese Oseaan ooswaarts beweeg, en dit kry derhalwe
   duidelik meer reënval as die nabygeleë Swartwoud in die ooste. Tydens
   die ystydperke van die verlede is die Vogese dan ook sterker deur
   glasiale verskynsels geraak.

[wysig] Ekonomie

   Die gletsermeer Lac de Schiessrothried
   Die gletsermeer Lac de Schiessrothried

   Menslike nedersettings het al baie vroeg in die valleie van die Vogese
   ontstaan, en danksy die mynbou en tekstielnywerheid is hierdie gebiede
   ook vinnig geïndustrialiseer. Die hoër geleë berggebiede is nog steeds
   yl bevolk; hulle word gekenmerk deur 'n klein aantal plase, die
   sogenaamde fermes, wat meesal uit steenhuise met uitgestrekte, vlak
   dakke bestaan. Die kommersiële steengroewe, wat hier ontstaan het, is
   tans meesal nie meer winsgewend nie.

   Die onbeboste bergspitse dien dikwels as weivelde, tog is daar - anders
   as in die Swartwoud - minder permanente nedersettings of plase. Die
   ekstensiewe landbou het daartoe gelei dat die hoër geleë gebiede as 'n
   ongerepte wildernis bewaar gebly het. Stene en rotse is hier nie
   verwyder nie, struike groei teen die berghellings, en die bosgebiede
   spog met 'n groter aantal boomsoorte as dié van die Swartwoud.

   Die berggebiede speel 'n groot rol vir die plaaslike toerisme, wat naas
   Franse besoekers veral op toeriste uit die Benelux-lande, Duitsland en
   die Verenigde Koninkryk steun. Tydens die somer is die voetslaanpaaie
   met 'n gesamentlike lengte van meer as 16 000 kilometer, die
   plaashuis-restourante (Frans: fermes auberges) en die oostelike
   berghellings met hulle wingerde en skilderagtige dorpies baie gewild,
   terwyl die Vogese tydens die winter 'n gewilde skigebied is. Dikwels
   kry die Vogese te min sneeuval, sodat sneeukanonne gebruik moet word.

[wysig] Geskiedenis

   Die gebied van die Vogese is oorspronklik deur Keltiese stamme bewoon.
   Ná die einde van die Romeinse heerskappy het ook Alemanniese en
   Frankiese stamme hulle in die streek gevestig. Die kam van die Vogese
   het baie eeue lank 'n soort natuurlike taalgrens tussen die Germaanse
   (later die Duitse) en die Romaanse (later die Franse) taalgebied
   gevorm.

   Tydens die Eerste Wêreldoorlog was die Vogese die toneel van bloedige
   gevegte tussen Duitse en Franse troepe, en die loopgrawe, wat dikwels
   net enkele meter van mekaar geleë was, kan nog steeds besigtig word.
   Die groot militêre begraafplase teen die oostelike kant van die Vogese,
   soos byvoorbeeld Hartmannswillerkopf (Frans: Vieil Armand), herinner
   aan hierdie tydperk.
   Kategorie: Geografie van Frankryk

