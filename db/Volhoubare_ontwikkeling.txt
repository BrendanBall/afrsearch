Volhoubare ontwikkeling


   Daar is twee breë benaderings tot volhoubare ontwikkeling wat versoen
   met word om dit te laat slaag. In die een benadering staan die omgewing
   sentraal; in die ander die mens. Die mens kan egter nie van die aarde
   losgedink word nie, aangesien mense totaal van die lewensondersteunende
   stelsels van die aarde afhanklik is. Aan die ander kant kan die aarde
   ook nie van die mens losgedink word nie, aangesien die mens se
   aktiwiteite 'n groeiende impak op die aarde het. Daar moet dus 'n
   versoening tussen die twee benaderings bewerkstellg word. Die ideale
   versoening sal die verbetering van die mens se lewenskwaliteit insluit,
   terwyl daar steeds binne die dravermoë van die aarde se
   lewensondersteunende sisteme geleef word.

   Inhoud

        * 1 Die kritiese perke-benadering
        * 2 Die kompeterende aspirasies-benadering
        * 3 Volhoubaarheidsaanduiders
        * 4 Projekte om volhoubare ontwikkeling te verseker en armoede te
          verlig
             + 4.1 Die "Werk vir water"-projek
             + 4.2 Sosiale ekologie-projekte
        * 5 Sien ook

[wysig] Die kritiese perke-benadering

   Hiervolgens moet die mens besef dat die lewensondersteunende stelsels
   van die aarde beperkings op die hoeveelheid mense en lewensyle wat
   onderhou kan word, plaas. Indien die grense nie gerespekteer word nie
   en oorskry word, sal die stelsels ineenstort en almal se voortbestaan
   in gevaar stel. Alles moet dus in die stryd gewerp word om nie hierdie
   grense te oorskry nie.

[wysig] Die kompeterende aspirasies-benadering

   Hiervolgens moet daar probeer word om 'n balans tussen sosiale,
   ekonomiese en ekologiese doelstellings te vind. Daar moet daarna
   gestreef word om benewens materiële behoeftes ook in 'n breë spektrum
   van menslike behoeftes en aspirasies, insluitend gesondheid,
   geletterdheid en politieke vryheid, te voorsien.

[wysig] Volhoubaarheidsaanduiders

   Volhoubaarheidsaanduiders beskryf volhoubare aktiwiteite en help om te
   bepaal of 'n spesifieke ontwikkeling volhoubaar is of nie. Sulke
   aanduiders moet aan sekere vereistes voldoen, naamlik:
     * Die dravermoë van ekosisteme moenie oorskry word nie;
     * Die impak van menslike aktiwiteite op die omgewing moet beperk
       word;
     * Biologiese, kulturele en ekonomiese diversiteit moet bewaar word;
     * Ekonomiese, sosiale en omgewingsdoelwitte moet geïntegreer word;
     * Inter- en intrageslagsgelykheid moet verseker word.

[wysig] Projekte om volhoubare ontwikkeling te verseker en armoede te verlig

          Hoofartikel: armoedeverligting.

   Daar is reeds ontwikkelingsprojekte in Suid-Afrika aan die gang wat
   sowel die mens as die omgewing bevoordeel en dus die dubbele doel van
   volhoubare ontwikkeling en armoedeverligting verwesenlik.

[wysig] Die "Werk vir water"-projek

   Een van die beste voorbeelde van 'n omvangryke projek wat
   omgewingsvriendelik is, werk verskaf, mense bemagtig en armoede verlig,
   is die "Werk vir water"-projek van die Departement van Waterwese.

[wysig] Sosiale ekologie-projekte

   Suid Afrikaanse Nasionale Parke het talle projekte in gemeenskappe
   begin wat langs nasionale parke woonagtig is. Hierdie projekte help met
   ontwikkeling in die gemeenskappe, dra daartoe by om armoede te verlig
   en bring mee dat hierdie gemeenskappe die bewaringsdoel van die
   nasionale parke ondersteun. Die mens en die omgewing vind dus albei
   daarby baat. Enkele voorbeelde van sulke projekte is die bemarkinmg van
   plaaslike mense se handewerk, voorsiening van vars produkte aan parke
   deur aanliggende gemeenskappe, optrede van tradisionele dansers en
   musikante in parke en gemeenskapsgebaseerde toere na die parke. Hierdie
   is dus 'n strategie wat die filosofie van bewaring by gemeenskappe
   tuisbring deurdat hulle as vennote betrek word en direk voordeel trek
   uit die aangrensende parke

[wysig] Sien ook

     * Wêreldberaad vir Volhoubare Ontwikkeling

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorie: Saadjies

