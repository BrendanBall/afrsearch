Volkslied van Suid-Afrika


   Die Volkslied van Suid-Afrika is sedert 1996 'n samevoeging van Die
   Stem van Suid-Afrika (Die Stem) en Nkosi Sikelel' iAfrika. Die
   onderskeie verse is in vier van die elf amptelike landstale van
   Suid-Afrika en die lied bestaan uit twee dele in verskillende
   toonsoorte.

[wysig] Geskiedenis

   Gedurende die apartheidsjare was Die Stem die volkslied, en tussen 1994
   en 1996 het Die Stem en Nkosi Sikelel' iAfrika albei as volkslied
   gedien.

   Met die einde van apartheid in die jare negentig het die argitekte van
   die oorgang na 'n nuwe bedeling egter besef dat daar 'n nuwe volkslied
   sou moes kom wat vir almal aanvaarbaar is. By Die Stem sou die voorheen
   benadeeldes nie aanklank vind nie; vir die blankes, wat die woorde van
   Nkosi Sikelel' iAfrika nie verstaan het nie, was dié weer niks minder
   as 'n strydkreet van verset nie.

   Maar deur die twee saam te voeg -- en alle Suid-Afrikaners te laat
   begryp dat dit 'n lied van seënbede en glorie onder die helderblou
   hemel van Suid-Afrika is -- is 'n kompromis bereik in die edelste
   tradisie van versoening.

   Die oorspronklike woorde en melodie van Nkosi Sikelel' iAfrika is deur
   Enoch Sontonga geskryf. Voor Nkosi Sikelel’ iAfrika gebruik is as deel
   van die amptelike volkslied was dit 'n gewilde kerklied en is dit ook
   beskou as die volkslied deur die onderdrukte bevolking van Suid-Afrika.

   Die Stem se woorde is deur die vermaarde Afrikaanse skrywer C.J.
   Langenhoven geskryf en die melodie in 1921 deur M.L. de Villiers
   gekomponeer. Die Stem van Suid-Afrika was in der waarheid Langenhoven
   se bekendste enkele werk. Dit was ook De Villiers se gedenkwaardigste
   toonsetting. Later het die Suid-Afrikaanse Uitsaaikorporasie sowel God
   save the King as Die Stem aan die einde van hul daaglikse uitsendings
   gespeel. Dit is die eerste keer in die openbaar gesing met die
   amptelike hysing van die landsvlag op 31 Mei 1928, maar dit was eers op
   2 Mei 1957 dat die regering Die Stem as die amptelike volkslied aanvaar
   het. As The Call of South Africa is dit mettertyd ook in Engels gesing.

[wysig] Inhoud

   Die Zoeloe- of Xhosa-weergawe van Nkosi Sikelel' iAfrika (God seën
   Afrika) word gebruik vir die eerste vers, terwyl die Sotho-weergawe die
   tweede vers van die volkslied vorm. Die derde en vierde verse bestaan
   uit 'n Afrikaanse en Engelse deel van Die Stem.

   Die hele lied is as volg:

   Nkosi sikelel' iAfrika
   maluphakanyisw' uphondo lwayo
   Yizwa imithandazo yethu
   Nkosi sikelela
   thina lusapho lwayo
   Morena boloka setjhaba sa heso
   O fedise dintwa le matswenyeho
   O se boloke (O se boloke)
   Setjhaba sa heso
   Setjhaba sa South Afrika
   South Afrika!
   Uit die blou van onse hemel, uit die diepte van ons see,
   Oor ons ewige gebergtes waar die kranse antwoord gee,
   Sounds the call to come together and united we shall stand.
   Let us live and strive for freedom in South Africa our land.

   Die Xhosa/Zoeloe van die eerste vers en die Sotho van die tweede vers
   kan as volg vertaal word:

   Here, seën Afrika
   Mag haar gees opstyg
   Hoor ons gebede aan
   Here, seën ons.
   Here, seën Afrika
   Verban oorloë en twis
   Here, seën ons nasie
   Van Suid-Afrika.

[wysig] Eksterne skakels en bronne

     * Anthem of South Africa - By die Suid-Afrikaanse regering se werf]
       (Engels)
     * Nkosi Sikelel' iAfrika - By die ANC werf (Engels)
     * History of national anthems (Engels)
     * Mieliestronk - Die Mieliestronk-webwerf vir inligting en opvoeding
       (Afrikaans)

   Kategorieë: Suid-Afrika • Volksliedere

