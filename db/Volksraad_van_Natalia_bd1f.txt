Volksraad van Natalia


   Die Volksraad van Natalia was die belangrikste regeringsorgaan van die
   Natalia Republiek wat in terme van die Grondwet van Natalia uit 24
   verkose mans bestaan het. Die Volksraad het wetgewende, regssprekende
   en uitvoerende mag gehad. Die Volksraad is in 1838 in Pietermaritzburg
   gestig.^[1] Die Volksraad het die eerste Maandag van elke kwartaal
   gesit.^[2]

   In 1839 het die Zoeloe koning Mpande, 'n halfbroer Shaka, sy seun
   Cetshwayo aan die Volksraad in Pietermaritzburg voorgestel.^[3]

   Na 'n vergadering op 16 Oktober 1840 het Potgieter redelik teensinnig
   ingestem om 'n vorm van federasie tussen Potchefstroom-Winburg op die
   hoëveld en die nuwe Voortrekker Republiek in Natal te vorm. In ruil
   daarvoor is hy as Kommandant en leier van Potchefstroom aangestel. Op
   16 Januarie 1841 besluit die Natalse Volksraad dat 12 Volksraadslede
   van die Agter-Drakensberg 'n Adjunk-Raad te Potchefstroom sal vorm om
   plaaslike sake te hanteer. ^[4]

   Op 2 Augustus 1841 besluit die Natalse Volksraad om 'n segregasie
   beleid in te voer waarvolgens duisende swart mense na die gebied tussen
   die Umtamvuna en die Umzimvubu verskuif sou word. Die besluit word
   egter nooit uitgevoer nie.^[4] Die gevolge van die besluit verontrus
   egter wel die Britse owerheid in die Kaap. Die Volksraad wou naamlik
   die hoeveelheid swart bywoners op plase tot vyf beperk en was van plan
   om die res te hervestig in die onbewoonde gebied van Suid-Natal. Die
   grond het egter behoort aan Hoofman Faku van die Pondo. Faku is nie
   behoorlike ingelig oor die trekkers se voorneme nie en hy het gevrees
   dat duisende swart vlugtelinge na sy grond toe gerepatrieer sou word en
   staan dus die Volksraad se besluit teë. Die trekkers dreig om hom te
   hang maar Faku se grond was onder Britse soewereiniteit en hy beroep
   hom dus op Britse beskeming uit die Kaapkolonie. Op 2 Desember 1841
   vaardig die owerheid in die Kaap 'n proklamasie uit waarin hulle stel
   dat die trekkers geen reg het om onafhanklikheid te eis nie en dat
   hulle steeds Britse onderdane was en dus geen reg het om met Faku se
   grond in te meng nie. Op 28 Januarie 1842 marsjeer 'n Britse mag uit
   Peddie in die Kaap tot by die Umgazirivier naby Port St. Johns waar
   hulle sou optree as 'n poliesiemag langs die suidelike grens van
   amaPondoland.^[5]

   In April 1842 toe Britse troepe aan die masjeer van Umgazi na Port
   Natal was, het verhoudinge tussen Potchefstroom en Pietermaritzburg
   gespanne geraak toe die Volksraad toelating vir nog 'n vedtog teen
   Mzilikazi weerhou het. Potgieter wend later geen poging aan om om sy
   landgenote te hulp te snel toe openlike konflik tussen die Natalse
   trekkers en Britse troepe opgevlam het nie. Nadat die Britse Regering
   Natal annekseer skei Potchefstroom-Winburg van die Federale Republiek
   af en verklaar op 9 April 1844 onafhanklikheid en vaardig 'n soort
   grondwet uit wat as die Drie-dertig Artikels bekendstaan.^[6]

   Nuus van die Voortrekkers se avonture in Suider-Afrika het Nederland
   teen die tyd bereik en baie opgewondenheid daar veroorsaak. In die hoop
   om handelsbetrekkinge met die stamverwante in Natal te vestig, seil die
   handelaar Georgius Gerardus Ohrig met 'n skoener na Port Natal waar5 hy
   die einde van Maart 1842 aankom. Die skip se superkarga Johan Arnold
   Smellekamp het onmiddelik na Pietermaritzburg gereis om met die
   Voksraad te ontmoet. Daar is hy met groot entoesiasme ontvang. Die
   strate is met vlae versier wat self aangevul is met onderklere toe daar
   nie genoeg vlae was nie. Die Natallers was onder die wanindruk dat
   Smellekamp se aankom gedui het op 'n volskaalse intervensie uit
   Nederland. Smellekamp was oënskynlik oorstelp met sy skielike
   belangrikheid en het niks gedoen om die indruk reg te stel nie. Met die
   Britse mag van Kaptein Thomas Charlton Smith nog 'n paar dae buite Port
   Natal, handig die Volksraad op 25 April 1842 'n dokument aan Smellekamp
   waarin hulle Natalia as 'n kolonie aan die Nederlandse Koning aanbied.
   Die Nederlandse Koning Willem II, wat in Oxford studeer het, diens
   gedoen het in die Engelse leër en die Belgiese en Nederlandse troepe
   aangevoer het in die Slag van Waterloo teen Frankryk,^[7] het die
   toenadering egter met minagting verwerp en enige verbintenis met die
   Natalse trekkers verwerp. Voor die jaar tot 'n einde gekom het maak hy
   dan ook aan White Hall verskoning vir die ophef wat veroorsaak is
   verdoem Smellekamp en al sy aktiwiteite.^[8] ^[9]

   Op 4 Mei 1842 kom 'n Britse mag van 263 man met drie kanonne onder
   Kaptein Thomas Charlton Smith in Port Natal aan. Na 'n onsuksesvolle
   aanval op die Trekkerkamp by Congella moet hy terugval en word hy deur
   die Trekkers beleër. Dick King jaag te perd na na Grahamstad om hulp te
   ontbied en Smith word op 26 Junie deur 'n Britse mag onder
   Luitenant-Kolonel Abraham Cloete ontset. Die Natalse Volksraad
   onderwerp hom op 15 Julie 1842 aan Britse gesag.^[4]^[10] Tussen 1845
   en 1847 verlaat meeste van die Trekkers Natal en trek terug oor die
   Drakensberg na die Transvaal en Transorangia.

[wysig] Verwysings

    1. ^ ZUID AFRIKA GESCHIEDENIS, Besoek op 5 April 2007
    2. ^ About South Africa History of Capital of KwaZulu-Natal, Besoek op
       6 April 2007
    3. ^ "Biography of Cetshwayo kaMpande, the last king of an independent
       Zulu nation." URL besoek op 2006-04-05.
    4. ^ ^4,0 ^4,1 ^4,2 Die Groot Trek, KRONOLOGIE VAN DIE TREK, Besoek 5
       April 2007
    5. ^ Anthony R. Tucker, THE CONGELLA INCIDENT: NATAL 1842, Besoek op 6
       April 2007
    6. ^ The Great Trek — The High Veld , Besoek 5 April 2007
    7. ^ Koning Willem II, Besoek op 6 April 2007
    8. ^ The Great Trek — Natalia, Besoek op 6 April 2007
    9. ^ De geloofwaardigste berigten omtrent de Hollandsche Afrikanen en
       hunne republiek": Jacobus Stuart se representasie van die
       Transvaalse geskiedenis en sy emigrasieplan- Paul Dunn, Tydskrif
       vir Nederlands & Afrikaans 8ste Jaargang, Nommer 1.Junie 2001,
       Besoek op 6 April 2007
   10. ^ SA-history, The Voortrekkers, Besoek op 5 April 2007

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorie: Saadjies

