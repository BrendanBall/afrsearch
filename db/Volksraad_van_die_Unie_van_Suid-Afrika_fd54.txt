Volksraad van die Unie van Suid-Afrika


   Die Suid-Afrika-wet (SAW) van 1909 het bestuursvorme bepaal wat in 'n
   groot mate gegrond was op die Westminster-stelsel. Die wetgewende
   liggaam (of Parlement) sou twee kamers hê: 'n Volksraad, wie se lede
   vir 'n tydperk van vyf jaar deur 'n meerderheidstem in enkelvoudige
   kiesafdelings verkies sou word, en 'n Senaat, wie se lede die vier
   provinsies gelykwaardig sou verteenwoordig en wie se lede op grond van
   'n stelsel van proporsionele verteenwoordiging deur dienende
   Volksraadslede en lede van die Provinsiale Rade verkies is.

   Net soos in Brittanje, op wie se regeringstelsel die Suid-Afrika-wet
   gegrond was, is die Volksraad ook as die "laer huis" bestempel, hoewel
   dit verreweg die belangrikste van die twee huise was. Dit is daar waar
   geskilpunte gevoer en wetgewing hulle beslag gekry het.

   Inhoud

        * 1 1910
        * 2 1923
        * 3 1936
        * 4 1958

[wysig] 1910

   Die Suid-Afrika-wet het bepaal dat Kaapland 51 setels sou hê, die
   Transvaal 36, die Oranje-Vrystaat en Natal 17 elk. 'n
   Afbakeningskommissie is voor Uniewording aangestel om die verdeling van
   al vier provinsies in die vasgestelde getal kiesafdelings waar te neem.
   Volgens die SAW moes 'n herafbakening na elke vyf-jaarlikse sensus
   onderneem word. Daarom is 'n tweede Afbakeningskommissie in 1912
   aangestel na die uitslag van die 1911-sensus bekend gemaak is. Die
   derde Afbakeningskommissie is in Julie 1919 onder voorsitterskap van
   sir J.H. Lange aangestel en die vierde, onder die voorsitterskap van
   Lange, wat na sy dood vervang is deur sir A.W. Mason, in Desember 1922.
   Laasgenoemde se werk is gegrond op die sensus van 3 Mei 1921.

[wysig] 1923

   Daar was volgens die sensus die volgende getal volwasse blanke mans in
   elk van die provinsies:
     * Kaapland: 170 292
     * Natal: 41 919
     * Transvaal: 149 503
     * Oranje-Vrystaat: 49 279

   Ná die vierde kommissie sy werk afgehandel het, is die volgende
   kiesafdelings in Kaapland geskrap: Grens, Kaapstad-Kasteel, Prieska en
   Woodstock. Albert en Aliwal is geskei, so ook Oos-Londen-Stad en
   -Noord, Kaapstad-Hanoverstraat het vir Kaapstad-Kasteel vervang, en
   Gordonië is as nuwe kiesafdeling geskep. Dit het die totaal steeds op
   51 te staan gebring.

   Weens die voorgesette volksverhuising Noordwaarts, het die getal
   kiesafdelings in die Transvaal toegeneem van 36 tot 50 binne net 12
   jaar. Die enigste ou kiesafdeling deur die vierde kommissie geskrap,
   was Commissionerstraat. Die enigste twee nuwe kiesafdelings in 1923 was
   Noordoos-Rand en Delarey. In 1920 het Brakpan, Christiana, Jeppes,
   Johannesburg-Noord, Pietersburg, Roodepoort, Venstersdorp, Witbank en
   Wonderboom tot stand gekom. Al nege het tot en met die einde van die
   Volksraad in 1994 bly voortbestaan.

   Tussen 1917 en 1923 is Bloemfontein en Bloemfontein-Distrik se name
   verander na -Noord en -Suid, Rouxville is afgeskaf en Wepener is
   geskep.

   In Natal is tussen 1917 en 1923 drie kiesafdelings geskep:
   Durban-Stamford Hill, Illovo en Natal-Kus, terwyl Umlazi, Umzimkulu en
   Victoria County geskrap is.

[wysig] 1936

   Vroue het stemreg in 1930 gekry. Volgens die sensus van 1936 was die
   getal volwasse Unie-burgers in daardie jaar:
     * Kaapland: 440 215
     * Natal: 116 606
     * Transvaal: 447 181
     * Oranje-Vrystaat: 110 596

   Met die Transvaal wat die eerste keer vir Kaapland wat bevolking betref
   verbygesteek het en insgelyks Natal wat die Oranje-Vrystaat
   verbygesteek het, het Kaapland 59 kiesafdelings gehad teenoor die
   Transvaal se 60, en Natal 16 teenoor die Oranje-Vrystaat se 15. Die
   grense van die totaal van 150 kiesfadleings is deur die sewende
   Afbakeningskommissie onder voorsitterskap van C.W.H. Lansdown,
   bygestaan deur twee raadslede, bepaal. Die provinsiale kwotas per
   provinsie was:
     * Kaapland: 7 077
     * Natal: 5 850
     * Transvaal: 5 996
     * Oranje-Vrystaat: 7 321

   Die kwota's is vasgestel ingevolge die artikel van die SAW wat
   voorsiening daarvoor gemaak het dat landelike kiesfadelings tot 15%
   minder kiesers as die gemiddeld kon hê en stedelike kiesfadelings tot
   15% meer.

[wysig] 1958

   Die laaste verkiesing vir die Volksraad van die Unie is op 16 April
   1958 gehou. Toe was daar 1 563 426 geregistreerde kiesers waarvan 1 162
   576 gestem het.
   Kategorie: Politiek

