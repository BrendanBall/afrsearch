Volksraad van die Zuid-Afrikaansche Republiek


   Die Volksraad van die Zuid-Afrikaansche Republiek was die parlement van
   die voormalige Zuid-Afrikaansche Republiek (ZAR), ook bekend as die
   Transvaalse Republiek. Die ZAR het bestaan vanaf 1857 tot 1902 as deel
   van wat nou die Republiek van Suid-Afrika is. Die Volksraad was vir die
   grootste deel van die bestaan daarvan 'n eenkamerstelsel^[1]. Dit het
   ophou bestaan na die Britse oorwinning in die Tweede Vryheidsoorlog wat
   gelei het tot die totstandkoming van die Transvaalkolonie wat in 1910
   deel geword het van die Unie van Suid-Afrika.

   Inhoud

        * 1 Grondwet van die Zuid-Afrikaansche Republiek
        * 2 Samestelling van die Volksraad
        * 3 Sittings en prosedure
        * 4 Kyk Ook
        * 5 Verwysings

[wysig] Grondwet van die Zuid-Afrikaansche Republiek

   Die Grondwet van die Zuid-Afrikaansche Republiek het, anders as in die
   vroeëre boererepublieke, voorsiening gemaak vir afsonderlike
   instellings vir wetgewende, uitvoerende en regterlike mag. Uitvoerende
   mag het by die President en die Uitvoerende Raad berus. Alle
   staatsamptenare, met die uitsondering van die regterlike amptenare was
   aan die President ondergeskik. Die President is direk deur
   stemgeregtigde kiesers verkies vir 'n tydperk van 5 jaar nadat hy per
   versoekskrif of rekwisisie as kandidaat voorgestel is. Die Uitvoerende
   Raad het verder bestaan uit die Kommandant-Generaal, wat ook direk
   verkies is, twee lede wat deur die volksraad verkies is en 'n
   Staatsekretaris wat ook deur die volksraad verkies is. In terme van
   regterlike mag is voorsiening gemaak vir 'n Hof van Landdros, vier tot
   ses heemrade en jurielede vir elke distrik. Drie van die landdroste sou
   'n hooggeregshof uitmaak wat ook as rondgaande en appèlhof sou
   dien.^[1]

   Die Grondwet het bepaal dat "De Volsraad zal het hoogste gezag des
   lands zijn, en de Wetgewende Magt". Die grondwet het voorts bepaal dat
   die Volksraad sou bestaan uit verteenwoordigers of lasthebbers van die
   volk.

[wysig] Samestelling van die Volksraad

   Aanvanklik het die Volksraad uit twaalf lede bestaan wat tussen dertig
   en sestig jaar oud moes wees. Volksraadslede is vir 'n tydperk van twee
   jaar verkies en die helfte moes jaarliks aftree. Lede was egter
   herkiesbaar. In 1873 is die aantal Volksraadslede vermeerder na
   agt-en-twintig en die ampstermyn is verleng na vier jaar.
   Volksraadlidkandidate moes ten minste drie jaar stemgeregtig wees, in
   die Republiek woon, vaste eiendom in die Republiek besit en voor 1889
   ook lidmaat van die Nederduits Hervormde Kerk. Volksraadslede moes geen
   onterende vonnisse teen hulle gehad het nie. Slegs wit mans kon
   Volksraadslede wees. In 1873 is bepaal dat elke distrik drie
   verteenwoordigers sou hê en die dorpe Potchefstroom, Rustenburg en
   Lydenburg elk 'n bykomende lid. In 1886 is die aantal lede vir die
   distrikte Pretoria, Potchefstroom, Rustenburg en Lydenburg na drie
   verminder en dié van die res van die distrikte na twee. ^[1]

   Die Volksraad van die ZAR is in 1890 in twee kamers verdeel om die
   Boere beheer te gee oor staatsaangeleenthede, terwyl "buitelanders"
   (hoofsaaklik in die mynbedryf) steeds 'n sê kon hê in plaaslike
   aangeleenthede. Dis gedoen om Britse klagtes te vermy. Hierdie
   tweekamerwetgewing het bestaan uit 'n 'n Tweede Volksraad wat alle wit
   mans van 16 of ouer stemreg gegee het, en 'n Eerste Volksraad (die
   hoogste regeringsvlak in beheer van staatsbeleid) wat stemreg aan
   persone bo 30 met permanente eiendoms- en verblyfreg gegee het.

   Volksraadslede moes by aanstelling 'n eed aflê waarin hulle belowe het
   dat hulle geen beloftes gemaak het of geskenke gegee het om verkies te
   word nie en dat hulle getrou sou wees aan die volk en volgens die
   grondwet sou handel.^[1]

[wysig] Sittings en prosedure

   Die Volksraad moes ten minste een keer per jaar vergader en die
   President kon die Volksraad byeen roep soos nodig. Die Volksraad het 'n
   voorsitter verkies en die Uitvoerende raad moes 'n sekretaris aanstel.
   Tot 1890 moes alle besluite met 75% meerderheid goedgekeur word. Daarna
   was 'n gewone meerderheid genoeg. Voorgestelde wette moes drie maande
   voor bespreking in die Volksraad aan die publiek voorgelê word. Dié kon
   dan deur versoekskrifte (memories) of deur hulle Volksraadslede die
   voorgestelde wetgewing beïnvloed. Andere besluite van die Volksraad sou
   eers na drie maande wetskrag verkry. Onder sekere omstandighede kon
   dringende wette onmiddelik behandel word. ^[1]

   Van 1881 was die hoof van die betrokke staatsdepartement
   verantwoordelik vir die indiening van die wet. Die staatsamptenare kon
   dan deur die Volksraad ondervra word oor die wet.^[1]

   Volksraadsittings was oop vir die publiek behalwe as daar deur die
   voorsitter besluit is dat sekere beraadslaging in die geheim moes
   plaasvind. Die Volksraad het eenvoudige en plegtige prosedures gevolg
   sonder veel swier of vertoon. Vergaderings is met gebed geopen en
   gesluit en lede moes in swart met 'n wit das aantrek. Sittings is deur
   die President geopen met 'n "aanspraak" waarin hy puntsgewys deur die
   voorgestelde wetgewing en ander sake gegaan het wat dan as agenda vir
   die Volksraad gedien het. 'n Kommissie wat uit drie lede bestaan het,
   is verkies om verslag te doen oor finansiële aspekte van die vorige
   boekjaar en die opstel van 'n begroting vir die komende boekjaar. 'n
   Ander komitee, ook met drie lede, moes weer deur die versoekskrifte of
   memories gaan om dit te rangskik en in 'n verslag aanbevelings daaroor
   te maak. Ander kommissies is van tyd tot tyd aangestel om bepaalde
   aangeleenthede te hanteer. Die gebruik van sulke kommissies is as baie
   modern en buitengewoon vir daardie tyd gesien.^[1]

   Van 1896 af het wetsontwerpe drie lesings ondergaan. Die eerste lesing
   sou toets of die wet in beginsel aanvaarbaar was waarna dit, indien
   suksesvol, in die tweede lesing klousule per klousule behandel en
   aangepas is. By die derde lesing is deur handopsteek oor die hele wet
   gestem. Lede is nie toegelaat om buite stemming te bly nie.
   Stembriefies is slegs gebruik wanneer dit om persone gehandel het. ^[1]

   Die President en Uitvoerende Raad kon aan sittings deelneem maar kon
   nie stem nie. Die President het ook nie vetoreg op wette of besluite
   van die volksraad gehad nie en moes dit uitvoer al het hy nie daarmee
   saamgestem nie. ^[1]

   Volksraadslede moes na die jaarlikse sitting van die raad vergaderings
   in hulle distrikte hou waar hulle teregvoer gedoen het oor die afgelope
   sitting en die publiek se menings en gevoel te toets. ^[1]

[wysig] Kyk Ook

     * Die Oranje-Vrystaat het ook 'n Volksraad gehad; dié het ook ophou
       bestaan na die Britse oorwinning in 1902 in die Tweede
       Vryheidsoorlog.

[wysig] Verwysings

    1. ^ ^1,0 ^1,1 ^1,2 ^1,3 ^1,4 ^1,5 ^1,6 ^1,7 ^1,8 ^1,9 MCE van Schoor
       en Jan J van Rooyen, Republieke en Republikeine, Nasionale
       Boekhandel Bpk, 1960

   Kategorie: Zuid-Afrikaansche Republiek

