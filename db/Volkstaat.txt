Volkstaat


   Volkstaat is die term vir ‘n onafhanklike staat wat sommige Afrikaners
   graag in Suid-Afrika wil skep deur partisie.
   Die Vryheidsvlag (Volkstaatvlag).
   Die Vryheidsvlag (Volkstaatvlag).

   Inhoud

        * 1 Die idee
        * 2 Redes waarom Afrikaners ‘n Volkstaat verlang
             + 2.1 Beperkte politieke mag
             + 2.2 Misdaad
             + 2.3 Taal en Kultuur
             + 2.4 Werkloosheid en armoede
        * 3 Afrikaner reaksie
        * 4 Volkstaat moontlikhede
             + 4.1 Wetgewing
             + 4.2 Vryheidsfront
             + 4.3 Volkstaatgebiede
        * 5 Volkstaat hindernisse
             + 5.1 Afrikaner onenigheid
             + 5.2 Openbare mening
             + 5.3 Suid-Afrikaanse regering
             + 5.4 Ander politieke partye
             + 5.5 Tekort aan hulpbronne
        * 6 Bron
        * 7 Sien ook
        * 8 Eksterne skakels
             + 8.1 Verdere verwysings
             + 8.2 Beriggewing en aksies in Engels

[wysig] Die idee

   Die Afrikaners wat na ‘n Volkstaat strewe, ondersteun die beginsel dat
   ‘n eie gedefinieerde grondgebied, die basiese vereiste is vir ‘n nasie
   wat sy voortbestaan met sy eie taal, kultuur en geloof wil verseker.
   Hulle staaf die argument deur te stel dat ‘n volk wat nie sy eie
   grondgebied besit nie, se status verminder word tot die van ‘n groep,
   en in die geval van Afrikaners, ‘n minderheidsgroep.

   Die idee om Suid-Afrika in verskillende state te verdeel deur partisie,
   is nie die uitsluitlike gedagtes van hierdie Afrikaners nie. Die
   prominente Suid-Afrikaanse liberale figuur van die 1930’s en 1940’s,
   Alfred Hoenlé, het partisie beskou as ‘n manier om swartes van wit
   onderdrukking te beskerm en daardeur die risiko van rassekonflik te
   verlaag in die land. Die Duitse skrywer en observeerder, Klaus von der
   Ropp, het meer onlangs by die 1987 ontmoeting tussen Afrikaner
   akademici en die ANC by Dakar in Senagal, voorgestel dat Suid-Afrika
   deur partisie geskei moet word om swartes van ware onafhanklikheid te
   voorsien, en om blankes die sekuriteit te gee wat ‘n onafhanklike
   gebied sal voorsien.

[wysig] Redes waarom Afrikaners ‘n Volkstaat verlang

   ‘n Aantal faktore het bygedra tot ‘n gevoel van vervreemding wat baie
   Afrikaners in die nuwe Suid-Afrika ervaar.

[wysig] Beperkte politieke mag

   Afrikaners vorm 'n baie klein minderheidsgroep in Suid-Afrika en het
   daarom hul vermoë om regeringsbeleid te beīvloed verloor na die
   magsoorhandiging tydens die demokratiese verkiesing van 1994.

   Afrikaners as 'n groep het dus baie beperkte seggenskap in basiese
   regeringsbeleide wat hul daaglikse lewens regeer soos onderwys,
   belasting, staatsbesteding, ekonomiese modelle, ens. Hierdie tekort in
   politieke mag het uitgeloop op 'n strewe vir selfbeskikking.

[wysig] Misdaad

   Die verwagting wat baie Afrikaners in 1994 gekoester het, dat misdaad
   en veral geweldsmisdaad, sal afneem, het nooit gerealiseer nie.
   Aanhoudende hoë vlakke van misdaad (en die berriggewing daarvan) het ‘n
   wesenlike bydrae tot ‘n gevoel van onveiligheid by die publiek gelaat.

   Onder plattelandse Afrikaners, het die gewelddadige aanvalle op boere
   en hul families, bygedra tot ‘n verharding van houdings. Tussen 1998 en
   2001 (3 jaar) was daar ongeveer 3500 plaasaanvalle aangeteken in
   Suid-Afrika. Die aanvalle het uitgeloop op die moorde van 541 boere,
   hul gesinne of hul arbeiders. Daar word gemiddeld meer as twee moorde
   elke week gepleeg wat met plaasaanvalle verband hou.

   Behoudende Afrikaners beskou plaasaanvalle grootliks as ‘n rasgedrewe
   veldtog wat daarop gemik is om Afrikaners van hulle plase af te dwing.
   In middel-2001 het die Vryheidsfront hom tot die Verenigde Nasies se
   Kommissie vir Menseregte gewend om druk op die Suid-Afrikaanse regering
   te plaas, om iets omtrent die plaasmoorde te doen, wat “die afmetings
   van ‘n etniese slagting” begin aanneem het. Die leier van die
   Vryheidsfront , Pieter Mulder, het dit gestel dat die meeste
   plaasaanvalle goed georganiseerd voorgekom het en dat die motief vir
   die moorde nie slegs krimineel van aard is nie. Mulder stel dit verder
   dat daar ‘n “besliste anti-Afrikaner klimaat in Suid-Afrika wortel
   geskiet het, en dat mense wat daarvan aangekla word dat hulle
   Afrikaners vermoor het, dikwels deur ondersteuners aangemoedig word
   deur applous tydens hofsittings”.

[wysig] Taal en Kultuur

   Sedert 2002 is ‘n aantal dorpe en stede met geskiedkundige Afrikaanse
   name, wat na die Voortrekkers terugdateer, soos Pietersburg (nou
   Polokwane) en Potgietersrus (nou Makopane, wat die naam is van die
   kaptein wat vir Piet Potgieter, na wie Potgietersrus vernoem is,
   vermoor het) hernoem, dikwels in weerwil van populêre teenstand tot die
   verandering. Geen kolonialistiese Engelse dorpsname soos Grahamstown of
   Harrismith is verander nie. In dieselfde jaar het die regering besluit
   dat alle staatsdepartemente ‘n enkele taal moes kies vir alle
   kommunikasie, wat effektief alle staatsamptenare gedwing het om slegs
   in Engels te kommunikeer.

   Van die 31 universiteite in Suid-Afrika was slegs 5 histories Afrikaans
   (Universiteit van die Vrystaat, Potchefstroomse Universiteit,
   Universiteit van Pretoria, Rand Afrikaanse Universiteit en die
   Universiteit van Stellenbosch). Gedurende 2002 het die Minister van
   Onderwys, Kader Asmal, aangekondig dat alle Afrikaanse-medium
   universiteite voortaan paralelle klasse in Engels moet aanbied, terwyl
   al die ander universiteite slegs in Engels klasse hoef aan te bied. Dit
   ten spyte van ‘n regerings-aangestelde kommissie wat aanbeveel het dat
   2 Afrikaanse universiteite behou moet word om Afrikaans as ‘n
   akademiese taal uit te bou. Volgens die regering se taalbeleid vir hoër
   onderwys is “die idee van Afrikaanse universiteite teenproduktief vir
   die doel van ‘n getransformeerde hoër onderwysstelsel”.

[wysig] Werkloosheid en armoede

   Wit (waarvan die meerderheid Afrikaners is) werkloosheid is laag
   volgens Suid-Afrikaanse standaarde: 10% in 2001, vergeleke met die
   nasionale gemiddeld van 37%. Blanke werkloosheid het egter die grootste
   verhoging ervaar tussen 1995 en 2001: 197% vergeleke met die nasionale
   gemiddeld van 27%. In 2001 was ongeveer 228,000 ekonomies aktiewe
   blankes sonder werk. Dit val saam met die instelling (en word gesien as
   ‘n direkte gevolg van) Regstellende Aksie (ook bekend as Gelyke
   Indiensneming), wat rassekwotas aan alle werkgewers afdwing. Dit maak
   dit baie moeilik, volgens wet, vir witmense om aangestel te word in
   vakante poste. ‘n Simptoom hiervan is wat genoem word die “brein
   drein”, oftewel die grootskaalse emigrasie van vaardige professionele
   blankes.

[wysig] Afrikaner reaksie

   Die gevolg van bogenoemde faktore is dat baie Afrikaners emigreer. Die
   VSA, Europa, Australië, en Nieu Seeland is gunsteling bestemmings.
   Hierdie dreinering van meestal hoogs gekwalifiseerde en vaardige mense
   is besig om ‘n groot impak te maak op beide Suid-Afrika in die algemeen
   en op Afrikaner gemeenskappe spesifiek.

   Terwyl sommiges ‘n gewelddadige antwoord voorstaan, soos die
   organisasie bekend as die Boeremag, voel baie van die Afrikaner
   gemeenskap dat die beste manier om hulle kultuur, erfenis en mense te
   beskerm, is deur selfbeskikking en om minderheidsregte vreedsaam te
   bekom. Hulle wys ook uit dat minderheidsregte ‘n “warm onderwerp” is in
   die internasionale politiek. Voorbeelde van ander volke wat op
   selfbeskikking aanspraak maak is die Palestyne van Israel, die Vlaamses
   van België, die Franssprekende mense van Kubek in Kanada, die Koerde
   van Irak, die Tamils van Sri Lanka en die Baske in Spanje.

[wysig] Volkstaat moontlikhede

   Die volgende elemente dra by tot die moontlike verkryging van ‘n
   Volkstaat deur Afrikaners:

[wysig] Wetgewing

   Internasionale sowel as nasionale wetgewing beskerm minderhede se reg
   op selfbeskikking.

   Op internasionale vlak is daar die Internasionale gebod op Ekonomiese-,
   Sosiale- en Kultuurreggte. Op nasionale vlak, laat artikel 235 van die
   Suid-Afrikaanse Grondwet die reg tot selfbeskikking toe vir enige
   gemeenskap, wat oor ‘n gedeelde kultuur en taal beskik, binne ‘n
   territoriale entiteit in die Republiek.

[wysig] Vryheidsfront

   Die Vryheidsfront is die hoof politieke dryfkrag vir die skepping van
   ‘n Volkstaat. Hierdie Afrikaner gesentreerde politieke party was
   verantwoordelik vir die toevoeging van Artikel 235 tot die Grondwet, en
   beskik oor verteenwoordiging in die Nasionale Parlement asook verskeie
   porvinsiale wetgewers in Suid-Afrika. Ondersteuning vir hierdie party
   het egter wipplank gery gedurende die laaste drie Nasionale
   verkiesings, met die Demokratiese Alliansie wat die meeste Afrikaner
   stemme ingepalm het.

[wysig] Volkstaatgebiede

   Een poging om tot die skepping van ‘n Volkstaat by te dra, is die klein
   dorpie Orania in die Noord-Kaap. Die grond waarop Orania gebou is, is
   in privaatbesit, en Afrikaners word aangemoedig om na Orania te
   verhuis. Nog ‘n poging is die buurt Kleinfontein buite Pretoria.

[wysig] Volkstaat hindernisse

   Sekere faktore dreig om die Volkstaatideal skipbreuk te laat lei.

[wysig] Afrikaner onenigheid

   Onenigheid word veroorsaak deur die besluit oor waar die mees geskikte
   plek vir ‘n Volkstaat sal wees.

   Die Vryheidsfront voer aan dat die droë en onontwikkelde Noord-Kaap,
   waar Orania te vinde is, die haalbaarste is, aangesien daar geen
   kompetisie vir grondgebied in hierdie area sal wees nie(weens ‘n baie
   lae bevolking), daar natuurlike hulpbronne is en dat dit oor ‘n
   seefront beskik.

   Ander Afrikaners wil graag ‘n Volkstaat naby aan Pretoria vestig
   (Kleinfontein), aangesien hierdie gebied alreeds hoogs ekonomies aktief
   is en ‘n groot hoeveelheid van Afrikanerkultuur te vinde is in hierdie
   stad.

   ‘n Groot gedeelte van die Afrikaners hoop egter steeds dat die Nuwe
   Suid-Afrika soos voorsien deur Nelson Mandela, FW de Klerk, Desmond
   Tutu en Beyers Naude, te voorskyn sal kom. Dit is ‘n Suid-Afrika met
   rasseversoening en gelyke regte vir almal wat daarin woon. Die
   ondersteuning wat ‘n Volkstaat benodig kom dus steeds tekort, maar dit
   kan groei soos wat Afrikaner vervreemding voortduur.

[wysig] Openbare mening

   Ten spyte daarvan dat ‘n onafhanklike Volkstaat slegs voorsien om
   rassisme in alle vorme te vermy, of dit nou Apartheid of Swart
   Ekonomiese Bemagtiging is, beskou die breër swart publiek in
   Suid-Afrika die Volkstaat idee as gebore vanuit rassisme, en dat dit
   die verregse Afrikaners se laaste poging is om hul ideologie van
   meerderwaardigheid oor Swart Afrikane te herstel.

[wysig] Suid-Afrikaanse regering

   Die Suid-Afrikaanse regering van die “African National Congress”,
   vertrou nie die Afrikanermotiewe vir die skepping van ‘n Volkstaat nie,
   as gevolg van die Suid-Afrikaanse geskiedenis gedurende die vorige eeu
   (Apartheid). Die regering probeer die huidige orde handhaaf aangesien
   dit die ANC se magsbasis steun, want dit stel hulle in staat om alle
   Suid-Afrikaanse hulpbronne aan te wend vir herverdelingsprogramme.

   Die regering het oorweeg om Orania se potensiaal vir Afrikaner
   selfbeskikking te beeindig deur die dorpie in te lyf by die
   aangrensende, swart beheerde, munisipaliteit van Hopetown. Die Oraniërs
   kon egter hul eis vir selfbeskikking verdedig aan die hand van ‘n
   Hofbevel wat hul status beskerm, gebasseer op artikel 235 van die
   Grondwet.

   Die regering dring ook daarop aan dat dit nie die Afrikaner se taal en
   kultuur aanval nie, maar dat dit bloot nie meer die beskerming van die
   regering verkry soos wat met die vorige bedeling die geval was nie.

[wysig] Ander politieke partye

   Die Demokratiese Alliansie, Suid Afrika se hoof opposisieparty,
   opponeer die idee van ‘n Afrikaner Volkstaat, hoofsaaklik as gevolg van
   twee redes:
     * ‘n Wesenlike hoeveelheid Afrikaners het vir die Demokratiese
       Alliansie gestem in die verlede, en om hulle steun te verloor
       indien Afrikaners hulself na ‘n Volkstaat sou onttrek, sal ‘n groot
       slag vir die Demokratiese Alliansie se strewe om Suid-Afrika te
       regeer, wees.
     * Die sessie van ‘n Afrikaner Volkstaat kan moontlike redelike skade
       aanrig aan Suid-Afrika se ontwikkelende ekonomie indien dit sou
       veroorsaak dat buitelandse beleggings in Suid-Afrika afneem.

[wysig] Tekort aan hulpbronne

   Om ‘n onontwikkelde gebied te vestig, om basiese dienste te bied en om
   besighede op die been te bring wat werksgeleenthede sal voorsien, verg
   ‘n aansienlike kapitale uitleg. Afrikaners wat ‘n Volkstaat nastreef
   het slegs beperkte hulpbronne en Afrikaners dra ook swaar aan die
   Suid-Afrikaanse belastingslas.

   Die verkryging van genoegsame finansiële hulpbronne en entrepeneurs om
   ‘n Volkstaat te ontwikkel, bied die grootste vestigingstruikelblok.

[wysig] Bron

     * Suid-Afrikaanse Instituut vir Sekerheidstudies; Monograaf 81
       "'VOLK' FAITH AND FATHERLAND"

[wysig] Sien ook

     * Afrikaner
     * Orania

[wysig] Eksterne skakels

[wysig] Verdere verwysings

     * Vryheidsfront
     * Orania webwerf
     * Kleinfontein webwerf
     * Instituut vir Sekerheidstudies

[wysig] Beriggewing en aksies in Engels

     * MajorityRights: The Boer genocide, 26 Junie 2005
     * Telegraph: Murders foreshadow South African land war 3 Julie 2005
     * BBC: South Africa's bloody battle for land 4 Julie 2005
     * Mail&Guardian: Govt hits out at 'anti-land-reform' farmers 10
       September 2005
     * A website aimed at supporting the Boers against the genocide
       currently going on in South Africa

   Kategorie: Politiek van Suid-Afrika

