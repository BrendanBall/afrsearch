Vonkprop


   'n Vonkprop
   'n Vonkprop
   Vonkproppe, Autovision Museum, Altlußheim
   Vonkproppe, Autovision Museum, Altlußheim

   'n Vonkprop is 'n elektriese toestel wat in die silinderkop van sommige
   binnebrandenjins inskroef en is verantwoordelik vir die ontsteking van
   die saamgeperste brandstof-lugmengsel deur middel van 'n elektriese
   vonk. Vonkproppe het 'n geïsoleerde middelste elektrode wat deur middel
   van 'n goed geïsoleerde draad aan 'n induktiewe stroombaan buite die
   enjin gekoppel is. Die stroombaan wat deur 'n geaarde terminaal na die
   basis van die vonkprop bedraad is word deur 'n vonkgaping aan die
   binnekant van die silinder onderbreek. Een van die eerste vonkproppe
   wat uitgevind is, is deur Nikola Tesla ontwikkel, VSA patent no.
   609,250, (1898)

   Binnebrandenjins kan verdeel word in vonkonsteekte enjins, wat 'n vonk
   benodig om verbranding aan die gang te sit en
   kompressie-ontstekingsenjins (diesel enjins), wat die
   lug-brandstofmengsel saampers totdat dit warm genoeg is om spontaan te
   ontbrand. Kompressie-ontstekingsenjins gebruik soms 'n gloeidraad om
   die aanskakeling in koue weer te vergemaklik.

   Vonkproppe kan ook soms in ander toepassings aangewend word soos in
   industriële oonde waar 'n brandbare mengsel ontsteek moet word.

   Inhoud

        * 1 Bedryf
        * 2 Bou van 'n vonkprop
             + 2.1 Onderdele van 'n vonkprop
                  o 2.1.1 Terminaal
                  o 2.1.2 Kartelings
                  o 2.1.3 Isolator
                  o 2.1.4 Seëls
                  o 2.1.5 Metaalomhulsel
                  o 2.1.6 Isolatorpunt
                  o 2.1.7 Aardelektrode
                  o 2.1.8 Middelste elektrode
             + 2.2 Vonkpropgaping
             + 2.3 Variasies in vonkpropontwerp
             + 2.4 Die verseëling van die silinderkop
             + 2.5 Uitsteek van punt
        * 3 Hittebestek
        * 4 Foutsporing deur bestudering van vonkproppe
        * 5 Sien ook
        * 6 Eksterne skakels
        * 7 Galery

[wysig] Bedryf

   Die spanningsval tussen die elektrode en die basis word deur die
   induksieklos opgewek en kan duisende volt bereik. Aanvanklik sal geen
   stroom vloei nie, aangesien die gaping 'n weerstand teen stroomvloei
   bied. Wanneer die spanning egter sodanig styg om die dielektriese
   sterkte van die gasse te oorskry, word die gas geïoniseer en gelei die
   gasse elektrisiteit wat dan die vonk tot gevolg het. Die stroom
   elektrone wat oor die gaping vloei laat die temperatuur styg tot so
   hoog as 60 000 K. Die intense hitte in die vonk veroorsaak dat die gas
   vinnig uitsit en basies 'n ontploffing in die kleine. Die vonk wat
   waargeneem word is niks anders as die geïoniseerde gas wat lig
   uitstraal vanweë die opwekking en terugval van elektrone rondom die
   kern nie.

   Die hitte en drukkrag veroorsaak dat die gasse met mekaar reageer en
   lei tot die vorming van 'n klein vuurbal in die vonkgaping. Die grootte
   van die vuurbal hang af van die samestelling van die mengsel tussen die
   elektrodes en die mate van turbulensie in die verbrandingskamer ten tye
   van die vonk. 'n Klein vlamkern sal veroorsaak dat die enjin sal loop
   asof die tydreëling vertraag is en 'n groter een sal hom laat loop asof
   die tydreëling vervroeg is vir daardie spesifiek verbrandingsiklus.

[wysig] Bou van 'n vonkprop

   'n Vonkprop

   'n Vonkprop bestaan uit 'n omhulsel, 'n isolator en 'n geleier. Dit
   word in die muur van die verbrandingskamer geskroef en moet daarom die
   verbrandingskamer teen die hoë drukke en temperature seël, sonder om
   oor 'n bepaalde tydperk met gereelde gebruik agteruit te gaan.

[wysig] Onderdele van 'n vonkprop

[wysig] Terminaal

   Die bopunt van die vonkprop bevat 'n terminaal waaraan die
   ontstekingstelsel gekoppel word. Die presiese ontwerp hang van die
   gebruik van die vonkprop af. Die meeste passasiersmotors se vonkproppe
   se drade knip eenvoudig oor die terminale van die prop, maar somtyds is
   dit nodig om die drade met 'n moer aan die vonkprop vas te maak. Baie
   terminale word so ontwerp dat hulle op albei wyses gekonnekteer kan
   word.

[wysig] Kartelings

   Die fisiese vorm van die kartelings verbeter die werking van die
   isolator en voorkom dat elektriese energie uit die terminaal uitlek na
   die metaalomhulsel langs die isolator af. Die onderbreekte en langer
   pad veroorsaak dat die elektriese stroom meer weerstand op die
   oppervlak van die vonkprop teëkom.

[wysig] Isolator

   Die isolator word tipies gemaak van 'n aluminiumoksied gebaseerde
   keramiek wat ontwerp word om temperature van so hoog as 650°C en 60
   000 V te weerstaan. Dit strek vanaf die metaalomhulsel tot binne in die
   verbrandingskamer. Die presiese samestelling en lengte van die isolator
   bepaal deels die hitte bestek van die vonkprop.

[wysig] Seëls

   Die vonkprop word ook van 'n seëls voorsien om te verhoed dat daar geen
   lekkasie vanuit die verbrandingskamer by die vonkprop se skroefdraad
   verbylek nie.

[wysig] Metaalomhulsel

   Die metaalomhulsel van die vonkprop dra die wringkrag wat uitgeoefen
   word wanneer die vonkprop vasgedraai word en dien om hitte vanaf die
   isolator na die silinderkop weg te gelei. Verder dien dit ook as
   aarding vir die vonke wat vanaf die middelste elektrode na die
   kant-elektrode toe spring.

[wysig] Isolatorpunt

   Die punt van die isolator wat die middelste elektrode binne-in die
   verbrandingskamer omring het 'n direkte invloed op die werkverrigting
   van die vonkprop en beïnvloed veral die hitte-bestek waarin die
   vonkprop aangewend kan word.

[wysig] Aardelektrode

   Die kantelektrode word gemaak van 'n staal met 'n hoë nikkel inhoud en
   is aan die kant van die metaalomhulsel vasgesweis. Die aardelektrode
   word ook baie warm veral op vonkproppe met 'n uitstaande neus. Sommige
   ontwerpe maak van veelvuldige aardelektrodes gebruik wat nie bo-oor die
   middelste elektrode span nie.

[wysig] Middelste elektrode

   Die middelste elektrode kan van koper, nikkel-yster of edelmetale
   gemaak word. Die middelste elektrode word gewoonlik ontwerp om
   elektrone af te gee (die katode) omdat dit (normaalweg) die warmste
   deel van die vonkprop is en dit makliker is om elektrone vanaf 'n warm
   oppervlak vry te stel. Elektrone word ook makliker vrygestel vanaf
   skerp punt of rand eerder as vanaf 'n plat oppervlak. Dit sou dus
   makliker wees om die vonk op 'n skerp gepunte elektrode te laat
   ontstaan maar so 'n elektrode sou baie gou verweer. Die vonke
   veroorsaak geleidelik verweer van die elektrode en dit is om hierdie
   rede dat vonkproppe met gereelde diensintervalle vervang word. Die
   ontwikkeling van hoë temperatuur edelmetaal elektrodes (wat metale soos
   onder andere platinum gebruik) maak die gebruik van 'n kleiner
   middel-elektrode met skerper randtjies maar wat nie smelt of verweer
   nie. Die kleiner elektrode absorbeer ook minder hitte vanaf die vonk en
   die aanvanklike vlamenergie. Die tipe vonkproppe laat dus heelwat
   langer diensintervalle toe.

[wysig] Vonkpropgaping

   Vonkproppe word tipies ontwerp om 'n vonkgaping te hê wat deur 'n
   werktuigkundige wat die installasie doen, verstel kan word deur
   eenvoudig die grondelektrode te buig om dit verder of nader aan die
   middel-elektrode te bring. Daar kan nie aanvaar word dat vonkproppe in
   die fabriek reeds korrek verstel is nie aangesien baie vonkproppe
   veeldoelige aanwendings het en in verskeie enjins met verskillende
   gapingvereistes gebruik kan word. Doelgemaakte maatstafies is
   beskikbaar om die presiese gaping vas te stel (Let wel die stafies is
   rond en word verkies bo die maatplaatjies met die plat lemme wat tipies
   gebruik word om vonkverdelers se punte of stootklepslag te meet vanweë
   die vorm van die elektrodes). Met moderne enjintegnologie waar
   elektroniese vonkverdelers en gerekenariseerde brandstofinspuiting
   algemeen aangewend word, is die gapings heelwat groter as in die
   tydperk van vergassers en stroombreker vonkverdelers, tot so 'n mate
   dat vonkprop maattoerusting van daardie era gans te klein is om die
   gapings op 'n moderne motor se vonkproppe te meet.

   Die verstelling kan redelik krities wees en 'n enjin met swak verstelde
   vonkproppe kan sleg loop of selfs glad nie. 'n Te nou gaping mag 'n te
   klein of swak vonkie afgee wat onvoldoende kan wees om die
   lug-brandstof mengsel behoorlik te ontsteek, terwyl 'n te wye gaping
   kan verhoed dat die vonkprop glad nie vuur nie. In ieder geval kan 'n
   vonkprop wat slegs met tussenposes faal nie dadelik opgemerk word nie
   maar net waarneembaar wees in die verswakking van die enjin se
   werkverrigting en brandstofverbruik. Soos die vonkprop ouer word en die
   punt van die metaalelektrode verweer sal die gaping neig om groter te
   word en daarom sal ervare werktuigkundiges die gaping op die
   vervaardiger se minimum vereiste gaping stel eerder as in die middel
   van die aanvaarde bestek om 'n langer lewensduur vir die vonkprop te
   verseker.

[wysig] Variasies in vonkpropontwerp

   Met die jare het verskeie ontwerpe op die basiese vonkprop ontwerp
   ontstaan in 'n poging om beter ontsteking, langer lewensduur of beide
   te verseker. Sulke variasies sluit die gebruik van drie eweredig
   gespasieërde grondelektrodes rondom die middel-elektrode in asook die
   gebruik van 'n V-vormige keep in die punt van die grondelektrode.

[wysig] Die verseëling van die silinderkop

   Die meeste vonkproppe seël die silinderkop met 'n hol metaalwasser wat
   effens tussen die twee seëloppervlaktes, net bokant die skroefdraad,
   saamgepers word. As die wringkrag wat gebruik word om die vonkprop te
   installeer nie te veel is nie kan die wasser weer hergebruik word
   wanneer die prop verwyder en weer teruggesit word, al word hierdie
   praktyk streng gesproke nie aanbeveel nie.

   Ford se enjins het eens op 'n tyd 'n unieke tapse (koniese) gat in die
   silinderkop gebruik met 'n bypassende koniese vonkprop bokant die
   skroefdraad om die prop te seël. Die vereiste wringkrag om hierdie
   proppe te installeer en te verwyder was baie groter gewees en ervare
   werktuigkundiges het dikwels die vonkproppe gebreek in 'n poging om
   hulle te verwyder.

[wysig] Uitsteek van punt

   Die lengte van die skroefdraad gedeeldte van die prop moet ook pas by
   die dikte van die silinderkop. As 'n vonkprop te ver in die
   verbrandingskamer insteek mag dit deur die suier getref word en interne
   skade veroorsaak. Indien die vonkprop nie deur die suier getref word
   nie kan die skerp rande van die skroefdraad as puntbronne vir hitte
   dien wat vroeë ontsteking in die hand werk; verder kan neerslae in die
   voë van die skroefdraad dit moeilik maak om die vonkprop te verwyder
   tot so 'n mate dat die aluminium silinderkoppe beskadig kan word tydens
   die verwydering daarvan. Die vonkprop se werkverrigting kan ook
   negatief daardeur beïnvloed word.

[wysig] Hittebestek

   Die bedryfstemperatuur van 'n vonkprop is die werklike fisiese
   temperatuur aan die punt van die vonkprop in 'n lopende enjin. Dit word
   bepaal deur 'n aantal faktore maar hoofsaaklik deur die temperatuur
   binne in die verbrandingskamer. Daar is geen direkte verwantskap tussen
   die werklike temperatuur aan die punt van die prop en die vonkspanning
   nie. Die maksimum temperatuur en druk in 'n enjin word bereik wanneer
   'n enjin by sy piek wringkrag uitset bedryf word. Die temperatuur van
   die isolator reageer op die termiese omstandighede waaraan dit in die
   verbrandingskamer blootgestel word. As die punt van die vonkprop te
   warm word kan dit vroeë ontsteking veroorsaak en klop veroorsaak wat
   skade tot gevolg mag hê. As dit te koud is kan neerslae wat
   elektrisiteit gelei op die isolator vorm en 'n verlies aan vonkenergie
   teweeg bring of selfs 'n kortsluitng in die ontstekingsbaan veroorsaak.

   'n Vonkprop word gesê om warm te wees as dit 'n hitte beter isoleer en
   verseker dat meer hitte op die punt behoue bly. 'n Vonkprop word koud
   genoem as dit meer hitte van die punt af weggelei en 'n laer
   temperatuur daar teweeg bring. Die hittebestek van 'n vonkprop word
   tipies met 'n getal aangedui, met sommige vervaardigers wat toenemende
   getalle gebruik om warmer proppe aan te dui en sommige wat afnemende
   getalle gebruik soos die proppe warmer word.

   Die hittebestek van 'n vonkprop (in wetenskaplike terme sy termiese
   geleidingsvermoë kenmerke) word deur die bou van die vonkprop
   beïnvloed: Die tipe materiale wat gebruik is, die lengte van die
   isolator en die oppervlak van die prop wat binne-in die
   verbrandingskamer blootgestel is. Die keuse van vonkprop is 'n balans
   tussen die behoefte om die punt warm genoeg te hou wanneer die enjin
   luier om neerslae te verhoed en koud genoeg wanneer die enjin teen
   maksimum kraglewering bedryf word om enjin klop te vermy. Deur die warm
   en koue vonkproppe van dieselfde vervaardiger te bestudeer kan 'n mens
   duidelik die verskille sien. Die kouer proppe het dunner keramiek
   isolators wat die gaping tussen die middel-elektrode en omhulsel skei
   terwyl die warmer proppe van dikker keramiek isolators voorsien is om
   die omhulsel en punt beter van mekaar te skei en te verhoed dat die
   hitte te vinnig wegvloei.

[wysig] Foutsporing deur bestudering van vonkproppe

   Toerusting waarmee vonkproppe bestudeer kan word
   Toerusting waarmee vonkproppe bestudeer kan word

   Die vonkprop word deur die interne omgewing van die verbrandingskamer
   beïnvloed. Aangesien die vonkprop maklik vir inspeksie doeleindes
   verwyder kan word, kan die verbrandingseienskappe van die enjin
   bestudeer word aan die hand van hoe die prop daaruitsien. Enjin- en
   vonkpropvervaardigers publiseer dikwels inligting aangaande die
   kenmerklike tekens om na uit te kyk.

   'n Ligte bruin verkleuring van die punt toon goeie bedryf; ander
   toestande mag foute aandui. 'n Prop wat lyk of hy gesandstraal is
   beteken dat die enjin voortdurend besig is om te klop (dit mag selfs
   dikwels onhoorbaar wees). Dieselfde skade wat aan die punt van 'n
   vonkprop waargeneem word kan binne in die silinder te wagte wees. As
   die prop te koud is sal daar baie neerslag teenwoordig wees op die neus
   van die prop. Andersyds as die prop te warm is sal die porselein poreus
   lyk wat dui op neerslae wat gesmelt het in die omgewing van die
   middel-elektrode.

   'n Mens kan gebruik maak van vergrootglase met 'n helder lig om die
   vonkproppe na behore te inspekteer.

   Die meeste moderne enjins se temperatuurbestek in die verbrandingskamer
   word baie goed beheer en is sulke inspeksies bitter selde nodig,
   behalwe in veel ouer motors.

[wysig] Sien ook

     * Ontstekingstelsel

[wysig] Eksterne skakels

     * Vonkpropgids vir foutsporing

[wysig] Galery

   Vonkprop, Autovision Museum, Altlußheim, Duitsland
   Vonkprop, Autovision Museum, Altlußheim, Duitsland
   Vonkprop, Autovision Museum, Altlußheim, Duitsland
   Vonkprop, Autovision Museum, Altlußheim, Duitsland
   Kategorie: Voertuigtegnologie

