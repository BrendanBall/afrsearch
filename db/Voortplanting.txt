Voortplanting


   Geen plant of dier kan vir ewig leef nie, daarom is een van die
   belangrikste lewensfunksies vir enige lewende organisme om ander
   lewende organismes, van dieselfde spesie, voort te bring voordat dit
   doodgaan.

   Voortplanting verbind een geslag met die volgende. Die oorlewing van
   spesies, sowel as die verskeidenheid wat in elke generasie voorkom,
   hang van voortplanting af. Gene word oorgedra na die nakomelinge
   gedurende voortplanting. Gene beheer die eienskappe wat 'n organisme
   van sy ouers kry, byvoorbeeld die vorm van die ore en neus, die kleur
   van blare en blomme, ensovoorts. Die voorkoms van elke lewende
   organisme hang af van die genetiese materiaal wat oorgeërf is van die
   voorgeslagte. Daar is twee maniere waarop nuwe organismes voortgebring
   en gene oorgedra kan word, naamlik:
     * Geslagtelike voortplanting en
     * Ongeslagtelike voortplanting.

[wysig] Geslagtelike Voortplanting

   Die proses van geslagtelike voortplanting benodig twee ouers. Die ouers
   vervaardig gamete (geslagselle). Die manlike gameet (spermsel) kan met
   die vroulike gameet, die ovum (eiersel), versmelt om 'n sigoot
   (bevrugte eiersel) te vorm. Elke sigoot groei, deur middel van
   seldeling, om 'n volwaardige organisme te vorm. Aangesien organismes
   wat deur geslagtelike voortplanting ontstaan, twee ouers met twee
   verskillende stelle gene het, word nuwe eienskappe in elke generasie
   ingebring en nuwe varïeteite kan ontwikkel. 'n Voorbeeld van
   geslagtelike voortplanting is seks by die mens.

[wysig] Ongeslagtelike Voortplanting

   Ongeslagtelike voortplanting benodig slegs een ouer. Nuwe organismes
   ontwikkel direk uit die enkele ouer of uit 'n deel van die ouer. Al die
   nakomelinge sal presies dieselfde tipe gene as die ouer hê. Hulle sal
   dus die identiese eienskappe van die ouer besit. Sulke organismes van
   'n enkele ouer word klone genoem.
   Kategorie: Biologie

