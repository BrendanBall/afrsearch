Voëlgriep


   'n Gekleurde transmissie elektronmikrograaf van die Griep A-virus
   'n Gekleurde transmissie elektronmikrograaf van die Griep A-virus

   Voëlgriep is 'n siekte wat voorkom by voëls, vernaamlik hoenderagtiges,
   wat griepagtige simptome veroorsaak met sufheid, betraande oë en
   opgeswelde kele. Die kam van die voël verkleur dikwels ook. Sommige
   voëls sterf vinnig na besmetting. Die broeityd wissel tussen drie tot
   twee weke. Die siekte is dodelik vir hoenders en kalkoene.

   Die siekte word veroorsaak deur 'n variant van die griepvirus: die
   griep A virus. Die virus is baie veranderlik met die gevolg dat daar
   telkens nuwe variante ontstaan. Virusse vermenigvuldig in 'n
   gasheersel. In rofweg een uit elke 10 000 gevalle ontstaan daar klein
   foutjies in die voortplantingsproses wat 'n mutasie veroorsaak wat
   aanleiding gee tot die ontstaan van 'n nuwe variant, wat moontlik
   gevaarliker kan wees as die oorspronklike virus. Die mutasieproses by
   virusse staan bekend as 'n herrangskikking. By die griep A virus vind
   herrangskikking op 'n ander manier plaas, naamlik antigeenverskuiwing.
   As die herrangskikking tot 'n voldoende mate plaasvind, kan 'n
   laagpatogeenvirus na 'n hoogs aansteeklike, dodelike variant muteer wat
   'n epidemie tot gevolg kan hê.

[wysig] Vatbare diersoorte, insluitend die mens

   Voëls wat vatbaar is vir voëlgriep is hoenders, kalkoene, eende, ganse,
   poue, duiwe, fisante en patryse. Wilde watervoëls kan besmet word, maar
   word gewoonlik nie siek nie. Ook loopvoëls soos volstruise, emoes en
   nandoes kan besmet word.

   Ook soogdiere, waaronder mense, kan deur die voëlgriepvirus besmet
   word. Daar is gevalle bekend in die VSA van 'n perd en 'n aantal mense
   wat besmet is. Die gepaardgaande siekteverskynsel was egter baie lig.
   In Hong Kong het daar egter 'n ernstiger variant ontstaan. In 1997 is
   ses slagoffers oorlede na besmetting met die H5-variant. Die virus kan
   by mense ook oogontsteking (konjunktivitis) veroorsaak wat nie
   aansteeklik is nie.

   Op die 16^de Februarie 2004 is daar in Bangkok, Thailand bekendgemaak
   dat 'n luiperd aan die H5N1-virus beswyk het en dat 'n tier besig was
   om te herstel nadat met die virus besmet is.

[wysig] Verspreiding

   Verspreiding in die omgewing van besmette boerderye kom algemeen voor.
   Die virus kan deur die lug versprei word, deur direkte kontak tussen
   voëls en indirek deur byvoorbeeld ontlasting en vervoermiddels.
   Uitbrake by boerderye word waarskynlik veroorsaak deur wilde eende of
   ander watervoëls wat oor 'n boerdery vlieg en hulle ontlastings daarop
   laat val. Daar word gereken dat die virus vir soveel as 'n 100 dae in
   die voëlmis aan die lewe kan bly. Verspreiding deur eiers is ook
   moontlik maar gewoonlik slegs as gevolg van mis wat aan die eiers
   kleef.

   Daar word deur sommiges beweer dat dit nie 'n bewese feit is dat
   trekvoëls 'n groot rol speel by die verspreiding van voëlgriep nie en
   dat die verspreiding waarskynlik meer te wyte is aan die vervoer van
   besmette pluimvee of die vleis van pluimvee en eende. In Februarie 2006
   is daar egter op verskeie plekke in Suid- en Midde-Europa verskeie
   dooie trekvoëls gevind wat deur die virus besmet was. Al is daar nie
   klinkklare bewyse dat daar 'n verband bestaan nie, is die
   waarskynlikheid wel baie groot dat trekvoëls wel 'n rol in die
   verspreiding van die virus speel.

[wysig] Variante gevaarlik vir die mens

   Alle voëlgriepvirusse behorende tot die grieptipe A val in die
   virusfamilie Orthomyxoviridae. Grieptipe A word verdeel in subtipes
   volgens die proteïne-uitsteeksels hemag-glutinien (H) en neuraminidase
   (N) vanuit die sentrale viruskern. Daar betaan 16 H-tipes, elkeen met 9
   N-subtipes, wat meebring dat daar soveel as 144 verskillende
   kombinasies moontlik is.

   H1N1
          Die Spaanse griep van 1918 was H1N1, wat die dood van tussen 20
          tot 40 mense se lewens geëis het.

   H2N2
          Wat verantwoordelik was vir die Asiatiese griep van 1957 en 1958
          waardeur ten minste 1 miljoen mense omgekom het.

   H3N2
          Wat die oorsaak was van die epidemie van 1968 en 1969 genaamd
          die Hong Kong griep met 750 000 sterfgevalle.

   H5N1
          Wat die dodelike voëlgriepvariant is wat tans deur die wêreld
          versprei word. Daar het sedert 1997 reeds tiental miljoene voëls
          wat gevrek het en meer as 100 mense wat daardeur besmet is,
          waarvan bykans die helfte daaraan beswyk het.

   H7N2
          Het by hoenders in die Verenigde State in 2002 uitgebreek met
          die besmetting van 44 mense.

   H7N3
          In Februarie van 2004 is hierdie vorm in Noord-Amerika gevind,
          met twee mense wat besmet is.

   H7N7
          In 2003 is 89 mense in Nederland besmet met een sterfgeval.

   H9N2
          Drie infeksiens is bekend onder mense in China en Hong Kong.

   H10N7
          In 2004 is die variant vir die eerste keer in Egipte vasgestel.
          Twee kinders van 'n pluimveehandelaar het siek geword.

   Kategorieë: Geneeskunde • Voëls

