Vroeë geskiedenis (Joods)


      Hierdie artikel behoort versmelt te word met [[Judaïsme]].

   Die land Israel is geleë aan die ooskus van die Middellandse See en
   word begrens deur Libanon in die noorde, Sirië in die noordooste,
   Jordanië in die ooste en Egipte in die suidweste.

   Inhoud

        * 1 Vroeë geskiedenis
        * 2 Die aartsvaders
        * 3 Ballingskap in Egipte
        * 4 Uittog uit Egipte
        * 5 Die volk ontvang die Wet

[wysig] Vroeë geskiedenis

   Die vroeë geskiedenis van die Hebreeuse volk is mondelings van geslag
   tot geslag oorgedra totdat dit uiteindelik neergeskryf en saamgevat is
   in die eerste hoofstukke van die Bybel. Die meeste Hebreeuse
   geskiedkundiges stem saam dat hierdie 'n ware weergawe is van Israel se
   geskiedenis. Hoewel die Hebreërs hul oorsprong terugvoer na een
   aartsvader, genaamd Abraham, het hulle eers tydens hul ballingskap in
   Egipte saamgekom om 'n etniese groepering te vorm (c 1500-1250 vC).
   Hierdie tydperk staan bekend as die "Nuwe Koninkryk" in Egipte se
   geskiedenis. Afgesien van Abraham was daar 'n tweede sentrale figuur in
   die geskiedenis van die Hebreërs - Moses. Abraham word deur die
   Hebreërs beskou as hul aartsvader, terwyl Moses gesien word as die
   stigter van die Yahweh-sekte of Joodse godsdiens. Die eerste verwysing
   na die Hebreërs kom voor tydens die bewind van Marniptha, die seun van
   Ramses I van Egipte. In 1120 vC het Marniptha 'n militêre veldtog na
   Asië onderneem. In sy verslag oor die veldtog noem hy 'n lys van die
   nasies wat hy beset het en daar is ook 'n verwysing oor die Hebreërs
   wat "in Kanaän woon".

[wysig] Die aartsvaders

   Volgens Hebreeuse geleerdes kan hul oorsprong teruggevoer word na
   Mesopotamië - spesifiek na die stede Ur in die suide en Haran in die
   Noorde. Abraham se pa, Tera, was afkomstig van die stad Ur, terwyl
   Abraham en sy semi-nomadiese stam in Haran gewoon het. Dit was hier
   waar hy in ongeveer 1950 vC die opdrag van Yahweh ontvang het om met sy
   familie na Palestina toe te trek. Palestina - vernoem na sy vroegste
   bewoners, die Filistyne - is geleë tussen Mesopotamië en Egipte en het
   'n brug tussen dié twee lande gevorm wat gebruik is vir die vervoer van
   kommersiële goedere tussen hierdie twee magtige gebiede. Dit is ook
   deur die gedugte weermagte van Mesopotamië, Griekeland en Rome gebruik
   om van een gebied na 'n ander te beweeg.
     * Abraham

   In Abraham se tyd het die inwoners van Mesopotamië (sowel as Egipte) 'n
   magdom gode aanbid. Abraham se voorsate het ook hierdie gode aanbid,
   maar nadat hy sy "roeping" van God of Yahweh ontvang het, het Abraham
   besluit om net een God, naamlik Yahweh, te aanbid. Dit was 'n
   stamgeloof wat bepaal het dat God bo alle ander, maar nie ter
   uitsluiting van, ander gode aanbid is. Tydens hul migrasie na die weste
   het Abraham by Schechem vertoef, waar Yahweh Hom weer eens aan hom
   openbaar het. Tydens hierdie openbaring het Yahweh aan hom belowe dat
   hy en sy nageslag die land Kanaän sal beset. Die rede waarom Yahweh die
   Hebreërs uitverkies het as sy spesiale volk, kan deels toegeskryf word
   aan Abraham se gehoorsaamheid aan Yahweh se opdrag om sy enigste seun,
   Isak, te offer. Voordat hy egter die opdrag kon uitvoer, het Yahweh
   Abraham verhinder om dit te doen en het sy gehoorsaamheid daartoe gelei
   dat Yahweh 'n verbond met die Hebreërs gesluit het. Volgens hierdie
   verbond het Yahweh onderneem om Abraham en sy nageslagte te beskerm op
   voorwaarde dat hulle sy "volgelinge" word en Hom gehoorsaam. In hul
   omswerwinge het Abraham en sy stam ook in Palestina en die
   Negev-woestyn aangedoen. Baie van sy stamlede is in dié gemeenskap
   opgeneem. Toe hongersnood in dié streek uitbreek, het Abraham na Egipte
   opgetrek. Hy het 'n kort tydjie hier deurgebring voordat hy teruggekeer
   het na Kanaän. Hoewel God aan Abraham 'n belofte gegee het dat hy 'n
   groot nageslag sou hê, was Abraham en sy vrou, Sara, kinderloos.
   Volgens die Bybel was Abraham reeds 99 jaar oud toe God aan hom die
   belofte gee dat Sara 'n seun sou baar. 'n Kort rukkie later het Sara
   inderdaad swanger geword en is Isak gebore. Isak was egter nie Abraham
   se enigste seun nie. Abraham het ook 'n seun, Ismael, gehad by Sara se
   slavin, Hagar. Volgens die Bybel word Ismael beskou as die aartsvader
   van die Arabiere.
     * Isak

   Op sy sterfbed het Abraham aan sy vertroueling die opdrag gegee om na
   Mesopotamië terug te keer om vir Isak 'n vrou te gaan soek. Die slaaf
   het Rebekka teëgekom en sy het saam met hom teruggekeer na Kanaän, waar
   sy met Isak getroud is. Rebekka het geboorte gegee aan tweelingseuns,
   Esau en Jakob. Esau het 'n hegte verhouding met sy pa gehad, terwyl
   Jakob Rebekka se gunsteling was. Jakob het Esau uitoorlê om sy
   eersgeborenereg te bekom en het ook sy pa 'n rat om die oë gedraai om
   die seën wat die oudste seun van 'n gesin toekom, te "steel". Toe Esau
   dit agterkom, was hy woedend en het hy gedreig om Jakob dood te maak.
   Jakob het gevlug vir sy lewe.
     * Jakob

   Jakob het na sy oom, Laban, in Haran gevlug. Terwyl hy by hom gewerk
   het, het hy met Laban se dogters Lea en Ragel getrou. Tussen hulle het
   die twee vrouens geboorte gegee aan agt seuns. Lea se seuns was Reuben,
   Simeon, Levi, Juda, Issachar and Zebulun. Ragel het haar twee seuns
   Josef en Benjamin genoem. Jakob het ook twee byvroue, genaamd Bilhah en
   Zilpah, gehad. Hulle het elk twee seuns gehad, bekend as Dan, Naphtali,
   Gad en Asher. Jakob se seuns word beskou as die kern waaruit die twaalf
   stamme van Israel ontwikkel het. Terwyl Jakob vir Laban gewerk het, het
   hy skatryk geword. Dit het vyandskap tussen hom, Laban en laasgenoemde
   se seuns tot gevolg gehad. Jakob - wat beskryf word as die mees
   komplekse, gevoelvolle en "ambisieuse" van die aartsvaders - het
   besluit om terug te keer na sy geboorteland. Tydens sy reis is hy
   hernoem as Israel ("voorvegter van El") ná 'n geheimsinnige geestelike
   stryd by die Jabbok-rivier. Ná sy vreedsame versoening met Esau het
   Jakob besluit om hom in Bet-el te vestig. Abraham, sy seun, Isak, en
   kleinseun, Jakob, word beskou as die aartsvaders van Israel. Al drie
   het in die land Kanaän, wat later bekend gestaan het as Israel, gewoon.
   Hulle en hul vrouens is begrawe in Ma'arat HaMachpela, die Graf van die
   Aartsvaders in Hebron.
     * Josef

   Die Bybel vertel die verhaal van hoe Josef, Jakob se gunsteling-seun,
   deur sy broers aan slawehandelaars verkoop is. Josef het uiteindelik in
   Egipte geëindig. Hier het hy 'n paar rampspoedige gebeure beleef, maar
   uiteindelik is hy aangestel as die land se onderkoning. In dié tyd het
   die Hyksos oftewel "vreemde heersers" oor Egipte regeer. Hulle het die
   Kanaänitiese gode aanbid waarvan Baäl die belangrikste was. Hulle het
   Egipte vanuit hul hoofstad, Avaris (later bekend as Tanis), regeer
   vanaf ongeveer 1690 tot 1580 vC. Josef se heerskappy en sy familie se
   vestiging in Egipte het gedurende hierdie tydperk plaasgevind. Sy
   familie het hulle deels in dié gebied gevestig om te ontsnap aan die
   hongersnood en ook om voordeel te trek uit sy posisie. Josef se
   stamlede het hulle gevestig in die vrugbare Gosen-streek en só het hul
   nomadiese lewe vir eers tot 'n einde gekom. 'n Groot Hebreeuse
   bevolking het tussen 1500 en 1250 vC in dié streek tot stand gekom.
   Terselfdertyd het ander nasies van Semitiese herkoms hulle ook in dié
   gebied gevestig. Hierdie groepe het so magtig geword dat hulle Egipte
   vir 'n kort tydperk regeer het. Dit staan bekend as die Derde
   Tussentydse Era in die geskiedenis van Egipte. Met die begin van die
   Nuwe Koninkryk het die Egiptenare beheer oor hul land teruggeneem en is
   'n veldtog van stapel laat loop om soveel moontlik "vreemdelinge" uit
   die land te verdryf. Omstandighede het baie moeilik geraak vir hierdie
   vreemdelinge. Die konings van die Nuwe Koninkryk het begin om langs hul
   grense in die noorde en ooste te keer dat vreemdelinge hul land
   binnekom.

[wysig] Ballingskap in Egipte

   Die vreemdelinge, waaronder ook die Hebreërs wat in die land agtergebly
   het, is deur Ramses II (ongeveer 1290-1224 vC) ingespan om te help bou
   aan Egiptiese stede, soos onder meer Pithom (in die noordooste van
   Egipte) en Ramses. Dit was onder hierdie omstandighede wat die tweede
   sentrale figuur in die geskiedenis van Israel, Moses, gebore is. Moses
   word in die Bybel beskryf as die leier, raadgewer en mentor van die
   Hebreeuse volk wat hulle gelei het om een God, naamlik Yahweh, te
   aanbid. Volgens die Bybel is Moses deur sy ma in 'n mandjie versteek en
   tussen die riete langs die rivier weggesteek omdat sy gevrees het dat
   die Egiptiese soldate hom tydens een van hul "reinigingsveldtogte" sou
   doodmaak. Hy is deur 'n Egiptiese prinses ontdek en as prins
   grootgemaak. As volwassene het hy eendag sy humeur verloor toe hy sien
   hoe 'n Egiptiese opsigter 'n Hebreër slaan. Hy het die opsigter
   doodgemaak en het toe na die Mediaan gevlug. Tydens sy verblyf in die
   Mediaan is Moses getroud met Sipporah, die dogter van die hoëpriester
   van dié streek, en het hy sy skoonpa se kleinvee opgepas. Op 'n dag was
   hy weer doenig met die vee toe Yahweh in die vorm van 'n brandende bos
   aan hom verskyn. Dit het plaasgevind naby Horeb, oftewel die Berg van
   God. Toe Moses Hom vra wie Hy is, het Yahweh geantwoord "Ehyeh Asher
   Ehyeh" - dit word vertaal as "Ek is wat Ek is". Yahweh het Moses beveel
   om Sy "uitverkore volk" uit Egipte te lei na die land wat Hy eeue
   vantevore aan Abraham en sy nageslag belowe het. Moses het na Egipte
   teruggekeer en ná onsuksesvolle onderhandelinge met farao Amunhotep II
   het Yahweh die Egiptenare gestraf deur tien plae. Dit het 'n
   verstommende uitwerking op die Hebreërs gehad. Hulle het dit beskou as
   'n manifestasie van God se mag ter ondersteuning van Sy volk en word
   vandag nog tydens Paasfees gevier. Dit het ook die geboorte van Israel
   as 'n nasie verteenwoordig.

[wysig] Uittog uit Egipte

   Dit is moeilik om vas stel presies hoeveel slawe tydens Israel se
   uittog uit Egipte ontsnap het. Volgens die Bybel was daar sowat 600 000
   mans wat wapens gedra het, sowel as vrouens en kinders en 'n "menigte
   gemengde" groep - in totaal sowat drie miljoen mense. Die presiese
   ligging waar die Eksodus plaasgevind het, is ook onseker, veral omdat
   die Israeliete 'n see oorgesteek het wat dikwels verkeerdelik vertaal
   word as die Rooi See (in alle waarskynlikheid die Rietsee). Die Rietsee
   is 'n strook water oos van Avaris, die destydse hoofstad van Egipte,
   waar die Israeliete se tog deur die see plaasgevind het. Die wonderwerk
   het gebeur naby die hedendaagse el-Kantare op die Suez-kanaal. Die
   vlugtelinge is vasgepen tussen die see en die Egiptiese weermag, maar
   is op 'n wonderbaarlike wyse gered toe 'n wind opgesteek het wat die
   water teruggedryf het en die Israeliete toegelaat het om die see
   ongehinderd oor te steek. Toe die wind gaan lê en die water
   teruggevloei, het baie van die Egiptiese soldate verdrink.

[wysig] Die volk ontvang die Wet

   Gedurende hulle veertig-jaar-lange trek na die Beloofde Land het die
   Israeliete die Verbond en die Wet of Tora ontvang by die berg Sinai.
   Dit het Israel omskep in 'n godsdienstige volk. Hoewel die presiese
   ligging van die berg Sinai onbekend is, word Jebel Musa naby die
   suidelike punt van die Sinai-skiereiland tradisioneel beskou as die
   plek waar Israel die Wet ontvang het. Die ontvangs van die Wet word
   beskou as die belangrikste gebeurtenis in die geskiedenis van Israel en
   word beskou as 'n verdere bewys van Yahweh se spesiale verbond met
   Israel. Dit het ook Sy oorspronklike belofte aan Abraham bevestig.
   Volgens die Bybel het die Israeliete volgende by Kadesj, 'n oase sowat
   vyftig myl suid van Beërsheba, aangekom. Hulle het vir 'n geruime tyd
   hier vertoef en daar word aangeneem dat Moses en sy ouderlinge begin
   het om die Wet te implementeer en die Verbondsark te bou. Laasgenoemde
   het volgens die Bybel die twee steentablette bevat waarop die Wet deur
   Yahweh self neergeskryf is.
   Kategorie: Artikels vir versmelting

