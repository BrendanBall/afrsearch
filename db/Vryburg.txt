Vryburg


   Vryburg is 'n dorp in die Noordwes-provinsie van Suid-Afrika.

   Inhoud

        * 1 Ligging
        * 2 Geskiedenis
        * 3 Besienswaardighede
        * 4 Eksterne skakels
        * 5 Bronnelys

[wysig] Ligging

   Die dorp lê halfpad tussen Kimberley (die hoofstad van die
   Noordkaap-provinsie) en Mafikeng (die hoofstad van die
   Noordwes-provinsie). Dit lê op die belangrike spoorlyn wat Cecil Rhodes
   van Kaapstad na die diamantvelde van Kimberley, en verder noord na
   Vryburg, Mafikeng en Rhodesië (nou Zambië en Zimbabwe) aangelê het (die
   spoorlyn is tot by Vryburg voltooi in Desember 1890). Dit lê ook op die
   N14 nasionale pad wat van Gauteng in 'n suidwestelike rigting deur
   Vryburg, Kuruman en Upington loop na Namakwaland en Namibië.

[wysig] Geskiedenis

   Vryburg was die hoofstad van Die Stellalandse Republiek wat in 1882
   gestig is. Die eerste en enigste president was G.J. van Niekerk. In
   1885 het die Britte die dorp ingeneem en die gebied by
   Brits-Betsjoenaland ingelyf, wat toe in 1895 deel van die Kaapkolonie
   geword het.

   Tydens die Anglo-Boereoorlog het die Britte 'n konsentrasiekamp vir
   vrouens en kinders hier bedryf.

   In 1910 het die Kaapkolonie die Kaapprovinsie (een van die vier
   provinsies van die Unie van Suid-Afrika en later die Republiek van
   Suid-Afrika) geword. Vanaf 1994, toe die land in nege provisies
   ingedeel is, val Vryburg in die Noordwes-provinsie.

[wysig] Besienswaardighede

   Net suid van die dorp is die Huhudi-woongebied. Die naam is 'n
   Tswana-woord wat "lopende water" beteken. Verder suid, by Tierkloof, is
   die Tiger Kloof Educational Institute, wat in 1904 deur die London
   Missionary Society opgerig is. Die klipkerk daar is 'n nasionale
   gedenkwaardigheid.

   Vryburg is die land se grootste beesproduksiedistrik. Dit word soms
   "die Texas van Suid-Afrika" genoem. Die Hereford-beesras is die
   gewildste. Mielies en grondbone is die belangrikste gewasse.

   Sir Arnold Theiler, die veearts wat die wêreldberoemde
   veeratsenykundige navorsingstasie, Onderstepoort, naby Pretoria, tot
   stand gebring het, het gedurende die vroeë deel van sy loopbaan op die
   plaas Armoedsvlakte, 8 km wes van Vryburg, navorsing gedoen. Van die
   apparaat wat hy gebruik het, is te sien in die Theilermuseum op die
   plaas.

[wysig] Eksterne skakels

     * Tiger Kloof Educational Institute (Engels)
     * Onderstepoort Veeartsenykundige Instituut (Engels)

[wysig] Bronnelys

     * Erasmus, B.P.J., Op Pad in Suid-Afrika, Jonathan Ball Uitgewers,
       Johannesburg, 2004.

   Kategorieë: Noordwes • Dorpe in Suid-Afrika

