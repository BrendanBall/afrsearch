Vrye Weekblad


   Vrye Weekblad was 'n Afrikaanse anti-apartheid weekblad met landswye
   sirkulasie wat op 8 November 1988 geloods is en in Februarie 1994
   gesluit is. Die koerant is tot bankkrotskap gedryf deur hofkoste nadat
   'n klag van naamskending deur die polisiegeneraal Lothar Neethling teen
   die blad aanhangig gemaak is. Vrye Weekblad het berig dat Neethling na
   bewering gif verskaf het aan die veilgheidspolisie om politieke
   aktiviste mee dood te maak.

   Inhoud

        * 1 Geskiedenis
        * 2 Belangrike onthullings
        * 3 Sien ook
        * 4 Bibliografie
        * 5 Eksterne skakels

[wysig] Geskiedenis

   Die Vrye Weekblad is deur 'n groep Afrikaner-joernaliste gestig uit
   ontevredenheid met die hoofstroom- Afrikaanse en Engelse pers se
   verslaggewing onder die Apartheidbedeling.

   Max du Preez het die koerant nominaal besit, en was ook die voorsitter
   van die uitgewersmaatskappy, Wending-publikasies.[1] Eintlik is Vrye
   Weekblad gesamentlik besit deur die stigters, wat onder andere
   redakteur Max du Preez en joernalis Jacques Pauw ingesluit het. Die
   eerste uitgawe het in op 8 November 1988 verkyn, onder redaksie van
   Karien Norval, Du Preez, Elsabe Wessels, Chris du Plessis, Pauw, Victor
   Munnik en Koos Coetzee.

   Vanuit die staanspoor is die koerant deur die regering teengestaan. Die
   destydse minister van justisie, Kobie Coetsee, het die koerant se
   registrasie vertraag om die veiligheidspolisie kans te gee om 'n
   verslag oor die eerste uitgawes saam te stel. Intussen het die Vrye
   Weekblad voortgegaan om tegnies onwettig te verskyn. Die
   veiligheidspolisie se verslag het gemeld dat die koerant se
   bewusmakingspotensiaal onder wit Afrikaners nie onderskat moes word
   nie. Moontlike redes wat aan die destydse minister van wet en orde,
   Adriaan Vlok, voorgelê is om die koerant mee aan te kla het die
   volgende ingesluit: publikasie sonder registrasie, 'n uitbeelding van
   Nelson Mandela, en die aanhaling van 'n gelyste persoon. Bewus daarvan
   dat die stigters van die koerant nie oor aansienlike finansiële bronne
   beskik nie, het Coetsee die koste om 'n koerant te registreer, verhoog
   van R10 na R40 000.[2] Aangesien die koerant die bedrag nie kon
   bekostig nie, is die eienaars voor die hof gedaag.

   Op 17 November 1989 berig Vrye Weekblad oor 'n moordbende wat deur die
   veiligheidspolisie bedryf is vanuit Vlakplaas naby Pretoria. Toe die
   koerant die voormalige Vlakplaas-bevelvoerder, Dirk Coetzee, se
   openbaring oor Neethling publiseer, het die generaal Vrye Weekblad
   gedagvaar. In 1997 het Du Preez verdere "bewyse" van Neethling se skuld
   aan die Waarheids- en Versoeningskommissie voorgelê.[3]

   Op 5 Julie 1990 is die koerantkantoor deur regsgesindes met plofstof
   beskadig nadat die koerant die vorige maand verslag gedoen het oor 'n
   samswering om president F.W. de Klerk em Nelson Mandela om die lewe te
   bring^[1].(Wren 1990).

   In 1991 is Neethling se aanklag deur regter Johan Kriegler in die
   Randse Hooggeregshof van die hand gewys (Wren 1991). Maar die appèlhof
   het Kriegler se besluit omgekeer en die koerant beveel om R90 000 aan
   Neethling te betaal en alle hofkoste te dek. Die wetlike stryd wat
   daarna vyf jaar lank gesloer het, het albei partye altesaam R2 miljoen
   gekos en die koerant gedwing om in 1994 te sluit.

   Joernalis Jacques Pauw se verslag in die uitgawe van 17 Januarie 1992
   dat Patrick Lekota geld aan 'n regsgesinde gebied het om Glory
   "September" Sidebe om te lewe te bring, is sterk deur die African
   National Congress (ANC) ontken. Sidebe was 'n voormalige ANC-lid wat
   vir die Vlakplaas-moordbendes gewerk het, terwyl Lekota destyds 'n lid
   was van die ANC se nasioniale uitvoerende komitee.[4]

   Ten tye van die koerant se sluiting is dit vanuit 'n voormalige
   bankgebou in Newtown, Johannesburg, bedryf.

[wysig] Belangrike onthullings

   Volgens Du Preez se voorlegging aan die
   Waarheids-en-Versoeningskommissie het Vrye Weekblad die volgende
   onthullings gemaak:[5]
     * November 1988: Eugene de Kock is die nuwe bevelvoerder van
       Vlakplaas en het deelgeneem aan 'n aantal moorde, onder ander dié
       van agt mense by Piet Retief
     * Desember 1989: Siphiwe Mthimkulu is gemartel en vergiftig deur die
       Ooskaapse veiligheidspolisie en was saam met polisiemanne gesien op
       14 April 1982
     * Januarie 1990: polisie martel gevangenes en ondersteun Inkatha teen
       lede van die United Democratic Front en vermoor aktivis David
       Mazwai
     * Februarie 1990: verskaf die naam van agent van die Nasionale
       Intelligensiediens, word beboet met R7 000 ingevolge die Wet op
       Beskerming van Inligting
     * Mei 1990: die geheime werkinge van die sogenaamde Burgerlike
       Beskermingsburo (Civil Co-operation Bureau) wat deur die Weermag
       bedryf is. Later verduidelik BBB-lid Pieter Botes hoe hy Albie
       Sachs in Maputo opgeblaas het in 1988, en hoe die BBB teen Swapo
       gewerk het, en die sluipmoord op Anton Lubowski uitgevoer het
     * Augustus 1991: polisie-agent Larry Barnett bely dat hy groot
       hoeveelhede geld van die Suid-Afrikaanse Polisie na Inkatha
       oorgedra het en Inkatha van wapens voorsien het
     * Junie 1992: onderduimse aksies van die Staatveiligheidsraad

[wysig] Sien ook

   Waarheids- en Versoeningskommissie

[wysig] Bibliografie

     * Du Preez, Max. 2005. Oranje, Blanje, Blues: 'n Nostalgiese Trip -
       Vrye Weekblad 88-94. Zebra Press.
     * Du Preez, Max. 2003. Pale Native: Memories of a Renegade Reporter.
       Zebra Press.

[wysig] Eksterne skakels

     * 1997. "Police General should be charged with murder, says Max du
       Preez." South African Press Association
     * Pienaar, Hans. 2006. "Vrye Weekblad en die alternatiewe media: toe
       en nou"
     * Wren, Christopher. 1991. "South African Judge Throws Out Police
       Suit Against 2 Papers." January 19, The New York Times.
     * Wren, Christopher. 1990. "For an Afrikaner Weekly, Success Brings
       Bombs." July 26, The New York Times.
     * Vrye Weekblad submission to the TRC

   Kategorie: Suid-Afrikaanse koerante

