Vryemarkekonomie


   Die vryemarkekonomie, ook die markekonomie genoem, is een van die
   ekonomiese stelsels wat die mens vir die oplossing van sy ekonomiese
   vraagstukke in gebruik geneem het. Dit is 'n stelsel waarin die meeste
   produkte en dienste wat in 'n gemeenskap in aanvraag is, deur private
   winsstrewende ondernemings verskaf word. Dié stelsel funksioneer op die
   volgende grondslag:
     * Die lede van die gemeenskap mag bates besit en winste daarop
       verdien.
     * Die toewysing van hulpbronne word deur vrye markte bewerkstellig.
     * Die lede van die gemeenskap het vrye keuse van produkte, dienste,
       woonplekke en loopbane.
     * Die staat beperk sy inmenging in die stelsel tot 'n minimum.

   In die vryemarkekonomie word 'n bepaalde waarde geheg aan die reg van
   die individu om eiendom soos grond, geboue, toerusting of voertuie te
   besit, asook die reg om 'n inkomste daaruit te vedien. Dit is dan ook
   die dryfskrag agter die vryemarkekonomie: dit spoor individue en
   entrepreneurs aan om selfs meer te besit en om deur die produktiewe
   aanwending van hul bates of hul kapitaal 'n wins te maak. In die
   najaging van maksimum winste word hierdie kapitaal, wat eintlik neerkom
   op die gemeenskap se hulpbronne, so produktief moontlik aangewend.
   Hierdie aspek raak eweneens die tweede grondslag van die
   vryemarkekonomie, naamlik die verspreiding van hulpbronne deur die vrye
   markte. Die private besit van kapitaal oefen 'n belangrike invloed uit
   op die manier waarop hulpbronne in 'n vryemarkekonomie toegewys of
   aangewend word. Die besluite oor watter produkte deur watter produsente
   voortgebring moet word, berus dus by diegene wat die hulpbronne besit.

   Dit beteken dat dit boere, fabriekseienaars, industrialiste en
   enkelinge vry vry staan om met hul bates te doen wat hulle wil. Hulle
   moet egter met hul besluite oor produksie en bemarking die verbruikers
   se smaak, voorkeure en ander eise in ag neem as hulle 'n wins wil maak.
   Só word die vraagstuk van watter verbruikers (vir wie?) ook opgelos.
   Die besluite in 'n vryemarkekonomie word nie deur 'n sentrale liggaam
   geneem nie, maar deur 'n vryemarkstelsel (markekonomie) wat 'n prys aan
   elke produksiefaktor of verbruikersproduk heg.

   Vrye markte betrek die derde grondslag van hierdie stelsel, naamlik die
   vryheid van keuse. Die produsente kan nou besluit of hulle hul produkte
   teen die prys wat deur die mark vasgestel is, winsgewend kan vervaardig
   of nie. Dit is die produsente se vrye keuse. Net só staan dit die
   verbruikers vry om te kies of hulle die produk teen daardie prys gaan
   koop. 'n Vryemarkstelsel kom dus wesenlik neer op die vryheid van
   keuse. Dit staan private besitters van eiendom vry om te besit wat
   hulle wil en om daarmee te doen wat hulle wil: om dit te verhuur, te
   verkoop, te ruil of selfs sommer net weg te gee. Sakelui is vry om te
   produseer wat hulle wil en om in diens te neem wie hulle verkies. Net
   só kan die besitters van die arbeidshulpbron (of werkers) hul
   hulpbronne aanwend soos hulle wil. En dit staan verbruikers vry om te
   koop wat hulle wil, om te bly waar hulle wil, en om die loopbaan van
   hul keuse te volg. Só word mededinging deur 'n vryemarkstelsel in
   werking gestel.

[wysig] Verwysings

     * Inleiding tot die Bestuurswese deur Cronjé · Du Toit · Marais ·
       Motlata, Oxford, 2005

   Kategorie: Ekonomie

