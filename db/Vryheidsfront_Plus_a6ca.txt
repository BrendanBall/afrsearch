Vryheidsfront Plus


                         Die Vryheidsfront Plus
                                  VF+
   Embleem van die VF+
   Leier                     Dr. Pieter Mulder
   Gestig                    4 Maart 1994
   Hoofkwartiere                Pretoria - met kantore in al 9 Provinsies
                              internasionaal    =

   Politieke Ideologie       Republikeins
   Internasionale Affiliasie {{{internasionaal}}}
   Webwerf                   http://www.vryheidsfront.co.za

   Die Vryheidsfront Plus (VF+) is 'n Suid-Afrikaanse politieke party
   vanuit die republikeinse tradisie wat daarop ingestel is om die belange
   van die Afrikaner-minderheid te beskerm. Die huidige leier van die
   party is Dr. Pieter Mulder.

   Die Vryheidsfront is op 4 Maart 1994 gestig. Die party het destyds
   besluit om deur deelname aan die demokratiese proses sy doelwitte van
   minderheidsregte en selfbeskikking na te jaag. ‘n Grondwetlike wysiging
   kort voor die verkiesing van 1994 het voorsiening gemaak vir ‘n
   grondwetlike beginsel wat kulturele en etniese minderheidsgroepe in
   staat sou stel om hulle vir die bevordering van selfbeskikking binne
   die raamwerk van die grondwet te beywer. Dit het die weg gebaan vir die
   Vryheidfront se deelname in die eerste demokratiese verkiesings.

   In die Algemene verkiesing van 1994, het die destydse Vryheidsfront
   onder die leierskap van Generaal Constand Viljoen 424 555 stemme (2,2%
   van die nasionale stemme) gekry. Dit het aan die party 9 lede in die
   eerste nasionale vergadering besorg. In die 1999 verkiesing het die
   steun van die party afgeneem tot 127 217 (0,8% van die nasionale
   stemme).

   In September 2003, kort voor die 2004-verkiesing het die Konserwatiewe
   Party (KP) en die Afrikaner Eenheidsbeweging (AEB) hulle by die
   Vryheidsfront geskaar. Die Vryheidsfront sou sedertdien as die
   Vryheidsfront Plus bekend staan. In die 2004-verkiesing het die party
   se steun toegeneem tot 139 465 stemme of 0,89% van die uitgebragte
   stemme. Dit het aan die party 4 lede in die Nasionale Vergadering en 1
   lid in die Nasionale Raad van Provinsies besorg. Die party het ook
   verteenwoordiging in 5 van die 9 provinsiale wetgewers.

   Die Vryheidsfront Plus word ook nou verbind met die Afrikanergemeenskap
   van Orania, wat die enigste dorp in Suid-Afrika is met 'n
   VF-burgemeester, en is voorstanders van die Afrikaner-Volkstaatidee.

   Die Vryheidsfront Plus beywer hom daarvoor om die Afrikaner se stem op
   al die vlakke van regering te verteenwoordig. Die party kan dus nie
   staat maak op groot getalle stemme nie, omdat die Afrikaner 'n
   minderheid in Suid-Afrika is. Hulle strategie om resultate te lewer vir
   die Afrikaner berus eerder in die manier waarop hulle die regerende
   party nader.

   Die party poog ook meganismes buiten gewone politiek te gebruik om
   Afrikaners te bevoordeel. Dit word gedoen as deel van die party se
   strategie van "Meer as net oposisie". 'n Voorbeeld hiervan is die
   webwerf SA Talent wat Suid-Afrikaners uitnodig om hulle kundigheid op
   'n databasis te registreer as 'n alternatief tot die invoer van
   buitelanders om agteruitgang in die staatsdiens en munisipaliteite te
   keer. Kundige Suid-Afrikaners in Suid-Afrika en die buiteland word
   volgens die party tans weens regstellende aksie verhinder om dit te
   doen.^[1]

[wysig] Verwysings

    1. ^ SA talent, Besoek op 16 Maart 2008

[wysig] Eksterne skakels

     * Vryheidsfront Plus - Amptelike webwerf
     * SA Talent

   Kategorie: Politieke organisasies in Suid-Afrika

