Vryheidsmanifes


   Die Vryheidsmanifes is 'n dokument wat die doelwitte en aspirasies van
   die opponente teen apartheid uitgespel het. Dit word opgestel en
   onderteken in Kliptown, Soweto gedurende die Congress of the People op
   26 Junie 1955. Die byeenkoms word gereël deur die African National
   Congress (ANC) en sy bondgenote die South African Indian Congress, die
   South African Congress of Democrats en die Coloured People's Congress.
   Dié manifes word later aanvaar deur al vier organisasies.

   Die byeenkoms in 1955 word deur die polisie opgebreek tydens die tweede
   dag. Die Vryheidsmanifes was egter op daardie stadium ten volle gelees.
   Nelson Mandela het van die byeenkoms ontsnap vermom as 'n melkman
   aangesien hy op daardie stadium ingeperk was wat beperkinge opgelê het
   ten opsigte van die hoeveelheid mense waarmee hy kontak mag gehad het.

   Die Vryheidsmanifes word onder andere opgestel deur Z.K. Mathews,
   Lionel 'Rusty' Bernstein en ander lede van die Suid-Afrikaanse
   Kommuniste Party (SAKP). Die dokument is veral bekend vir die
   verbintenis tot 'n nie-rassige Suid-Afrika. Nie-rassigheid het die
   politieke platform van die ANC gebly in kontras met die Afrikanistiese
   opposisie van die Pan Africanist Congress. Die Manifes doen ook oproepe
   vir demokrasie, menseregte, grondhervorming, arbeidsregte en
   nasionalisering.

   Nadat die ANC aan bewind gekom het in Suid-Afrika gedurende Mei 1994,
   is van die Vryheidsmanifes se gedagtes geïnkorporeer in die Grondwet
   van Suid-Afrika.

[wysig] Die Manifes

     Ons, die mense van Suid-Afrika, verklaar sodat almal in ons land en
     in die wêreld kan weet:

     Dat Suid-Afrika die besit is van almal wat daarin woon, swart sowel
     as wit, en dat geen regering met reg op gesag aanspraak kan maak
     tensy dit gebaseer is op die wil van al die mense nie;

     Dat ons mense van hul geboortereg op grond, vryheid en vrede beroof
     is deur 'n regeringsvorm wat op onregverdigheid en ongelykheid
     gegrond is;

     Dat ons land nooit vooruitstrewend of vry sal wees voordat ons mense
     almal in broederskap saamleef en gelyke regte en geleenthede geniet
     nie;

     Dat slegs 'n demokratiese staat wat op die wil van die mense
     gebaseer is aan almal hul geboortereg sonder onderskeid op grond van
     kleur, ras, geslag of geloof kan waarborg;

     En daarom aanvaar ons, die mense ven Suid-Afrika — swart en wit
     tesame as gelykse, volksgenote en broeders — hierdie
     Vryheidsmanifes;

     En ons verbind ons daartoe om saam te streef, met al ons krag en
     moed, totdat die demokratiese veranderinge soos hier uiteengesit,
     verwerf is.

[wysig] Eksterne skakel

     * Teks van die Vryheidsmanifes

   Kategorie: Geskiedenis van Suid-Afrika

