Vryheidspark


   Vryheidspark, waarvan die bouwerk in 2002 begin is, is daarop gemik om
   Suid-Afrika se onlangse geskiedenis op 'n visuele en interaktiewe wyse
   te vertel, en 'n visie vir die toekoms wat in die Afrika-renaissance
   ingebed is, te gee.

   Die park, wat op 'n terrein van 52 hektaar by Salvokop aan die
   buitewyke van Pretoria geleë is, sal gewy word aan die viering van
   Suid-Afrika se erfenis, en sal 'n sentrum van kennis wees wat daarop
   gemik is om 'n groter begrip vir die land en sy mense te skep. Die
   mikpunt is om op hierdie wyse die gapings, verwringings en vooroordele
   van die verlede aan te spreek en nuwe perspektiewe op Suid-Afrika se
   erfenis te bied en tradisionele opvattings oor Suid-Afrikaanse
   geskiedenis uit te daag deur 'n hervertolking van die land se bestaande
   erfenisterreine.

   Hierdie erfenisomgewing sal ook daarna streef om al die land se
   ontvouende ervarings en simbole te akkommodeer om een samehangende
   verhaal van die mens se stryd vir vryheid in Suid-Afrika te vertel –
   die stryd om oorlewing, grond en hulpbronne, en hoe dit die
   maatskaplike, ekonomiese, politieke, kulturele en historiese landskap
   van die land gevorm het.

   Vryheidspark sal ook die soeklig laat val op Suid-Afrika se rol in die
   ontstaan van vroeë lewensvorme en latere hominiede, waarvan sommige in
   moderne Homo sapiens ontwikkel het, deur bewyse van die mens se
   evolusie wat in Suid-Afrika aangetref word, na te spoor – insluitende
   lewensvorme en geologiese formasies wat 3,6 miljard jaar teruggaan en
   in Barberton (wat as een van die oudste plekke op aarde beskou word)
   gevind is.

   Hierdie park, wat ten tye van die skryf hiervan nog in aanbou is, sal
   bestaan uit 'n gedenkteken, interaktiewe museum en tuin van
   herinnering. Die konstruksie van die 25 000 vierkante meter tuin van
   herinnering is in Maart 2004 voltooi, betyds vir Vryheidsdag – en die
   tiende herdenking van demokrasie in Suid-Afrika op 27 April.

   Die belandskapte tuin wat vorm aan die eksterne omgewing van
   Vryheidspark gee – en binnekort monumente, standbeelde en beeldhouwerke
   sal bevat – simboliseer die finale rusplek van die gevalle helde en
   heldinne wat die geskiedenis van Suid-Afrika gevorm het. In 2003 het 'n
   reeks reinigings-, helings- en simboliese herstelseremonies in elke
   provinsie in die land plaasgevind waartydens erkenning verleen is aan
   die sewe hoofkonflikte in Suid-Afrika se geskiedenis - volksmoord,
   slawerny, die oorloë van verset, die Anglo-Boere-oorloë, die Eerste en
   Tweede Wêreldoorloë en die vryheidstryd teen apartheid.

   Tydens elke seremonie is grond van die terrein asook 'n plant uniek aan
   elke provinsie versamel en gestuur om deel van die tuin van herinnering
   uit te maak ter ere van diegene wat deur elkeen van die sewe konflikte
   geraak is. 'n Ererol van mense wat tydens hierdie konflikte gesterf
   het, sal ook deel van die tuin uitmaak.
   Kategorie: Suid-Afrika

