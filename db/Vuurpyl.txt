Vuurpyl


   'n Redstonevuurpyl, deel van die Mercuryprogram
   'n Redstonevuurpyl, deel van die Mercuryprogram

   'n Vuurpyl is 'n voertuig, missiel of vliegtuig wat aangedryf word deur
   die uitspuiting van snelbewegende uitlaatgasse van die binnekant van 'n
   vuurpylenjin. Die uitlaatgas kom van 'n dryfmiddel.

   Daar is baie verskillende tipes vuurpyle. Die vuurpyle verskil in
   grootte – dit kan wissel van 'n modelvuurpyl vir kinders tot die enorme
   Saturn V wat vir die Apolloprogram gebruik is.

   Die meeste vuurpyle word chemies aangedryf deur middel van 'n
   binnebrandenjin. Die dryfmiddel kan 'n vaste stof, vloeistof, of 'n
   mengsel van die twee wees. Sommige vuurpyle verkry hulle
   aandrywingsenergie van ander bronne as chemies, byvoorbeeld
   stoomvuurpyle wat superverhitte water in snelbewegende stoom omskep en
   die vuurpyl voortdryf. Sulke vuurpyle maak gebruik van
   buitebrandenjins.

   Inhoud

        * 1 Geskiedenis
             + 1.1 Oorsprong van die vuurpyl
             + 1.2 Moderne vuurpyle
        * 2 Ongelukke
        * 3 Eksterne skakels
        * 4 Bron

[wysig] Geskiedenis

[wysig] Oorsprong van die vuurpyl

   Siemenowicz se meerstukvuurpyl, uit sy Artis Magnae Artilleriae pars
   prima
   Siemenowicz se meerstukvuurpyl, uit sy Artis Magnae Artilleriae pars
   prima

   Die Sjinese van weleer het buskruit ontdek, en soos wat hulle dit in
   verskeie wapens begin gebruik het, soos bomme en kanonne, het die
   vuurpyl natuurlik begin ontwikkel. Aanvanklik is dit gebruik as 'n
   manier om die toentertydse Sjinese gode te aanbid, maar dit het daarna
   as vuurwerke ontwikkel. Vuurpyltegnologie het Europa getref na die
   inval van die Mongole.

   Die Pools-Litauer, Kazimierz Siemienowicz, se werk, Artis Magnae
   Artilleriae pars prima (Die groot kuns van artillerie, die eerste
   gedeelte, ook bekend as Die volledige kuns van artillerie), wat vir
   meer as tweehonderd jaar die standaardhandleiding was vir artillerie in
   Europa, het ook die bron vir die basiese ontwerp van vuurpyle geword.

   Vroeë vuurpyle was baie onakkuraat, en lang stokke moes aan die
   vuurpylstert gevoeg word om dit meer op koers te hou.

[wysig] Moderne vuurpyle

   In 1903, in Rusland, het 'n hoërskoolwiskundeonderwyser genaamd
   Konstantin Tsiolkovsky (1857-1935) die werk Исследование мировых
   пространств реактивными приборами (Die verkenning van die kosmiese
   ruimte met behulp van reaksietoestelle), die eerste ernstige belangrike
   werk oor ruimtevaart gepubliseer.
   Robert Goddard en sy eerste vloeibare brandstofaangedrewe vuurpyl
   Robert Goddard en sy eerste vloeibare brandstofaangedrewe vuurpyl

   Aanvanklik was die moderne vuurpyle nie ekonomies nie, weens die groot
   mate van hitte-energie wat nie in kinetiese energie omgeskakel kon word
   nie. Dié probleem is in 1917 opgelos deur Robert Goddard, toe hy 'n
   supersoniese spuitstuk aangevoeg het aan die vuurpyl se
   binnebrandkamer.

   Ontwikkelingswerk het gedurende die 1920's in verskeie lande
   plaasgevind, insluitende Amerika, Brittanje, Duitsland, Frankryk,
   Italië, Oostenryk, Rusland en Tjeggoslowakye. Duitse wetenskaplikes het
   veral sukses behaal met vloeibare aandrywingsmiddels. In die vroeë
   1930's het die meeste ontwikkeling plaasgevind in Leningrad. Wernher
   von Braun, destyds 'n jong vuurpylwetenskaplike, is deur die Duitse
   owerhede gevra om by die weermag aan te sluit, en onder sy leiding het
   Duitsland langafstandwapens ontwikkel wat deur Nazi-Duitsland in die
   Tweede Wêreldoorlog gebruik is. Die V-2 vuurpyl wat deur sy span
   ontwerp is in 1943 kon 300 km ver vlieg en 'n 1000 kg plofkop dra. Aan
   die einde van daardie oorlog, het Rusland, Brittanje, maar veral
   Amerika, vele opgeleide wetenskaplikes van die Duitse vuurpylprogram
   onderskep en vir hulle laat werk, insluitende von Braun.

   Ná die oorlog is vuurpyle gebruik om onder meer die eerste satelliet,
   die eerste man in die ruimte, die eerste maanlanding, en die eerste
   interplanetêre verkenningstuig te lanseer. Hierdie gebeure was van
   groot belang vir politici, en het die finansies bekom wat vandag steeds
   verdere navorsing borg.

   Vanuit 'n militêre oogpunt het vuurpyle geweldig belangrik geword in
   die gebruik daarvan as interkontinentale ballistiese missiele,
   aangesien 'n kernplofkop gedra deur so 'n vuurpyl nie afgeskiet kon
   word nie.

[wysig] Ongelukke

   Die enorme hoeveelheid chemiese energie in vuurpylbrandstof lei maklik
   tot 'n ongeluk. Sien die lys van ruimterampe.

[wysig] Eksterne skakels

     * Hoe vuurpylenjins werk
     * Volledige vuurpyl- en missiellys

[wysig] Bron

   Kortweg vertaal van die artikel Rocket op die Engelse Wikipedia.
   Kategorieë: Ruimte • Tegnologie • Wapens

