Vuurwapen


   'n Vuurwapen is 'n wapen wat deur middel van 'n ontploffing 'n
   projektiel kan afskiet.

[wysig] Geskiedenis

   Replika van 'n Duitse geskut, die Halbe Kartaune, uit die jaar 1669
   Replika van 'n Duitse geskut, die Halbe Kartaune, uit die jaar 1669

   Die eerste bekende vuurwapens word tussen 500 en 700 in Sjina
   vervaardig; die Sjinese het al vroeg die plofbare eienskappe van
   swawel, salpeter en houtskool (buskruit) ontdek.

   In die westerse wêreld word ander ontvlambare mengsels gebruik, soos
   byvoorbeeld die "Griekse vuur", wat in die tweede helfte van die 7de
   eeu deur die Bisantyne ontwikkel is en waarskynlik ongebluste kalk,
   ru-olie en swawel as sy vernaamste bestanddele bevat. Die Griekse vuur
   brand ook op water en word vir die eerste keer in die tydperk tussen
   674 en 677 by die beleg van Konstantinopel gebruik. Die Arabiese vloot
   is hierdeur grotendeels vernietig.
   'n Haakbus uit die 16de en 17de eeu
   'n Haakbus uit die 16de en 17de eeu

   Die Europeërs maak eers tydens die Mongoolse-invalle in die 13de eeu
   kennis met die oorspronklik Sjinese buskruit. Die Liber Ignium ("Die
   boek van die vuur"), wat omtrent die jaar 1300 verskyn, bevat die
   eerste Europese formule vir die vervaardiging van buskruit. Die
   westerse ambagsmanne slaag vinnig daarin om gesofistikeerde vuurwapens
   te ontwikkel, sodanig dat in die tydperk tussen 1311 en 1345 danksy die
   kennis van onder meer die klokgieters die eerste geskut vervaardig kan
   word.

   Tydens die Honderdjarige oorlog tussen Engeland en Frankryk het albei
   partye vuurwapens ter beskikking, tog huiwer veral die Franse adellikes
   om hierdie wapens ook in die slagte te gebruik. Die ideale van die
   tradisionele ridderskap is vir hulle aanvanklik onversoenbaar met die
   aanwending van moderne wapens.

   Die Osmane behaal danksy hulle geskut 'n oorwinning in die Slag van
   Kosovo en bevorder sodoende die gewildheid van vuurwapens dwarsoor
   Europa. Tot by die einde van die 14de eeu bly grofgeskut die mees
   belangrike vuurwapens in die oorlogvoering. Eers gedurende die 15de eeu
   vervang die handvuurwapen geleidelik die ouer langboog uit die 13de
   eeu.
   Kategorie: Wapens

