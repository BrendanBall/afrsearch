Vyf Pilare van die Islam


   Islam beteken die wil of wet van Allah soos wat hy dit aan die mensdom
   geopenbaar het deur die profete en spesifiek deur die "laaste profeet"
   - Mohammed. 'n Moslem is iemand wat hom of haar aan die wil van Allah
   onderwerp en leef soos Allah dit verwag. In die praktyk is daar vyf
   "moets" waarvolgens 'n Moslem moet leef om só die ewige lewe in die
   Paradys te verdien. Dit staan bekend as die vyf pilare van Islam.
     * 1. Shahadah - Belydenis van Geloof

   Die eerste en belangrikste pilaar van Islam is die belydenis van
   geloof. Dié belydenis - "La ilaha illa Allah, Muhammadun rasoola Allah"
   (Daar is geen ware God behalwe Allah nie, en Mohammed is die
   Boodskapper van God) is 'n samestelling uit twee afsonderlike gedeeltes
   in die Koran en deur dit te sê, verwerp die Moslem enige ander god
   behalwe Allah en verklaar dat hy daarom alleen waardig is om aanbid te
   word. Die belydenis moet minstens een keer in elke Moslem se lewe in
   die openbaar gedoen word. 'n Goeie Moslem herhaal die belydenis egter
   van kleins af 'n paar keer per dag en duisende kere deur sy of haar
   lewe tot met die dood. Selfs op sy of haar sterfbed is dit 'n Moslem se
   begeerte om met die belydenis op die lippe te sterf en indien die
   sterwende dit nie self kan sê nie, word dit saggies deur die familie of
   vriende in die sterwende se oor gefluister. Wanneer iemand hom of haar
   tot Islam bekeer, is die belangrikste voorwaarde of ritueel dat die
   persoon die belydenis met oortuiging moet sê.
     * 2. Salat - Gereelde gebede

   Die tweede pilaar van Islam is gebed, wat gesien word as direkte
   kommunikasie tussen die Moslem-gelowige en Allah. Moslems bid minstens
   vyf keer per dag - voor sonsopkoms, in die voormiddag, teen laatmiddag,
   net nadat die son gesak het en weer in die laataand net voor slaaptyd.
   Gebede word meestal gesamentlik gedoen, maar 'n individu kan ook op sy
   of haar eie bid. Voor elke gesamentlike gebed by die moskee word die
   gelowiges amptelik hardop deur die muezzin geroep om te gaan bid. Die
   muezzin het vroeër altyd op 'n spesiale toring van die moskee gestaan
   sodat almal hom kan hoor, maar vandag word daar dikwels van 'n
   mikrofoon of selfs vooraf-gemaakte opnames gebruik gemaak om te
   verseker dat alle voornemende bidders die oproep kan hoor. Wanneer
   gebid word, draai die bidder in die rigting van Mekka en gooi 'n
   spesiale gebedsmatjie voor hom oop. Die bidder trek sy skoene uit en
   bedek sy hoof in eerbied teenoor Allah. Die gebed word gedoen volgens
   'n spesifieke rituele volgorde waar die hande onder meer in die lug
   gesteek word, gehurk word, die bidder hom twee keer op die grond
   uitstrek en dan sittend eindig. Op Vrydagmiddae kom gelowiges ook by
   die moskee byeen vir 'n spesiale gebedstyd. Dié gebed word gewoonlik
   voorafgegaan deur 'n boodskap of preek deur die imam. Spesiale
   oggendgebedsbyeenkomste word in die buitelug gehou aan die einde van
   die Ramadan-vastyd en ná die terugkeer van die pelgrimstog na Mekka. In
   sommige lande word vroue toegelaat om in die moskee te bid, maar hulle
   doen dit in 'n vertrek apart van die mans. In ander lande bid vroue by
   die huis.
     * 3. Zakat - Bydrae tot liefdadigheid

   In Mohammed se tyd is belasting deur die regering van die rykes
   gevorder om armes daarmee te help. Hoewel hierdie gebruik intussen
   selfs in die meeste Moslem-lande verval het, word daar steeds van
   Moslems verwag om 'n deel van hul inkomste of besittings aan
   liefdadigheid te skenk. Dié bydrae, wat zakat genoem word, is die derde
   pilaar van Islam. Die doel van die bydrae is nie net om die armes in
   die gemeenskap hiermee te help nie, maar die gelowige kry ook voordeel
   daaruit. Moslems glo dat hul besittings gereinig word wanneer hulle 'n
   deel daarvan as zakat weggee en dat hulle meer sal ontvang omdat hulle
   bereid is om daarvan weg te gee.
     * 4. Siyam - Vas tydens Ramadan

   Die vierde pilaar van Islam is om gedurende die maand van Ramadan van
   sonop tot sonsondergang te vas. In dié tyd weerhou alle Moslems,
   behalwe siekes, swakkes en swanger vroue, hulle van kos, drank, rook en
   seksuele omgang. Die doel van die vastyd is enersyds om die tyd te
   herdenk toe Mohammed sy eerste openbaring ontvang het; andersyds is dit
   ook 'n tyd van geestelike selfreiniging en oordenking. Aan die einde
   van elke dag se vastyd tydens Ramadan word die vas gewoonlik gebreek
   deur 'n gesamentlike feesmaal vir familie en vriende.
     * 5. Hadj - Pelgrimstog na Mekka

   Die vyfde pilaar van Islam - en waarskynlik die een met die meeste
   aansien - is die pelgrimstog na Mekka. Hoewel die pelgrimstog nie vir
   elke Moslem beskore is nie, word dit van elkeen vir wie dit finansieel
   en fisiek moontlik is, verwag om minstens een keer in sy of haar lewe
   die reis na Mekka aan te pak. Sommige rykes, soos die koning van
   Saoedi-Arabië en sy familie, onderneem die pelgrimstog jaarliks. Die
   pelgrimstog word oor die eerste twaalf dae van die twaalfde maand van
   die Islamitiese jaar gehou. Manlike pelgrims dra twee stukke soomlose
   materiaal (simbolies van alle mense se gelykheid voor God) terwyl vroue
   hul gewone klere dra, maar van kop tot tone heeltemal bedek is. Moslems
   glo dat Allah op 'n baie spesiale manier in Mekka en veral by die
   Kaäba, teenwoordig is en dat pelgrims daar 'n spesiale seën van Hom
   ontvang. Deur soveel ander Moslems van regoor die wêreld daar te
   ontmoet, word die broederskap van alle Moslem-gelowiges ook bevestig en
   versterk.
   Kategorie: Islam

