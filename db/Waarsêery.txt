Waarsêery


   In Okkultisme is waarsêery 'n metodiek om verborge inligting te verkry
   oor 'n huidige of toekomstige situasie.

   Inhoud

        * 1 Die werking van waarsêery
        * 2 Die filosofie agter waarsêery
        * 3 Toevaligheidswaarsêery
        * 4 Patroonwaarsêery
        * 5 Gebeurteniswaarsêery
        * 6 Ervaringswaarsêery
        * 7 Verwante skakels
        * 8 Verwante Boeke

[wysig] Die werking van waarsêery

   Waarseêry is 'n soeke na 'n dieper liggende waarheid wat binne 'n
   bepaalde situasie gevind kan word. Waarsêery maak gebruik van simboliek
   om 'n ruimte te skep waarin die rasionele bewussyn in gesprek kan tree
   met intuitiwe onderbewussyn van die mens. Waarseêry poog dus om die
   liniêre denkprosesses van beredenering te laat vervloei met tydlose
   stelsel denke deur simboliese konteks te verskaf. Hierdie simboliese
   konteks is gegrond op die beginsel van sinkronisme waarvolgens gebeure
   in dieselfde moment betekenisvolle vergelykbaarheid het.

   'n Belangrike element in enige waarsêery is dat 'n duidelike vraag
   geformuleer moet word wat beantwoord moet word deur die waarsêery. Die
   formulering van 'n vraag is normaalweg reeds deel van die proses om sin
   te maak uit die waarsêery. In teenstelling met algemene opvattings is
   waarsêery nie 'n presiese wetenskap wat die toekoms voorspel nie. Die
   toekoms word in waarsêery beskou as 'n veranderlike wat beinvloed kan
   word deur die insig wat die vraagsteller kry. Die inligting wat verkry
   word deur waarsêery verskaf waarskuwings, aanbevelings en verwagtinge
   wat die vraagsteller voorberei vir die toekoms.

   Die kwaliteit van waarseêry word bepaal deur verskeie faktore naamlik:
     * Die houding van die vraagsteller
     * Die relevansie van die konteks van die vraag tot die van die
       vraagsteller
     * Die duidelikheid, akkuraatheid en belangrikheid van die vraag vir
       die vraagsteller.

[wysig] Die filosofie agter waarsêery

   'n Onderliggende filosofie van waarsêery is dat alles in die heelal op
   een of ander manier gekoppel is aan mekaar. Omdat alles verbind is kan
   'n geberutenis op een gebied ook inligting verskaf oor wat gebeur op 'n
   ander gebied. Volgens die filosofie is die waarheid oor 'n situasie is
   verteenwoordigend op alle vlakke van waarneming. 'n makrovlak
   gebeurtenis kan insig verleen op 'n mikrovlak en omgekeerd. Tydsverloop
   verskil egter tussen die mikro en makro vlakke wat dit moontlik maak om
   insig te verkry oor moontlike toekomstige situasies. Die waarsêer moet
   oor 'n intuitiewe vermoë beskik om die vertaling te doen van hoe 'n
   patroon op een vlak vertaal word na 'n patroon op 'n hoër of laër vlak.

   Waarsêery steun dus sterk op die okkultistiese beginsel van: "Soos bo,
   so ook onder" wat basies beteken dat 'n makrovlak en mikrovlak situasie
   is ekwivalent. Hierdie beginsel volgens verskeie bronne die geheime
   betekenis van die Ster van Dawid of Salamo se seël wat bestaam uit twee
   oorvleuelende driehoeke waar die een die makrokosmos verteenwoordig en
   die ander die mikrokosmos.

   Daar is 'n paar primêre metodes van waarsêery:
     * Toevaligheidswaarsêery
     * Patroonwaarsêery
     * Gebeurteniswaarsêery
     * Ervaringswaarsêery

[wysig] Toevaligheidswaarsêery

   'n Mikrosituasie word deur middel van toevalligheid geskep, sodoende
   word 'n verkleinde weergawe geskep van 'n groter stel gebeurtenisse wat
   besig is om af te speel. Deur die mikro situasie te interpreteer kan
   insigte gekry word oor die situasie van die vraagsteller. In hierdie
   benadering word die vraagsteller as die makrosituasie gesien. Die
   mikrosituasie word gewoonlik geskep deur van een of ander sisteem
   gebruik te maak wat magte en kragte in die makrosituasie
   verteenwoordig. In hierdie benadering skep die vraagsteller die
   mikrosituasie wat geinterpreteer word. In die benadering verteenwoordig
   die mikrosituasie die totaliteit wat volledig uitgespeel is terwyl die
   makrosituasie nog besig is om uit te speel.

   Voorbeelde van hierdie benadering is:
     * I-Ching
     * Tarotkaarte
     * Rune-inskrifte
     * Teekoppievoorspellings
     * Aardwaarsêery

[wysig] Patroonwaarsêery

   'n Makrosituasie wat reeds bestaan word geinterpreteer en van
   toepassing gemaak op 'n mikrosituasie. Toevalligheid speel geen rol in
   die benadering nie en die vraagsteller word as die mikrosisteem beskou.
   'n Groot klomp aandag word in hierdie tegniek geplaas om 'n akkurate
   lesing te maak van die makrosituasie wat geinterpreteer word. In die
   metode verteenwoordig 'n bestaande makrosituasie patrone in 'n
   mikrosituasie. In hierdie benadering skep die vraagsteller nie die
   makropatroon nie maar interpreteer slegs die patroon.In die benadering
   verteenwoordig die makrosituasie die totaliteit wat volledig uitgespeel
   is terwyl die mikrosituasie nog besig is om uit te speel.

   Voorbeelde van hierdie benadering is:
     * Sterrewiggelary
     * Handlynkunde
     * Getalleleer

[wysig] Gebeurteniswaarsêery

   'n Gebeurtenis of ervaring word in die benadering geinterpreteer as die
   makrosituasie wat van toepassing gemaak kan word op die mikrosituasie.
   In teenstelling egter met die bestaande patroon waarsêery is dit nie 'n
   vaste bestaande patroon wat geinterpreteer word nie maar 'n
   wisselvallige eenmalige gebeurtenis. Die vraagsteller skep nie die die
   makropatroon nie maar ervaar die makropatroon. Gewoonlik word slegs 'n
   gefragmenteerde aspek in beide die mikro en makrovlak met mekaar
   verbind.

   Voorbeelde van hierdie benadering is:
     * Droomuitleg
     * Voortekens

[wysig] Ervaringswaarsêery

   In hierdie benadering tot waarsêery is die vraagsteller self die medium
   waardeur die makrosituasie gekonsentreer word op die mikrosituasie. Die
   vraagsteller is ook die interpreteerder van die ervaring.

   Voorbeelde van hierdie benadering is:
     * Wiggelslinger
     * Strak kyk
     * Kanalisering
     * Voorgevoelens

[wysig] Verwante skakels

     * English Wikipedia
     * Waarsêery metodes

[wysig] Verwante Boeke

     * Eason C., 1998, A complete guide to divination - How to use the
       most popular methods of fortune telling, Judy Paitkus (Publishers)
       Ltd., 5 Windmill Street, London
     * Eason C.,2001, Encyclopedia of Magic & Ancient Wisdom - The
       essential guid to myth, magic and the supernatural, Judy Paitkus
       (Publishers) Ltd., 5 Windmill Street, London

   Kategorie: Okkultisme

