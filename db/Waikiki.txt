Waikiki


   'n Skemer-uitsig oor Waikiki-strand
   'n Skemer-uitsig oor Waikiki-strand

   Waikiki [ʋaikiːkiː] is 'n stadswyk van Honolulu (Hawaii, Verenigde
   State) aan die suidkus van die eiland Oahu met 'n oppervlak van twee
   vierkante kilometer en 19 720 inwoners (2000).

   Waikiki lê in die suidooste van Honolulu en strek van die Ala
   Wai-kanaal (wat gegrawe is om die vroeëre moerasgebiede droog te lê) in
   die weste en noorde tot by die bergspits Diamond Head in die ooste. Die
   naam beteken in Hawaiiaans letterlik "Spuitende Water" en verwys na die
   bronne en stroompies, wat vroeër in die moerasgebiede uitgemond en
   Waikiki van die binneland geskei het.

   Waikiki, die bekendste toeristeoord van Hawaii, het al eeue lank as 'n
   ontspanningsplek gedien en is veral deur die Hawaiiaanse koninklike
   gesin as 'n rusplek gebruik. Vandag word die buurt met sy talle
   wolkekrabber-hotelle (waaronder die Hilton Hawaiian Village, die
   Halekulani, die Hyatt Regency Waikiki en die Sheraton Waikiki, asook
   historiese hotelle uit die vroeë 20ste eeu soos die Moana Surfrider
   Hotel en die Royal Hawaiian Hotel) as die sentrum van Hawaii se
   toerismebedryf beskou. Die buurt beskik naas sy luukse hotelle ook oor
   'n dieretuin, 'n akwarium en talle winkels.

   Waikiki-strand is een van die mees bekendes ter wêreld en spog sedert
   2001 met gratis rolprent-vertonings op 'n 30-voet-skerm ("Sunset on the
   Beach").

[wysig] Geskiedenis

   Die Moana-hotel
   Die Moana-hotel
   The Royal Hawaiian Hotel
   The Royal Hawaiian Hotel

   Waikiki was oorspronklik net 'n smal strepie land, wat deur
   moerasgebiede, visdamme en rys- en tarovelde gekenmerk was. Met die bou
   van die Ala Wai-kanaal is die moerasgebiede in 1922 drooggelê, en die
   gebied het vinnig tot Hawaii se belangrikste toeristeoord ontwikkel.

   Klein herberge het reeds teen die einde van die 19de eeu ontstaan, en
   in 1901 is die eerste groot hotel, die Moana, geopen. Die historiese
   houtgebou vestig tans die Sheraton Moana Surfrider-hotel. Later is die
   Royal Hawaiian bygevoeg (wat weens sy pienk fasade ook die Pink Palace
   genoem word), en Waikiki het daarna dekades lank 'n bestemming vir
   welgesteldes gebly. Waikiki se vermaaklikhede was beperk tot
   hula-dansopvoerings en seuns, wat op die strand hulle ukuleles gespeel
   het.

   Die massatoerisme het tot die oprigting van talle wolkekrabbers met
   hotelle en woonstelle gelei, en Waikiki bied nou meer as 30 000
   hotelbeddens vir jaarliks sowat twee miljoen besoekers. In 1988 is die
   gebied gedeeltelik herbou; die Kalakaua-laan is verbreed en palms is
   aangeplant om die buurt se voorkoms te verfraai.

[wysig] Eksterne skakels

     * Gratis rolprent-vertonings op die strand
     * Fotos van Waikiki - Terra Galleria
     * WaikikiWiki

   Kategorie: Honolulu

