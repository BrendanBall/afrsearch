Wakkerstroom


   Wakkerstroom, is die tweede oudste dorp in Mpumalanga in Suid-Afrika.
   Dit is in 1859 gevestig en die dorp se naam is 'n 'n Afrikaanse
   vertaling van die Zoeloe naam vir die rivier wat naby die dorp verby
   vloei, die uThaka, (Wakker). Skaap- en beesboerdery is die hoof
   nywerhede.

   Die dorp is deur Dirk Cornelius Uys (Swart Dirk) gestig wat die gebied
   opgemeet het en al die erwe uitgelê het met 'n 50-jaart lang riempie
   wat van 'n elandbulvel gemaak is wat hy geskiet het tydens sy aankoms
   in Wakkerstroom. Die hofgebou, St Marks kerk en die ou brug oor die
   Wakkerstroom is as nasionale monumente verklaar. Die roman 'She' is
   deur H. Ryder Haggard geskryf terwyl hy in Hoogstraat in Wakkerstroom
   gebly het. Wakkerstroom is deur die 58ste Regiment North
   Staffordshires, die 80ste Regiment van die South Staffordshires en die
   1ste Kings Dragoon Guards beset in 1880/81 tydens die Eerste
   Vryheidsoorlog. Oorblyfsels van die South Staffordshires Regiment en
   die Scot Guards se teenwoordigheid kan gesien word op die spits van die
   Ossewakop en Voortrekkerkop suid van Wakkerstroom.

   Die dorp spog met 'n straatbrug, wat in 1893 deur die regering van die
   destydse Zuid-Afrikaansche Republiek opgerig is. Die staalkonstruksie
   vir die brug is uit Duitsland ingevoer. Naby die brug vloei die
   Marthinus Wesselstroom. Hier is Suid-Afrika se eerste Swart lede van
   die Zion-beweging in 1904 deur D. Bryant van die American Christian
   Catholic Church in Zion gedoop.

   Tydens die Tweede Vryheidsoorlog het die Britte 'n lyn van
   een-en-twintig Blokhuise tussen Volksrust en Wakkerstroom gebou en een
   honderd tussen Wakkerstroom en Piet Retief. Die blokhuise is gebou om
   die Britse se toevoerroete van Durban af te beskerm.

   Daar is verskeie San-rotstekeninge te vinde in die gebied om
   Wakkerstroom. Die gebied is heuwelagteig met klowe, bergfonteine,
   vleigebiede en damme. Dit is wêreldbekend as 'n voëlkykparadys.

[wysig] Eksterne skakels

     * Wakkerstroom inligting

    Hierdie artikel omtrent Suid Afrika is 'n plekhouer en slegs 'n
   saadjie. Jy kan Wikipedia help deur dit uit te brei.
   Kategorieë: Suid-Afrikaanse geografie saadjies • Mpumalanga • Dorpe in
   Suid-Afrika

