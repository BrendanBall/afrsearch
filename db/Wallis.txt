Wallis


                                                           CAPTION: Wallis
                                                            Wales (Engels)
                                                           Cymru (Wallies)


                                    Die Walliese vlag
                                    (Die Walliese Vlag)

               Nasionale leuse: Cymru am byth
                            (Wallies: Wallis vir altyd)
                  Image:LocationWales.PNG
             Amptelike tale              Engels, Wallies
                   Hoofstad                      Cardiff
              Grootste stad                      Cardiff
            Eerste MInister                Rhodri Morgan
                Oppervlakte
                   - Totaal     Geranglys 3^de in die VK
                                            20 779 vk km
                  Bevolking
            - Totaal (2001)
             - Totaal 2004)
       - Bevolkingsdigtheid Geranglys 3^de in die VK
                                                                 2 903 085
                                                              2,95 miljoen
                                               140/vk km
                     NUTS 1                          UKL
                Geldeenheid      Pond sterling (£) (GBP)
                    Tydsone UTC, Britse Somertyd: UTC +1
             Nasionale blom                Prei, Affodil
             Beskermheilige                   Sint David
                  Volkslied           Hen Wlad Fy Nhadau

   Die bergspits van Snowdon, die hoogste berg van Wallis
   Die bergspits van Snowdon, die hoogste berg van Wallis

   Wallis (Engels: Wales, Wallies: Cymru) is een van die vier deelstate
   van die Verenigde Koninkryk. Dit lê in die suid-weste van
   Groot-Brittanje en word deur die Engelse graafskappe (counties)
   Cheshire, Shropshire, Herefordshire en Gloucestershire in die ooste,
   die Kanaal van Bristol in die suide, die Sint-Joris-Kanaal (St.
   George's Channel) in die suide en die Ierse See in die weste en noorde
   begrens.

   Soms word na Wallis ook as die Vorstedom van Wallies (Engels:
   Principality of Wales, Wallies: Tywysogaeth Cymru) verwys, alhoewel die
   Prins van Wallis nie by die regering van Wallies betrokke is nie en
   hierdie naam nie deur alle bewoners van Wallis goedgekeur word nie.

   Wallis het nooit as 'n soewereine staat bestaan nie, en die Walliese
   deelkoninkryke is in 1282 deur Engeland geannekseer, nadat die Engelse
   koning Edward I in die Slag van Cilmeri 'n oorwinning oor die Walliese
   monarg Llywelyn II behaal het. Die Walliese Reg is egter in sommige
   plekke tot by die nuwe wetgewing oor regsake in Wallis (Laws in Wales
   Acts) in die jare 1535 tot 1542 bybehou.

   Cardiff is sedert 1955 die hoofstad van Wallis, terwyl die Prins of
   Wallis 'n amptelike residensie in Caernarfon het. Die plaaslike
   parlement, die Nasionale Vergadering van Wallis, is in 1999 gevorm. Sy
   bevoegdhede sal in 2007 uitgebrei word.

[wysig] Etimologie

   Die naam Wallis is afgelei van die Germaanse woord walha, wat
   "vreemdeling" of "buitelander" beteken. Met die Romanisering van die
   Keltiese bewoners van Gallië het die woord 'n nuwe betekenis gekry en
   voortaan na Romaniese volke verwys. Hierdie betekenis word nog steeds
   in name soos Wale en Wallonië (in België), Walagye (in Roemenië) en die
   einding -wall in Cornwall bewaar.

   Die Walliese naam vir Wallis is Cymru, wat in Oud-Wallies na die
   bewoners van die landelike gebiede verwys het. Volgens Middeleeuse
   legendes is dit afgelei van die oorspronklike koning van Cymru, Camber,
   die seun van Brutus, die eerste koning van Brittanje. Die naam Cymru is
   nou verwant met plekname in Noord-Engeland soos Cumberland en Cumbria.

[wysig] Geografie

   Wallis lê op 'n skiereiland in die sentrale weste van Groot-Brittanje
   en beslaan 'n oppervlak van 20 779 vierkante kilometer. Dit is sowat
   274 kilometer lank en 97 kilometer wyd. Wales het 'n kuslyn van meer as
   1 200 kilometer en sluit 'n aantal eilande in, waarvan Anglesey in die
   noordweste die grootste is.
   Die Brecon Beacons-bergreeks
   Die Brecon Beacons-bergreeks

   Die mees digbevolkte gebiede lê in Suid-Wallis, met die stede Cardiff,
   Swansea en Newport. Hierdie gebied is ook die nywerheidsentrum van
   Wallis.

   Die meeste van Wallis se verskillende landskapsvorme is bergagtige
   gebiede, veral in die noordelike en sentrale gedeeltes. Die bergreekse
   is tydens die laaste ystydperk gevorm, met die Snowdon (Wallies: Yr
   Wyddfa) in Snowdonië as die hoogste bergspits (1 085 meter). Die Brecon
   Beacons lê in die suide, terwyl die Kambriese Berge (Engels: Cambrian
   Mountains) in die hartland van Wallis verrys. Die aarde se vroegste
   geologiese tydperk in die Paleosoïkum, die Kambrium, is na die
   Kambriese bergreeks vernoem.

   Die huidige grens tussen Wallis en Engeland is grotendeels in die 16de
   eeu willekeurig vasgelê en volg hoofsaaklik die Middeleeuse feodale
   grenslyne. Die grenslyn skei Knighton van sy spoorwegstasie, sny Church
   Stoke van die res van Wallis af en loop dwarsdeur die dorp Llanymynech.

   Die Sewe Wonders van Wallis is 'n tradisionele lys van sewe geografiese
   en kulturele bakens in Wallis: Snowdon (die hoogste berg), die klokke
   van Gresford met hulle kenmerkende gelui in die Middeleeuse
   Allerheilige-kerk, die Llangollen-brug (wat in 1347 oor die Deerivier
   opgerig is), die Bron van Sint Winefride ('n pelgrimsoord naby Holywell
   in Flintshire), die Toring van Wrexham ('n 16de eeuse toring van die
   Sint Giles-kerk in Wrexham), die Venynbome van Overton (baie oue
   venynbome op die begraafplaas van St Mary's in Overton-on-Dee) en
   Pistyll Rhaeadr (met 75 meter die hoogste waterval in Wallis).

[wysig] Geskiedenis

   Die eerste menslike nedersetting in die huidige Wallis het teen die
   einde van die laaste ystydperk ontstaan. In die Romeinse tydperk is
   Wallis die tuisland van 'n aantal stamme, waarvan die Silures in die
   noordooste en die Ordovices in die sentrale en noord-westelike gebiede
   die belangrikste is. Die Romeine rig tydens hulle heerskappy in
   Brittanje 'n lyn van forte op, waarvan die mees westelike naby
   Maridunum (die huidige Carmarthen) ontstaan het, en ontgin goud in
   Dolaucothi in die huidige Carmarthenshire. Hulle het blykbar nog verder
   weswaarts voorgedring. Een van die bekendste Romeine geboue is die
   vesting van Isca (die huidige Caerleon) met sy pragtige amfiteater.
   Tydens die 4de eeu voer die Romeine die Christelike godsdiens in Wallis
   in.
   Die Walliese koninkryke in die Middeleeue
   Die Walliese koninkryke in die Middeleeue

   Ná die ondergang van die Romeinse Ryk in Brittanje omtrent 410 is
   Wallis in 'n aantal koninkryke verdeel. Danksy die bergagtige
   topografie en die weerstand van die plaaslike bevolking misluk alle
   pogings van Angel-Saksiese stamme om Wallis te verower. Die
   Angel-Saksiese koning Offa van Mercia slaag egter daarin om 'n Walliese
   gebied in die huidige Powys by sy ryk in te lyf en laat langs die
   grenslyn die sogenaamde Offa-wal oprig.
   Die kasteel Caernarfon is ná die verowering van Wallies in 1282 deur
   die Engelse koning Edward I opgerig
   Die kasteel Caernarfon is ná die verowering van Wallies in 1282 deur
   die Engelse koning Edward I opgerig

   Die oostelike gebiede, wat deur die Engelse setlaars verower is, staan
   in Wallies bekend as die Lloegyr, die "Verlore Lande". In die huidige
   spelling Lloegr word dit ook die Walliese naam vir Engeland. In die
   Angel-Saksiese dialekte staan die Walliesers bekend as Walha
   (letterlik: "vreemdeling" of "buitelander"). Die Walliesers verwys na
   hulleself tot by die 12de eeu as die Brythoniaid (Britone), alhoewel
   die huidige terme Cymru en y Cymry al in 633 deur Aneirin oorlewer is.

   As gevolg van die Normandiese verowering van Engeland is die Walliese
   onafhanklikheid geleidelik ondermyn. Edward I van Engeland behaal in
   1282 'n oorwinning oor Llywelyn die Laaste, die laaste onafhanklike
   vors van Wallis. Edward laat 'n aantal kastele soos Beaumaris,
   Caernarfon, Conwy en Harlech oprig om die Walliesers in bedwang te hou.
   Met die Wet oor die Regspraak in Wallis van 1535 word Wallis onder die
   heerskappy van Hendrik VIII van Engeland, 'n heerser met Walliese
   voorvaders, geannekseer. Die Wallis-en-Berwick-Wet van 1746 bepaal dat
   alle Engelse wette outomaties ook in Wallis (en Berwick, 'n stad digby
   die Engels-Skotse grens) aangewend sou word, tensy deur die wet anders
   bepaal word.

   Tydens die 20ste eeu herleef die Walliese nasionale bewussyn. Plaid
   Cymru is die leidende organisasie in 'n onafhanklikheidsbeweging, wat
   die selfregering van Wallis opeis. Vanaf 1955 word die term Engeland en
   Wallis vir alle gebiede gebruik, waar Engelse reg aangewend word.
   Terselfdertyd word Cardiff tot die hoofstad van Wallis verklaar. Uit
   vrees oor die moontlike uitwissing van die Walliese taal word in 1962
   die Walliese Taalgenootskap gestig. In 1966 slaag Plaid Cymru daarin om
   die setel van die kiesafdeling Carmarthen te wen. Vir 'n kort tydperk
   is daar selfs geweldpleging deur Walliese nasionaliste van die Free
   Wales Army en Mudiad Amddiffyn Cymru (AMC - "Walliese
   Weerstandsbeweging"). Die Wallis-en-Berwick-Wet is in 1969 ten opsigte
   van Wallis herroep. 'n Wettelike definisie van Wallis is ingevoer en
   die grenslyn met Engeland afgebaken.

   Die Walliesers het die voorgestelde skepping van 'n eie parlement in
   Wallies in 1979 eers met 'n oorweldigende meerderheid in 'n referendum
   afgekeur, maar stem in 1997 ten gunste van 'n eie volksraad. Die
   Nasionale Vergadering van Wallis, wat sedert 1999 bestaan, besluit
   veral oor en beheer die regering se begroting vir Wallis.

                         Keltiese gebiede in Europa

           Bretagne | Ierland | Wallis | Cornwall | Man | Skotland

   Kategorie: Wallis

